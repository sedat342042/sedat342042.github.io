<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block2">
</p>
<p class="block3"><img src="images/Glenn_Meade_--_%5B01%5D_Brandenburg_-_Brandenburg_(2).jpeg" alt="Image" class="calibre2"/></p>
<p class="block4">Giriş</p>
<p class="softbreak"> </p>
<p class="block5" id="id_GoBack">Yazdı, güneş mavi denizin üzerinde parlıyordu, ama kıyı bomboştu. Yazlık evin kapısında bekliyorlardı; genç doktor küçük oğlanın elini tutuyordu. Çocuk korkuyla titriyordu, ama ağlamıyordu. Küçük yeşil Austin toprakla kaplı dar yolda göründüğünde, çocuğun yüreği hızla çarpmaya başladı. Mavi pamuklu elbisesiyle annesi çok güzel görünüyordu, ama arabadan inip koyu renk güneş gözlüklerini çıkardığında, çocuk annesinin kahverengi gözlerinde yaşlar olduğunu gördü. Annesi yaklaşırken, çocuk doktorun elini bıraktı, kadının kollarına atıldı. Annesinin kokusunu duyuyor, onu sarıp sarmalayan sevgiyi hissediyordu; artık daha iyiydi. Annesi öpmek için eğildiğinde pamuklu elbisesine sarıldı.</p>
<p class="block5">- Tamam, Joseph, anne burada. Tamam.</p>
<p class="block5">Genç doktor yanlarına yaklaştı elini uzattı.</p>
<p class="block5">- Mrs. Volkmann, ben Doktor Rhys. Sizinle biraz konuşabilir miyim?</p>
<p class="block5">Çocuk annesinin sahilin hemen yakınındaki küçük, beyaz yazlık eve baktığını gördü. Açık pencerenin parlak yeşil perdesi, denizden gelen rüzgârla havalanıyor ve iniyordu, ama babasının uyuduğu yatak odasının penceresi kapalıydı. Küçük bahçedeki çiçeklerin güzelliği göz alıyordu. Çocuk, rüzgârla dalgalanan perdenin ardındaki cilalı Steinway'i ve şöminenin üzerinde duran gümüş çerçeveli fotoğrafları görebiliyordu. [14]</p>
<p class="block5">Annesi doktora döndü.</p>
<p class="block5">- Kocam... dedi. Kocam nasıl?</p>
<p class="block5">- Uyuyabilmesi için bazı haplar verdim. Böylece en az sekiz saat dinlenecektir.</p>
<p class="block5">Kadın, güvende olduğunu hissettirmek için oğlanın elini sıkıca tuttu, hep birlikte kıyıya doğru yürüdüler. Dalgalar ıslak kayalarda patlayıp köpürüyor, güneş sahildeki çakıl taşlarının üzerinde binlerce parıltı oluşturuyordu. Yürürlerken, doktor söze girişti.</p>
<p class="block5">- Durumu maalesef oldukça kötü. Size telefon etmemin nedeni de bu.</p>
<p class="block5">Küçük oğlana bakıp gülümsedi.</p>
<p class="block5">- Bu küçük adam çok işe yaradı, Beni bulmak için ta köye, Doktor Mansfield'in evine kadar koştu.</p>
<p class="block5">Çocuğun başını okşadı, bakışlarını yukarıya çevirdi.</p>
<p class="block5">- Bana biraz kocanızdan söz edin, Mrs. Volkmann. Bu sorun ne zamandan beri var?</p>
<p class="block5">- Doktor Mansfield size anlatmadı mı?</p>
<p class="block5">Doktor başını salladı.</p>
<p class="block5">- Hayır, anlatmadı. Zaten tatilde. Ben sadece onun yerine geldim. Ama kocanızın aynı sıkıntıyı bir daha yaşayabileceğini düşünerek hazırlıklı olmak istiyorum.</p>
<p class="block5">Kıyıya vardılar. İri dalgalar kayalara ve çakıl taşlarına çarpıyor, kulakları sağır edecek kadar büyük bir uğultu çıkarıyordu. Doktor kumların üzerine oturdu. Çocuğun annesi doktorun yanına çöktü. Çantasının içini aradı, paketini buldu; içinden çektiği sigarayı güçlükle yaktı. Çocuk annesinin yüzünde yorgunluğun solgunluğunu gördü.</p>
<p class="block5">- Uzun süreden beri çekiyor. Gelip gidiyor.</p>
<p class="block5">- Nasıl başlıyor?</p>
<p class="block5">- Bir gazete makalesiyle. Radyo ya da televizyonda bir şeyle. Bazen sadece hava ya da mevsime bağlı. Sonra artıyor, kocam da suya batan bir taş gibi batıyor.</p>
<p class="block5">Doktor şaşırmıştı.</p>
<p class="block5">- Anlayamıyorum. Bunların nedeni ne, Mrs. Volkmann?</p>
<p class="block5">Dalgalar gürültüyle kayalara çarpıp duruyorlardı. Kadının sesi, önce kayaya vuran, ardından çakıl taşlarını yalayarak geri çekilen suyun uğultusunda boğuklaşıp yittiğinden oğlan annesinin sesini duyamıyordu. [15] Annesi sözlerini bitirdiğinde, çocuk doktorun yüzündeki dehşeti gördü.</p>
<p class="block5">- Aman Tanrım... Nasıl bilebilirdim ki? Korkunç. Uzunca bir süre ne söyleyeceğini bilemez gibi durdu. Herhalde, gereken herkesle görüşmüşsünüzdür, dedi sonra.</p>
<p class="block5">- Doktor, anılarınızı akla uygun hale getirebilirsiniz, ama onları toptan silmeniz mümkün değil. Bunu bilen birisinden duyduğunuzu kabul edin.</p>
<p class="block5">- İyi ama yine de bu sorunla başa çıkabildiniz. Eminim sizin çektikleriniz de aynı derecede korkunçtu.</p>
<p class="block5">Oğlan annesinin başını salladığını gördü.</p>
<p class="block5">- Doğru, başa çıktım. Ama kocama yaptıkları anlatılır bir şey değildi.</p>
<p class="block5">- Çok üzgünüm, özür dilerim. Bir şeyler yapabilmek isterdim.</p>
<p class="block5">- İnanın bana, yapacak hiçbir şey yok. Yine de ilginize teşekkür ederim.</p>
<p class="block5">Sevgi dolu kahverengi gözlerini oğluna çevirdi.</p>
<p class="block5">- Joseph de yardımcı oldu. Annesi doktora baktı.</p>
<p class="block5">- Bir çocuğumuz olması, ikimizi de kurtardı.</p>
<p class="block5">Doktor birden çok genç ve ne yapacağını bilemez gibi göründü. Dalgalar kayalara çarparken uzunca bir süre sessiz kaldılar. Genç doktor, ne söylemesi gerektiğini bilemeden oğlana bakıyordu.</p>
<p class="block5">- Konser salonuna telefon ettiğimde, müdür bu geceki konseri iptal edebileceğinizi düşündü. Sizin için çok güç olmalı. Kocanızla, demek istiyorum.</p>
<p class="block5">- Pek değil. Ama olduğunda, Joseph'le birlikte dayanmaya çalışıyoruz.</p>
<p class="block5">- Sizi bir kez Londra'da dinlemiştim. O akşamki konserinizi hiç unutamayacağım, Mrs. Volkmann.</p>
<p class="block5">- Çok naziksiniz. Teşekkür ederim. Kocamla ilgilendiğiniz için de.</p>
<p class="block5">Doktor yavaşça ayağa kalktı, pantolonundaki kumları silkeledi.</p>
<p class="block5">- Geri dönsem, iyi olacak. Eğer durumu yeniden kötüleşirse, bunlardan iki tane verirsiniz.</p>
<p class="block5">Cebinden bir ilaç kutusu çıkarıp uzattı.</p>
<p class="block5">- Bu onu en az sekiz saat uyutur. Ama bana ihtiyacınız olursa, çekinmeyin, beni arayın. İyi günler, Mrs. Volkmann.</p>
<p class="block5">Kadının elini sıktı, arabasına doğru yürüyüp bindi; toprak ve kum kaplı yolda uzaklaştı. Oğlan geriye dönüp baktığında, annesinin sigarasını dalgalara fırlattığını gördü. Uzaklara, denize dalmış gözleri kederliydi.</p>
<p class="block5">- Anne...</p>
<p class="block5">- Ne var, canım?</p>
<p class="block5">- Adamlar Baba'ya ne yaptı?</p>
<p class="block5">Kadın oğluna baktı, kahverengi gözleri yaşla doldu, çocuğu kendine çekti.</p>
<p class="block5">- Çok kötü şeyler. Baba'ya çok kötü şeyler yapıldı. O yüzden Baba'ya yardımcı olmamız lazım. O yüzden sevgimize çok ihtiyacı var.</p>
<p class="block5">Sıkı sıkı göğsüne bastırdığı oğlan "Adamlar" dedi, "senin de canını yaktılar mı, Anne?"</p>
<p class="block5">Kadın oğluna baktı, sonra gözlerini uzaklara çevirdi. Çocuğu kollarında sıktı; çocuk annesinin hâlâ ağladığını anladı, kadının sesindeki acıyı duydu.</p>
<p class="block5">- Evet, Joseph. Bana da acı çektirdiler.</p>
<p class="block5">Çocuk geri çekildi, annesine baktı, elini uzatıp kadının yüzüne dokundu.</p>
<p class="block5">- Senin ve Babanın canını acıtanlar bir daha yapamayacaklar. Ben seni koruyacağım, Anne.</p>
<p class="block5">Annesinin gözyaşlarını silip gülümsediğini gördü, sesi tıpkı Babanın üzgün olduğu zamanlardaki gibiydi. Sanki gülümseyerek Baba'ya ve kendine yapılan kötülükleri silebilirmiş gibi oğluna bakıp güldü.</p>
<p class="block5">- Tabiî koruyacaksın canım.</p>
<p class="block5">Oğlanın alnındaki perçemi geri itti, çocuğu öptü, gözlerini silip ayağa kalktı.</p>
<p class="block5">- Hadi gel, Joseph, dedi. Gidip Babayla ilgilenelim.</p>
<p class="block5">Çocuk annesine elini uzattı, kadın uzanan eli kavradı ve yazlık eve giden yolda oğlanı izledi.</p>
<p class="whitespace"> </p>
<p class="block2"><br class="calibre1" id="calibre_pb_3"/>
</p>
</body></html>
