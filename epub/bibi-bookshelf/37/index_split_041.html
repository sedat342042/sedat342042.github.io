<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Brandenburg</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">
</p>
<p class="block4">Otuz ikinci kısım</p>
<p class="whitespace"> </p>
<p class="block5">Göl kenarındaki şirin Friedrichshafen'a girerlerken, Volkmann Konstanz Gölü'nün öte yakasında, karla kaplı İsviçre dağlarını görebiliyordu. Öğleden sonra, arabayı göl kenarındaki yaya yolunun kenarına park ettiklerinde, hafif hafif kar atıştırıyordu. Arabadan inip göle doğru yürüdüler. Bavyera tarzı eski evlerin camlarında Noel ağaçları görülüyor, bütün kent rengârenk ışıklar içinde, pırıl pırıl parlıyordu. Erica'yla birlikte göle bakan güzel restoranlardan birinde öğle yemeği yemişlerdi. Volkmann en iyi çözümün kentteki polis müdürlüğüne gitmek olduğuna karar verdi. Yerel polisin kuşkularını uyandırmadan DSE kimliğini kullanmanın imkânı yoktu, ama yanında hâlâ DSE'den temin ettiği, kullanmakta da kararlı olduğu gazeteci kimliği bulunuyordu. Erica'yı arabada bırakarak, göl kıyısındaki polis karakoluna doğru yürüdü.</p>
<p class="block5">Karakolda iki polis memuru vardı. Volkmann kimliğini gösterince, üst rütbeli müfettişlerden biriyle görüşmesinin daha doğru olacağını söylediler. Orta yaşlı polis müfettişi onunla görüşmeye hazır oluncaya kadar on dakika bekledi. Müfettiş iri yapılı, şişman yanaklı, koca göbeği kemerinin üzerinden taşan, uzun boylu biriydi. Kendini Dedektif Hans Steiner olarak tanıttı. Volkmann gazeteci kimliğini gösterip özel olarak konuşmak istediğini belirtince, omuzlarını silkti, koridorun sonundaki küçük büroyu gösterdi. Yerlerine oturduktan sonra da gözlerini Volkmann'a dikti.</p>
<p class="block5">- Sizin için ne yapabilirim, Herr Volkmann?..</p>
<p class="block5">Volkmann dedektife bağımsız gazeteci olduğunu, popüler bir Alman dergisine dizi yazılar hazırladığını, bu kez de faili bilinmeyen cinayetlerle ilgilendiğini anlattı. Beş ay önce öldürülen Hedda Pohl konusunda araştırma yaptığını söyledi. Dedektif kaşlarını kaldırıp neden özellikle Pohl konusuyla ilgilendiğini sorduğunda da, haberi Münih gazetelerinden aldığını, okuyucuların ilgileneceğini düşünerek konunun ayrıntılarını öğrenmek istediğini anlattı. Steiner'in gözleri kırpıştı, şişman dedektif yine de yerinden kımıldamadı.</p>
<p class="block5">- Tam olarak öğrenmek istediğiniz ne, Herr Volkmann?</p>
<p class="block5">Volkmann gülümsedi:</p>
<p class="block5">- Kadının geçmişi, Herr Steiner. Gazeteler bu konuda hiç ayrıntıya girmemiş. Tabiî, kimin tarafından, hangi nedenle öldürüldüğü konusunda fikriniz varsa, onları duymaktan da memnun olacağım.</p>
<p class="block5">Steiner başını salladı, sesindeki ciddiyet kaybolmuştu.</p>
<p class="block5">- Kadının kimin tarafından, ne amaçla öldürüldüğü konusunda en ufak bir fikrimiz yok, Herr Volkmann. Ama dosya hâlâ kapanmadı, bundan emin olabilirsiniz.</p>
<p class="block5">Volkmann cebinden not defteri ile kalemini çıkardı.</p>
<p class="block5">- Kadının nasıl öldürüldüğünü anlatabilir misiniz?</p>
<p class="block5">Steiner ince bir sigara yaktı, dumanı tavana doğru üfledi.</p>
<p class="block5">- Üç kurşunla. Biri göğse, diğer ikisi yakın mesafeden enseye. Otuz sekizlik kurşunlar. Bir akşam arabasına binmiş, oğluna da göl kıyısında yürüyeceğini söylemiş. Bildiğimiz kadarıyla, göl kıyısına hiç gitmedi. Eve de dönmedi. Cesedi iki gün sonra ormanda koşan biri tarafından bulundu. Gölden iki kilometre içeride. El çantası aranmış, cüzdanı alınmış. Steiner yüzünü buruşturdu, gözlerinin çevresi kırış kırıştı.</p>
<p class="block5">- Ama cinayet, cinayet çok ilginç.</p>
<p class="block5">- Nasıl ilginç, Herr Steiner?</p>
<p class="block5">- Gazeteci olan sizsiniz, Herr Volkmann, bu bölgede buna benzer cinayetlere rastlanmadığını biliyor olmanız lazım.</p>
<p class="block5">- Tabiî. Ben sizin konuyla ilgili bir şey söylediğinizi sanmıştım.</p>
<p class="block5">- O da var. Hedda Pohl böyle öldürülecek kurbanlar için tipik bir örnek değil. [381]</p>
<p class="block5">- Yani?</p>
<p class="block5">- Bir sürü neden var. Öldürülme şekli daha çok çete hesaplaşmasına uygun. Pohl altmış iki yaşındaydı. Dul. Durumu iyiydi, ama zengin değildi. Zaafı yok. Hiçbir sabıkası da yok. Yani park cezası bile almamış biri. Hem toplumda hem de kilise cemaatinde sayıları, örnek alınan bir bayan.</p>
<p class="block5">Steiner tereddüt etti, ince sigarasından bir nefes çekti.</p>
<p class="block5">- Bir şey daha var. Arabasını ormanda, yakında bulduk. Sanki tanıdığı biriyle buluşmaya gitmiş gibi. Ama ailesi hiçbir randevusu olmadığını söylüyor.</p>
<p class="block5">Volkmann defterine birkaç satır karalayıp sordu.</p>
<p class="block5">- Siyasal bir görüşü var mıydı? Politikaya ilgi duyuyor muydu?</p>
<p class="block5">Steiner'in kaşları kalktı.</p>
<p class="block5">- Kesinlikle hayır. Bunu da nereden çıkardınız?</p>
<p class="block5">- Belirli bir nedenden değil, Sadece hanımı biraz daha iyi tanıyabilmek için. Siz onu tanır mıydınız, Herr Steiner?</p>
<p class="block5">Volkmann bir ara dedektifin bir şeyler anlatacağını sandı, ama Steiner koltuğunda geriye yaslandı.</p>
<p class="block5">- Oldukça.</p>
<p class="block5">- Kadının geçmişinde, bana yardımcı olacağına inandığınız bir şey var mı sizce?</p>
<p class="block5">Steiner omuz silkti.</p>
<p class="block5">- Kocası saygıdeğer bir işadamıydı, on yıl önce öldü.</p>
<p class="block5">- Ya o, onun sabıkası falan var mıydı?</p>
<p class="block5">Steiner başını sallayıp güldü.</p>
<p class="block5">- Bir papaz kadar temiz bir hayatı vardı. İyi bir adamdı. Çok sevilen biriydi.</p>
<p class="block5">- Nasıl öldü?</p>
<p class="block5">- Kalp krizi, diye hatırlıyorum.</p>
<p class="block5">- Ya kadının ailesi?</p>
<p class="block5">- Hepsi de düzgün. Söylediğim gibi, çok iyi, buralarda çok sevilen bir kadındı.</p>
<p class="block5">Omuz silkti:</p>
<p class="block5">- Cinayete gelince, aklımıza gelen tek çözüm, arabasına bir otostopçu aldığı. Onu öldürüp soymaya karar veren bir çılgını. Duruma uyacak başka bir çözüm bulamadık.</p>
<p class="block5">- Ya ipuçları?</p>
<p class="block5">Steiner sigarasından nefes çekip başını salladı. [382]</p>
<p class="block5">- Hiç ipucu yok. Parmak izi yok. Cinayeti her kim işlemişse, çok dikkatli davranmış. Belki de profesyonel bir katil. Ya da daha önce adam öldürmüş birisi. Bütün açılardan baktık. Aile, arkadaşlar, tanıdıklar. Ama kuşkulanacak en ufak bir şey bulamadık.</p>
<p class="block5">Volkmann saatine baktı, sonra:</p>
<p class="block5">- Yardımlarınız için teşekkür ederim, Herr Steiner, dedi. Çok meşgul olduğunuzdan eminim, onun için daha fazla zamanınızı almayacağım.</p>
<p class="block5">- Bir şey değil, Volkmann. Yazınızın bir nüshasını gönderecek misiniz?</p>
<p class="block5">- Tabiî.</p>
<p class="block5">Göl kıyısında yürümeye başladıklarında kar durmuş, yerini buz gibi bir rüzgâra bırakmıştı. Kız Volkmann'ın koluna girdi, sonra, suya bakan sıralardan birine oturduklarında:</p>
<p class="block5">- O kadın, dedi, Winter'in arkadaşlarının onu öldürmek istemeleri için en ufak bir neden bile yok. Terör bağlantısı yok, sabıkası olmamış.</p>
<p class="block5">- Rauscher, Hedda Pohl ve Massow arasında bir yerde, bir ilişki olmalı, Erica. Bizim göremediğimiz bir bağ.</p>
<p class="block5">- Şimdi ne yapıyoruz?</p>
<p class="block5">Volkmann başını salladı:</p>
<p class="block5">- Keşke bilebilsem.</p>
<p class="block5">Kızın bir şey söylemeye hazırlanır gibi dudaklarını büzdüğünü, sonra fikrini değiştirdiğini gördü. Erica ürperdi, Volkmann gözlerini genç kıza dikti.</p>
<p class="block5">- Ne oldu?</p>
<p class="block5">Kız başını salladı:</p>
<p class="block5">- Bir şey yok.</p>
<p class="block5">- Emin misin? Mavi gözler gülümsedi.</p>
<p class="block5">- Sadece üşüdüm. Arabaya dönelim, Joe.</p>
<p class="block5">Volkmann ayağa kalkarken Konstanz Gölü'nün çırpıntılı, gri sularına baktı. Dalgaların üzerinde yelken açmış küçük bir tekne kıyıya yaklaşmaya çabalıyordu, gördüklerinin kendi durumuna ne kadar uygun olduğunu düşündü. Ne yapacağını bilemiyordu, sonunda kararını verdi, Berlin'de Landesamt'tan Werner Bargel'le görüşecekti. [383]</p>
<p class="block5">Landesamt İngiliz MI5'in karşılığıydı, her çeşit terör ve aşırılıkla ilgilenen bir kuruluştu. Volkmann, Kesser ve Winter hakkında bilgi alabilmek için Landesamt'a başvurmaktan başka yolu kalmadığını düşündü. Eğer içlerinden birinin bile geçmişinde önemli bir ayrıntı varsa, Landesamt'ta dosyasını bulacağını biliyordu. Bargel'in soruşturmayı resmî bir işlem olarak değerlendirmesi olasılığı vardı tabiî, ama artık geri dönemeyecek kadar ilerlemişti, önündeki tek kapının Landesamt olduğundan da emindi.</p>
<p class="block5">Çalkantılı sulara bakarken, Sanchez'i düşündü. Bir gelişme sağladı mı? Herhalde sağlayamadı. Yoksa haber verirdi, bundan emindi Volkmann. Dönüp Erica'ya yetişti, koluna girerek arabaya doğru yürüdü.</p>
<p class="whitespace"> </p>
<p class="block5">Mexico City.</p>
<p class="block5">01.02</p>
<p class="block5">Kruger karanlıkta, yüzme havuzunun parıltılı sularının yanında durmuş sigara içiyor, Asuncion'dan gelen telefonu düşünüyordu. Elini siyah saçlarından geçirip derin bir nefes aldı. Rahatsız edici. Çok rahatsız edici. Bu kadar yaklaşmışken. Şimdi de bu. Hikâyenin tümünü öğrenebilmek için Lieber'in gelişini beklemek zorundaydı, yine de duydukları keyfini kaçırmıştı. Hepsinin keyfini, tabiî. Halder, Brandt’ın, Lieber'le yapılacak toplantıya katılacağını söyleyerek gittiğini anlatmıştı. Ötekiler yatmaya gitmiş, Kruger'i yalnız bırakmışlardı. Sigarasını havuzun yanında duran masadaki tablaya bastırdı, villanın içinden geçerek arka bahçeye çıktı. Mutfağa varıncaya kadar beş oda geçti, sonra arka çimenliğe geldi. Saatine bakıp kafasında not etti, ardından hızlı adımlarla ay ışığının aydınlattığı çimenlerin üzerinde yürümeye başladı.</p>
<p class="block5">Düş gibi. Ağustosböceklerinin sesleri, okaliptüs kokusu. Ama Kruger'in kafası başka yerdeydi. Planlarda. Lieber Mexico City'ye varınca, buraya getirmeden önce izlenip izlenmediğini çok sıkı kontrol edecekti. [384]</p>
<p class="block5">Söylemeye gerek bile yok. Ama hazırlıklı olmak iyidir. Kruger arka bahçenin sonundaki ağaçların yanına vardığında, bileğini kaldırdı, ay ışığında saatine baktı. Tam iki dakika. Arka bahçeden geçerek ağaçların altındaki betonarme garaja varmak için ne kadar zamana ihtiyacı olduğunu daha önce de hesaplamıştı, ama şimdi emin olmak istiyordu. Gelirken, silahlı nöbetçilerden biriyle karşılaşmış, adamın selamına karşılık vermişti. Eski binaya vardığında, kapıyı açıp garaja girdi. Karanlık. Gres ve yağ kokusu. Çifte kanatlı büyük ahşap kapı sürgülüydü. Karanlıkta kapıya yaklaştı, arabanın gölgesinin çevresinden dolandı, sürgüyü çekip kapının kanatlarını dışarıya doğru itti. Kapının hemen önünde, otlarla kaplı patika sola dönüyor, ay ışığının altında kayboluyordu.</p>
<p class="block5">Halder daha ilk gün villanın arkasındaki gizli çıkıştan ve eski garajdan söz etmişti. Bir kaçış yoluna ihtiyaç duyacaklarını sanmıyordu, ama yaşlı Halder böylesi önlemlerin önemine inanmış biriydi. Garaj villadan yüz metre ileride, okaliptüs ağaçlarının altındaydı, en iyi tarafı da önündeki dar patikanın Chapultepec'in arka sokaklarına açılmasıydı. Karanlık sokaklara. Neredeyse hiç kimsenin bilmediği dar ve otlarla kaplı patika, ağaç dallarının arasından geçiyor, göze batmıyordu. Bir arabanın geçeceği genişlikteydi. Kusursuz bir acil kaçış yolu. Bahçenin ucundaki çıkış istense kolayca kapatılabilecek gibiydi, ama dar patikanın birinin gözüne çarpması hemen hemen imkânsızdı. "Gerekirse harika bir yol" diye düşündü Kruger, ama ihtiyaçları olmayacağından da emindi. Yine de işi böylesi önlemler almaktı. Her iki yolu da kullanarak Schmidt'i güvenli eve en az altı kez götürmüş, her ikisinin de gerektiğinde planı ezbere bilmelerine imkân sağlamıştı.</p>
<p class="block5">Garaja geri dönüp kapıları sürgüledi, arka duvara yaklaşıp düğmeyi çevirdi. Garajın içini dolduran çiğ ışığın altında, ortada duran sıradan siyah Ford'a baktı. Benzin dolu bir depo, yeni akü. [385] Geldikleri günden beri, Schmidt'in arabayı her gün çalıştırmasını sağlamıştı. "Bu da önlemlerin bir parçası" diye düşündü.</p>
<p class="block5">Kruger garajın içine son bir kez bakıp ışığı söndürdü, kapıyı kapattı, çimenlerden villaya yürürken, adımlarını saydı. <br class="calibre1" id="calibre_pb_42"/>
</p>
</body></html>
