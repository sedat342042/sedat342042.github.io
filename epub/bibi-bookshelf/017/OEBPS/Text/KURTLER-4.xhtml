<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-4.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">4</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">“Memleket elden gidiyor !”</span></h2>

    <p class="bold-yaz-ortal" xml:lang="tr"><span class="bold-yaz">Genelkurmay Başkanı Güreş: “Şirnak’ta bir dükkâna girdim, selamımı almadılar.” - Necati Özgen Paşa: “Hazır değildik!” - Orgeneral Güreş: “Ayaklanma safhasına girmişlerdi.” - “Şirnak’a sızmışlar, farkında olmamışız.” - Hatip Dicle: “Devlet şiddeti seçti.” - Çene altından sıkılan tek bir mermiyle... - Şişeden çıkan Kürt milliyetçiliği - Bir Amerikalı: “Ayıya arı taktiği...” - Talabanî’nin bağımsız Kürdistan hayali... - Zeli Kampı’na sefer - Habur’dan Diyabakır’a delilik... - “Sen bizim köyü görsen, ağlayacaksın!” - Dohuk’ta Barzanî’yle...</span></p>

    <p class="duz-yaz-ilk-paragraf" xml:lang="tr"><span class="duz-yaz">Memleket mi elden gidiyordu?..</span></p>

    <p class="duz-yaz1" xml:lang="tr"><span class="duz-yaz">1991 yılı sonları.</span></p>

    <p class="duz-yaz1" xml:lang="tr"><span class="duz-yaz">Güneydoğu’daki durumla ilgili olarak “Hakikaten ürktüm” diye anlatır Doğan Güreş Paşa, zamanın Genelkurmay başkanı. Eşinin deyişiyle “üç dört günlük bir istihareye yatar”. Arkasından kuvvet komutanlarını toplar. Ve hep birlikte aynı noktaya parmak basılır:</span></p>

    <p class="duz-yaz1" xml:lang="tr"><span class="duz-yaz">“Memleket elden gidiyor!”</span></p>

    <p class="duz-yaz1" xml:lang="tr"><span class="duz-yaz">PKK, Güneydoğu’da bazı bölgelere hâkimdir. Doğan Paşa 1991 yılının kendisini ürküten havasını bana DYP Kilis milletvekiliyken 1996 nisan ayında anlatmıştı:</span></p>

    <p class="duz-yaz1" xml:lang="tr"><span class="duz-yaz">“Özellikle Şirnak-Cizre-Nusaybin üçgeni... Sonra Lice-Genç-Kulp... Terör örgütü buralara hâkim olmuştu. Seyahat hürriyeti kalkmıştı. Mezralar, köyler onlardaydı. Bir keresinde Şirnak’ta bir dükkâna girmiş, selam sabah alamamıştım.”</span></p>

    <p class="duz-yaz1" xml:lang="tr"><span class="duz-yaz">Ben de hatırlarım. O tarihlerde örneğin Cizre’de güvenlik güçleri ancak motorize dolaşırlardı. Çarşı içinde yaya olarak tur atamazlardı. Gündüzleri bile sokak aralarına giremezlerdi. Gün batarken de karakollara çekilir, sokağı tamamen PKK’ya bırakırlardı.</span></p>

    <p class="duz-yaz1" xml:lang="tr"><span class="duz-yaz">Güreş Paşa şöyle devam etmişti:</span></p>

    <p class="duz-yaz1" xml:lang="tr"><span class="duz-yaz">“Ayaklanma safhasına girdiklerini görüyorduk. Dağlara hâkimdiler. Bu arada biz de Körfez krizinden, savaşından yeni çıktığımız, yani askerî tedbirlerimizi ona göre aldığımız için içeriye karşı hazırlıklı değildik. Zaten bu tür terörle mücadele bakımından da güvenlik güçlerinin yetersizlikleri vardı.”</span></p>

    <p class="duz-yaz1" xml:lang="tr"><span class="duz-yaz">Silahlı Kuvvetler’in komuta kademesi “alarma geçme kararı alır”. Önce tekrar sıkıyönetim ilanı düşünülür. Ancak Doğan Güreş Paşa’nın deyimiyle “sivil görüntü” tercih edilir, “olağanüstü hal rejimi”yle devama karar verilir.</span></p>

    <p class="duz-yaz1" xml:lang="tr"><span class="duz-yaz">Güreş Paşa, “yeni strateji” konusunu şöyle özetlemişti:</span></p>

    <p class="duz-yaz1" xml:lang="tr"><span class="duz-yaz">Güneydoğu’ya asker ve malzeme yığmak... Jandarmanın kuytu yerlerden kurtarılıp hâkim yerlere çıkarılması... Özel teçhizat... Özel kuvvet eğitimi... Yeniden silahlanma... Özel silah eğitimi... Helikopterler... Hatta bu arada ‘suikast silahı’ diye bilinen Rus yapımı dürbünlü “Kanas”ların, “Buzuki”lerin serbest piyasadan temin edilmesi... Devrin Genelkurmay başkanı Doğan Güreş Paşa sohbetimizde 1991 yılı sonuna doğru askerdeki tutum değişikliğine de işaret etmişti. Bunu “Mustafa Muğlalı kompleksinden sıyrılma” diye nitelemişti.</span></p>

    <p class="duz-yaz1" xml:lang="tr"><span class="duz-yaz">Şöyle özetlenebilirdi:</span></p>

    <p class="duz-yaz1" xml:lang="tr"><span class="duz-yaz">Sıkıyönetim dışında askerin kullanılması ancak kent içinde olabiliyordu. Bu da sivil otoritenin çağrısıyla mümkündü. Böyle diyordu 5442 sayılı yasa. Oysa, Olağanüstü Hal Bölgesi dışında kalan bazı Doğu illerine, dağlık bölgelere de sıçramıştı terör. Bunun üzerine Genelkurmay Başkanı Orgeneral Güreş, 3. Ordu’ya şu talimatı göndermişti:</span></p>

    <p class="duz-yaz1" xml:lang="tr"><span class="duz-yaz">“Silahlı tatbikata çıkın. Dağda terörist ateş açarsa, gidin üzerine. Meşru müdafaa sayılır.”</span></p>

    <p class="duz-yaz1" xml:lang="tr"><span class="duz-yaz">Devlet, 1992’ye tedirgin girmişti.</span></p>

    <p class="duz-yaz1" xml:lang="tr"><span class="duz-yaz">Güvenlik güçlerinden üst düzeyde bir yetkili o günleri şöyle anlatır:</span></p>

    <p class="duz-yaz1" xml:lang="tr"><span class="duz-yaz">“Güneydoğu’nun birçok yerinde ikili otorite vardı. Gündüz devlet, gece terörist... Buna izin verilemezdi. Tek otorite devlet olacak, devlete biat edilecekti. Artık teröre anladığı dilden cevap verilecekti.”</span></p>

    <p class="duz-yaz1" xml:lang="tr"><span class="duz-yaz">Bu arada 1992’nin 21 martında Nevruz yaklaşırken PKK lideri Apo, “ayaklanma”, yani Kürtçe’siyle “serhildan” çağrıları yapıyordu. Devlet ise buna en sert biçimde karşılık vermeye hazırlanıyordu. Üst düzeyde bir Emniyet yetkilisi, “Artık devletin elinin ağır olduğunu halka göstermek zorundaydık. Tercihini yapacaktı yöre halkı. Devlet mi, terör örgütü mü?” diyordu.</span></p>

    <p class="duz-yaz1" xml:lang="tr"><span class="duz-yaz">“Güneydoğu’da örtülü savaş var” diyordu bir sohbetimizde Başbakan Demirel de, “Kurşun sıkana defne dalı uzatacak değiliz. Artık günah bizden gitti. PKK’nın kökü kurutulacak.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Elli beş şehit verdim,</span></p>

    <p class="ara-spotlar-son-sat-r" xml:lang="tr"><span class="bold-yaz">ama helal olsun!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1992’nin mart ayı</span></p>

    <p class="duz-yaz1" xml:lang="tr"><span class="duz-yaz">PKK, dağdan inip Şirnak’ı bastı. Çatışma kanlı oldu. Yirmi üç kişi öldü. Üst düzeyde bir Emniyet yetkilisinin deyişiyle “Birinci Şirnak Muharebesi” yaşanmıştı. Cizre’de on iki kişi, Nusaybin’de on altı kişi öldü. İki günde ölenlerin sayısı elli yediye çıkmıştı.</span></p>

    <p class="duz-yaz1" xml:lang="tr"><span class="duz-yaz">Bütün bu rakamlar gazete haberleriydi. 1991-1993 yılları arasında Jandarma Asayiş komutanı olarak bölgede görev yapan Necati Özgen Paşa ölüm sayılarının çok daha fazla olduğunu belirtmiş, ancak kendisi sayı vermek istememişti. 2002 yılı kasım ayında kendisiyle bu kitap için İstanbul’da, Fenerbahçe Orduevi’nde konuşurken Necati Özgen Paşa, emekli orgeneraldi. Şirnak’ı ve 1990’ların başında bölgenin durumunu şöyle anlatmıştı:</span></p>

    <p class="duz-yaz1" xml:lang="tr"><span class="duz-yaz">“1991 yazında Jandarma Asayiş komutanı olarak görevi devraldığımda yangın yeriydi, devlet yoktu! Valisi vardı, odasından çıkamıyordu. Keza kaymakamı da. Bütün devlet memurları vekilin vekiliydi. Askerin dışında asaleten görev yapan çok azdı.</span></p>

    <p class="duz-yaz1" xml:lang="tr"><span class="duz-yaz">Ayrıca hazır değildik.</span></p>

    <p class="duz-yaz1" xml:lang="tr"><span class="duz-yaz">Jandarma karakolları vardı, yirmişer kişilik, bazen onar kişilik. Ama bütün bu karakollar kaçakçıya karşı kurulmuş. Bir tanesini hatırlarım. Hezil Çayı’nın geçtiği kanyonda... Hezil Çayı, Silopi’nin üstünden, Şenoba’nın önünden geçer ve Dicle’ye bağlanır. Bu karakola indim. Aşağıdan baktım, karakol öyle bir yerde ki gökyüzünü göremiyorsun. Teröriste karşı çaresiz bir konumdasın... Sürekli karakol baskınları oluyor. Şehit veriyoruz. Derhal kaldırdım bu karakolları... Jandarma Komutanı Orgeneral Eşref Bitlis Paşa’ya ‘Burada yeni bir yapılanma şart’ dedim. Karakollar güçlendirilmeye başlandı. Her ilçede bir jandarma komando bölüğü, her ilde jandarma taburu kuruldu. Zırhlı araçlar, helikopterler, gece görüş cihazları, kar üstü araçları... Özel tim eğitimi... Özel kuvvetlerin sayısının artırılması... Özellikle 1992’de bu açılardan büyük mesafe alındı.</span></p>

    <p class="duz-yaz1" xml:lang="tr"><span class="duz-yaz">Şirnak, Cizre... 1992’nin mart ayı, Nevruz’u... Dönüm noktası sayılabilir. Şirnak’ın içine girmiş, sızmış, yerleşmiş. Görmemişiz. Niyeti, ‘kurtarılmış bölge’ yapmak... Şirnak’ta o günü çok iyi hatırlıyorum. Unutmam imkânsız. Müthiş bir yaylım ateşi! Ünal’la, Olağanüstü Hal Valisi Ünal Erkan’la birlikte tugaydayız. İdareyi aldım. ‘Bir bildiri hazırlayın’ dedim. ‘Hoparlörleri halka, Şirnak’a doğru çevirin’ dedim. Kurmay Başkanı Levent Binbaşı vardı. ‘Sen oku bildiriyi!’ dedim. Herkesin meydana çıkmasını, silahların ortaya bırakılmasını istedik.</span></p>

    <p class="duz-yaz1" xml:lang="tr"><span class="duz-yaz">Tugayın önündeyiz. Zırhlı birlikler, savaş hali!</span></p>

    <p class="duz-yaz1" xml:lang="tr"><span class="duz-yaz">Biraz bekledik.</span></p>

    <p class="duz-yaz1" xml:lang="tr"><span class="duz-yaz">Bir yaylım ateşi daha patladı.</span></p>

    <p class="duz-yaz1" xml:lang="tr"><span class="duz-yaz">Kendimizi zor attık içeri.</span></p>

    <p class="duz-yaz1" xml:lang="tr"><span class="duz-yaz">Ateşe ateşle cevap verdik. Ama nereye? Sadece evler var karşımızda. Hedef yok ki, saklanmışlar. Yaylım ateşi yine birden kesildi. Yeni bir anons yaptırdım:</span></p>

    <p class="duz-yaz1" xml:lang="tr"><span class="duz-yaz">‘Teslim olun, yoksa şehre giriyoruz!’</span></p>

    <p class="duz-yaz1" xml:lang="tr"><span class="duz-yaz">Komandolar zaten ucun ucun girmeye başlamışlardı. Dua ettim teslim olsunlar diye. Zira çok daha fazla kan akabilecekti. Baktım, tek tek çıkmaya başladılar meydana doğru...</span></p>

    <p class="duz-yaz1" xml:lang="tr"><span class="duz-yaz">Cizre’de tanklar kullanıldı.</span></p>

    <p class="duz-yaz1" xml:lang="tr"><span class="duz-yaz">Terör örgütünün ‘kurtarılmış bölge’ hayallerine büyük darbe indirilmiş oldu. Bir strateji değişikliğiyle ‘alan hâkimiyeti’ kurulmaya başlandı. Örneğin, bir tabura görev bölgesi verilecek ve o tabur yer değiştirerek o bölgeyi koruyacaktı. Gece harekâtları geliştirildi, sürekli hale getirildi. Bütün tim komutanları, uzman çavuşu, asteğmeni, teğmeni kışın kurstan geçirildi. Nizamî harp yapmıyordun ki, çok zordu. Zamanla kolordular da devreye girdi.</span></p>

    <p class="duz-yaz1" xml:lang="tr"><span class="duz-yaz">Bir ara ‘Biz gündüz, onlar gece!’ydi. Sonra terse döndü. ‘Geceyi kendimize gündüz ettik.’</span></p>

    <p class="duz-yaz1" xml:lang="tr"><span class="duz-yaz">Ve 1992’nin 5 ekiminde Kuzey Irak’ta en büyük operasyonu yaptık. Biz kuzeyden, Talabanî ile Barzanî güneyden. Bir sandviç operasyonu terör örgütüne karşı. Kore’deki gibi göğüs göğüse çarpışmalar oldu. Elli beş şehit verdim ama helal olsun. Temizledik. Teröristlere 3 000 civarında kayıp verdirdik. Talabanî açtı çemberi ve 1 500’ü Zeli Kampı’na gitti. Sonra komutanımla, Jandarma Genel Komutanı Eşref Bitlis Paşa’yla Kuzey Irak’ta Selahaddin’e gittik. Barzanî ve Talabanî’yle konuşmaya. Altmış yedi tane karakol kurulmasına karar verildi, kontrolu sağlamak için... Terör bu tarihlerden sonra tepeden aşağı doğru inmeye başladı.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Hatip Dicle:</span></p>

    <p class="ara-spotlar-son-sat-r" xml:lang="tr"><span class="bold-yaz">“Devlet şiddeti seçti!”</span></p>

    <p class="duz-yaz1" xml:lang="tr"><span class="duz-yaz">1992 yılının mart ayındaki “Kanlı Nevruz”dan dört beş gün sonra ben de Güneydoğu’ya gittim. PKK’nın “şeytan üçgeni” diye anılan Şirnak-Cizre-Nusaybin taraflarına doğru yola koyuldum.</span></p>

    <p class="duz-yaz1" xml:lang="tr"><span class="duz-yaz">Karla kaplı Cudi Dağı.</span></p>

    <p class="duz-yaz1" xml:lang="tr"><span class="duz-yaz">Helikopterle pata pata uçuyoruz.</span></p>

    <p class="duz-yaz1" xml:lang="tr"><span class="duz-yaz">Biraz ilerisi Irak.</span></p>

    <p class="duz-yaz1" xml:lang="tr"><span class="duz-yaz">Sırtını dağlara dayamış Şirnak’a doğru alçalıyor helikopterimiz. Kimi ağızlarda “PKK’nın Mekke’si” diye anılan şehir... Diyarbakır’daki meslektaşımın sesi hâlâ kulağımda:</span></p>

    <p class="duz-yaz1" xml:lang="tr"><span class="duz-yaz">“Şirnak’a gündüz devlet hâkim, gece de PKK. Cizre’yle birlikte Şirnak örgütün kaleleri... Baktım geçen gün bizim çocuk el çırparak ‘Biji Apo!’ diye bağırıyor. Öğrenmiş sokaktaki arkadaşlarından ‘Yaşa Apo’ sloganını. Şaşırdım ve bastım sopayı bizim oğlana... Yöre halkı birçok yerde ‘Sorunları artık devlet değil, örgüt çözer!’ diyor. Gelip ‘vergi’ alıyorlar. İstanbul’a kaçsan da olmuyor. Gelip orada da buluyorlar insanı... PKK’nın başlattığı boykotlar liselere kadar yayılabiliyor. Bu iş kolay bitmez!”</span></p>

    <p class="duz-yaz1" xml:lang="tr"><span class="duz-yaz">Helikopter, Jandarma Sınır Tugay Komutanlığı’nın bahçesine konuyor. Çevrede tanklar mevzilenmiş. Karargâh pencereleri yarıya kadar kum torbalarıyla örtülü. Bahçenin bir köşesinde Atatürk büstü. Üstünde “Ne mutlu Türk’üm diyene” yazılı. Tugay karargâhının duvarında kocaman, siyah bir delik. Baskında bir PKK roketi isabet etmiş...</span></p>

    <p class="duz-yaz1" xml:lang="tr"><span class="duz-yaz">Şehir merkezine gidiyoruz. Yollar çamur deryası. Elektrik direğine iliştirilmiş iğreti bir levha: Cumhuriyet Caddesi... “Bak işte bu lise, terör örgütü çatışmalar sırasında kendine karargâh yapmıştı.” Devlet Bakanı Necmettin Cevheri, “Devletin sabrı ve şefkati yanlış anlaşılmıştır” diyor. Şirnak Emniyet müdürü kulağıma eğilip, “Az daha kaybediliyordu buraları” diye konuşuyor.</span></p>

    <p class="duz-yaz1" xml:lang="tr"><span class="duz-yaz">Kurşunla delik deşik bir tabela sallanıyor elektrik direğinde: “Şirnak İnsan Hakları Derneği...” Çevrede kurşun değmemiş bina yok. DYP il başkanı benim yanımda Şirnak Emniyet müdürüne yakınıyor, “Benim evimi de kurşunladınız” diye...</span></p>

    <p class="duz-yaz1" xml:lang="tr"><span class="duz-yaz">Biri kulağıma eğiliyor:</span></p>

    <p class="duz-yaz1" xml:lang="tr"><span class="duz-yaz">“Çatışmalar iki gün iki gece sürdü. Savaştan farkı yoktu.”</span></p>

    <p class="duz-yaz1" xml:lang="tr"><span class="duz-yaz">Evlerde, dükkânlarda cam çerçeve kalmamış. Her tarafta yangın izleri. Yol kenarında yanmış, kurşunlanmış kamyon ve arabalar. Vilayet Konağı’nın üst katını PKK roketi vurmuş, kocaman, simsiyah bir delik.</span></p>

    <p class="duz-yaz1" xml:lang="tr"><span class="duz-yaz">1992’nin mart ayında savaş manzaraları!</span></p>

    <p class="duz-yaz1" xml:lang="tr"><span class="duz-yaz">Üst düzeydeki Emniyet yetkilisi “Şirnak Meydan Muharebesi” derken haklı... Tanklar kavşakları, sokak köşelerini tutmuş. Çok sayıda polis panzeri ve zırhlı kariyerler. Çevik güç ve özel timler. Çoğunda sakal bir karış. Suratlardan yorgunluk akıyor. Aynı zamanda tedirgin çizgiler dikkati çekiyor.</span></p>

    <p class="duz-yaz1" xml:lang="tr"><span class="duz-yaz">Gerilim, elektrik yüklü bir hava.</span></p>

    <p class="duz-yaz1" xml:lang="tr"><span class="duz-yaz">Bir başka dünya buraları...</span></p>

    <p class="duz-yaz1" xml:lang="tr"><span class="duz-yaz">Bir devlet memuru kulağıma eğiliyor, fısıltı gibi bir sesle, “Burası, Şirnak bizler için kapalı bir cezaevi” diyor. Yöredeki bunaltıcı, kasvet dolu havayı yansıtan bir cümle... Şirnak’taki bir kamu kuruluşuna son aylarda tam yirmi altı genel müdür tayini yapılmış. Ancak hiç gelen olmamış... Çarşıdan alışveriş etmek isteyen subaya, memura sırtını dönebilmiş esnaf... Günbatımında herkes evine kapanırken sokağı PKK’ya bırakmış...</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Valisi Ünal Erkan’ı dinliyorum:</span></p>

    <p class="duz-yaz1" xml:lang="tr"><span class="duz-yaz">“Bölgenin bazı yerlerinde vergi toplamaya, asker almaya başladı terör örgütü. Bazı yollarda ancak koruma altındaki konvoylarla seyahat edilebiliyordu. Öyle yerler vardı ki valiler, kaymakamlar gündüz vakti bile bir yerden bir yere gidemiyorlardı. Bazı yerleşim birimlerinde komiteler kurmuştu PKK. Devlet otoritesinin yerini almaya gidiyordu. Esnafa kepenk kapattırma, liselerde bile boykot, kontak kapatma, PKK şehitlikleri falan derken, işi devletin gözleri önünde büyüttüler. Örgüt bir bakıma otorite oldu. Hem dağ kadrolarını oluşturdular, hem yerleşim merkezlerinde örgütlendiler. Özellikle Şirnak ve Cizre neredeyse ‘kurtarılmış bölge’ haline getirildi. Buralarda PKK yeraltı örgütlenmesi yaptı. Bazı evlerin altında tüneller kazdılar. Kurdukları bazı komitelerle devlet otoritesinin yerini almaya başladılar. Terör örgütü, neredeyse Türkiye’nin her yerinden ikmal yapar hale geldi. Devlet ise bütün bunlara karşı uzun süre çok pasif bir tavır sergiledi. Devlet çekilmiş. Oysa devletin otoritesini göstermesi gerekiyordu. Şirnak ve Cizre’de devlet gücünü göstermesiydi, terör örgütünün otoritesi başka yerlere yayılacaktı. Ama şurası kesin: PKK’nın etkisi halen sürmekte...”</span></p>

    <p class="duz-yaz1" xml:lang="tr"><span class="duz-yaz">Yöreyi iyi bilen bir gazeteci kulağıma eğiliyor:</span></p>

    <p class="duz-yaz1" xml:lang="tr"><span class="duz-yaz">“Bak Hasan Cemal, adamlar bir gecede, aynı saatlerde, on ayrı yerde baskın yapabiliyorlar. Muş’ta, Tunceli’de, Bingöl’de, Diyarbakır çevresinde...”</span></p>

    <p class="duz-yaz1" xml:lang="tr"><span class="duz-yaz">“Halkta şaşkınlık var; galiba bu işler kolay durulmayacak” diyorum general rütbesindeki komutana. “Doğru, çok fena çok fena!” diyerek yanımdan uzaklaşıyor.</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Valisi Ünal Erkan şöyle devam ediyor:</span></p>

    <p class="duz-yaz1" xml:lang="tr"><span class="duz-yaz">“Bekaa’yı mutlaka vurmak lazım. Bunun sembolik bir anlamı var. Dış destek açısından caydırıcı etkisi olur. İçte de devlete saygı ve güven uyandırıcı bir sonuç yaratır. Bu arada Irak sınırı boyunca bir güvenlik kordonu oluşturulması şart. Kuzey Irak’a kara kuvvetleriyle girip 25 kilometre genişliğinde bir alanı güvenlik için boşaltmak lazım. Helikopterlerimiz var ama zırhlısı az... Bu arada terörü ezmeden, güven ve huzur sağlanmadan başka bir şey yapılmaz. Çünkü böyle bir yaklaşım taviz olarak algılanır. Devletin dili, bayrağı ve sınırı değişmez.”</span></p>

    <p class="duz-yaz1" xml:lang="tr"><span class="duz-yaz">Ünal Erkan bu arada çok fazla insan hakları ve demokrasiden söz eden kimileri için de ilginç bir deyim kullanıyor:</span></p>

    <p class="duz-yaz1" xml:lang="tr"><span class="duz-yaz">“Kürtleşmiş Türkler!”</span></p>

    <p class="duz-yaz1" xml:lang="tr"><span class="duz-yaz">Sohbetten edindiğimiz izleniminden öyle anlaşılıyor ki, gitgide daha ağır, daha sert vuracak devlet... Olağanüstü Hal valisi olarak bu bölgede asker ve jandarma kâğıt üstünde Ünal Erkan’a bağlıydı. Diyarbakır’daki 7. Kolordu’nun yanı sıra Asayiş Kolordusu bunun için kurulmuştu. Ancak pratikte işler öyle yürümüyordu. Duruma hâkim olan yine askerdi. Ünal Erkan şöyle diyor:</span></p>

    <p class="duz-yaz1" xml:lang="tr"><span class="duz-yaz">“Sivilden askere, jandarmaya emir biraz güçtür. Sözgelimi, Olağanüstü Hal Bölgesi içinde bir kaymakam emir vermeye pek niyetli davranmaz.”</span></p>

    <p class="duz-yaz1" xml:lang="tr"><span class="duz-yaz">Devlet işte bu yüzden 21- 22 mart 1992’nin Nevruz’unda Şirnak, Cizre ve Nusaybin’de vurmuştu. Pasif tutumunu bıraktığını, “teröre anladığı dilden” karşılık vermekte artık kararlı olduğunu gösteriyor, yöre halkına “sopa”yı sallıyordu. Olağanüstü Hal Valisi Ünal Erkan, yağmur çiseleyen kasvetli havada Şirnak Öğretmen Evi’nin merdivenlerine çıkmış halka konuşuyor:</span></p>

    <p class="duz-yaz1" xml:lang="tr"><span class="duz-yaz">“22 mart öğlen öncesini unutalım artık. Devlet kin tutmaz. Devletin yanına gelin. Çoluğunuzu çocuğunuzu dağa (yani PKK’ya, HC) göndermeyin. Cebinizden elini çeksin (yani PKK’ya maddî destek vermeyin, HC). Eşkıyadan çekinmeyin. Huzur istiyorsanız, devletinizin yanına gelin.”</span></p>

    <p class="duz-yaz1" xml:lang="tr"><span class="duz-yaz">Ünal Erkan’la helikopterde sohbet ederken şöyle diyor:</span></p>

    <p class="duz-yaz1" xml:lang="tr"><span class="duz-yaz">“Apo ‘yürüyün’ demiş bunlara, ‘bir şey olmaz korkmayın’ demiş. Arkalarından itmiş. Ama şimdi devlet onlara bir şeylerin olabileceğini göstermiş. Mesele budur. Eğer buraların elden gitmesini istiyorsak, Şirnak-Cizre-Nusaybin’in ‘kurtarılmış bölge’ olmasından yana isek, devlet ortalıkta gözükmesin.”</span></p>

    <p class="duz-yaz1" xml:lang="tr"><span class="duz-yaz">“Devlet şiddeti seçti!”</span></p>

    <p class="duz-yaz1" xml:lang="tr"><span class="duz-yaz">Diyarbakır bağımsız milletvekili Hatip Dicle’yle sohbet ederken böyle demişti. Hatip Dicle, HEP üyesiydi. PKK’ya yakındı. Ekim 1991 genel seçimlerinde HEP’lilerle birlikte SHP listelerinden seçimlere katılıp milletvekili seçilmişti. Şirnak’a uçmadan bir gün önce kendisiyle Diyarbakır’daki bürosunda sohbet ederken şöyle dedi:</span></p>

    <p class="duz-yaz1" xml:lang="tr"><span class="duz-yaz">“Devlet şiddeti seçti. Böylece PKK daha da kitleselleşecek. Bazı hakların verilmesi lazım artık. Burada halk zaten belediye başkanını, belediye meclisini, il genel meclisini, muhtarları kendi seçiyor. Valisini de kendisi seçsin! Ne var bunda? ABD’de eyalet sistemi yok mu? Doğuda bu iş, Kürt sorunu çözülmeden, batıda da huzur olmaz, iş olmaz, yatırım olmaz.”</span></p>

    <p class="duz-yaz1" xml:lang="tr"><span class="duz-yaz">Nusaybin’deyiz.</span></p>

    <p class="duz-yaz1" xml:lang="tr"><span class="duz-yaz">Devletin sivil ve asker yetkilileri, Vilayet Konağı’nda toplantıya çekiliyorlar. Bahçede on üç-on dört yaşında çocuklar oynuyor. Bir kenarda Atatürk büstü. “Ne mutlu Türk’üm diyene” yazılı üstünde. Duvarın üstünde oturmuş neşe içinde koşuşturan çocukları seyrediyorum. Beni tanımıyorlar. Yabancı olduğumu görüyorlar. Cin bakışlı bir ikisi yanıma geliyor. Gazeteci olduğumu söylüyorum. Buna rağmen PKK’ya, Apo’ya, kendi deyişleriyle “gerilla”ya duydukları sempatiyi saklamıyorlar.</span></p>

    <p class="duz-yaz1" xml:lang="tr"><span class="duz-yaz">Biri nedense bağırıyor:</span></p>

    <p class="duz-yaz1" xml:lang="tr"><span class="duz-yaz">“Pe ke ke!..”</span></p>

    <p class="duz-yaz1" xml:lang="tr"><span class="duz-yaz">Diğeri onu uyarıyor:</span></p>

    <p class="duz-yaz1" xml:lang="tr"><span class="duz-yaz">“Sus ulan, polis geçiyor!”</span></p>

    <p class="duz-yaz1" xml:lang="tr"><span class="duz-yaz">Şaşırıyorum.</span></p>

    <p class="duz-yaz1" xml:lang="tr"><span class="duz-yaz">Bölgede işlerin ne kadar çetrefilleşip zorlaştığını gösteren tipik bir olaya tanık oluyorum. Yalnız “sopa”ya dayalı, tek boyutlu politikalarla Güneydoğu sorununun içinden çıkılamayacağını yazıyorum defterime. Devlete silah çekenle, devletin birliğini ve toprağının bütünlüğünü bozmak için şiddet uygulayanla mücadele elbette meşru ve haklıydı. “Ancak yalnız askerî mücadeleyle yetinmek, sorunun yalnız aş ve iş boyutlarını gündeme getirmek yetmez” diye düşünüyorum. Kimlik konusuna eğilmeden, anadilde radyoydu, televizyondu, öğrenimdi gibi demokrasi ve insan haklarını ilgilendiren alandaki kayıtsızlık ya da kaygı sergileyerek gerçek barışın kurulamayacağını not ediyorum ertesi günkü köşe yazım için...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Çene altından sıkılan</span></p>

    <p class="ara-spotlar-son-sat-r" xml:lang="tr"><span class="bold-yaz">tek bir mermiyle...</span></p>

    <p class="duz-yaz1" xml:lang="tr"><span class="duz-yaz">Renkler de yasaklanabilir mi?..</span></p>

    <p class="duz-yaz1" xml:lang="tr"><span class="duz-yaz">Bu ülke Türkiye olunca, ne yazık ki böylesi sorular akla gelebiliyor. Çünkü bu ülkede yalnız düşüncelerin değil, bazen renklerin de yasaklandığına tanık oldum.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1982 yılı ekim ayı</span></p>

    <p class="duz-yaz1" xml:lang="tr"><span class="duz-yaz">Türkiye, 12 Eylül askerî yönetimini yaşıyor.</span> <span class="italik-yaz">Cumhuriyet</span> <span class="duz-yaz">gazetesinin genel yayın müdürüyüm. Askerî yönetimin anayasası için halkoylamasının hazırlıkları sürüyor. Ben farkında değilim. Oy pusulalarının renkleri belirlenmiş. Kabul oyları beyaz, ret oyları mavi renk. Bu arada askerî yönetim, “hayır”ın değil propagandasını, “telkini”ni bile yasaklamış. Sıkıyönetim Komutanlığı’ndan telefon üstüne telefon alıyoruz, “Yasağa uyulmazsa, gazeteyi kapatırız!” diye. İşte o günlerde, özellikle karikatürcü arkadaşlarımızın, İsmail Gülgeç’in, Behiç Ak’ın muhalefet damarları kabarmış, mavi renge takmış durumdalar. Ha bire mavi rengin erdemini, güzelliğini yazıp çiziyorlar. “Hayır”ın propagandası yasaklanmıştı ama renge de yasak gelecek değildi ya, anlaşılan mantık buydu.</span></p>

    <p class="duz-yaz1" xml:lang="tr"><span class="duz-yaz">Ama yanıldılar!</span></p>

    <p class="duz-yaz1" xml:lang="tr"><span class="duz-yaz">Bir gün telefonum çaldı. 1. Ordu Karargâhı’nın bulunduğu Selimiye Kışlası’nın santralındaki astsubay her zamanki gibi adımı sorduktan sonra, “Komutanımı irtibatlıyorum” dedi. Ve kurmay başkanı olan tümgeneral, o bildik boğuk sesiyle konuştu:</span></p>

    <p class="duz-yaz1" xml:lang="tr"><span class="duz-yaz">“Özellikle</span> <span class="italik-yaz">Cumhuriyet</span><span class="duz-yaz">’i uzun zamandır izliyoruz. Anayasa konusunda artık en küçük bir ima, telkin, telmih yoluyla dahi olsa en ufak bir şey istemiyoruz. Yoksa derhal kapatacağız.”</span></p>

    <p class="duz-yaz1" xml:lang="tr"><span class="duz-yaz">Bir an durdu:</span></p>

    <p class="duz-yaz1" xml:lang="tr"><span class="duz-yaz">“Bir de mavi konusu var” diye devam etti komutan, “Sizde kimdi o, birileri var, hep mavi mavi diye çiziyorlar. Bundan sonra mavi de olmayacak. Anlaşıldı mı?”</span></p>

    <p class="duz-yaz1" xml:lang="tr"><span class="duz-yaz">Böylece 12 Eylül, yasaklar listesine rengi de katabilmiş ender askerî yönetimlerden biri olarak tarihe adını yazdırmış oluyordu. Altı yıl sonra Davos’ta, Dünya Ekonomik Forumu’nun 1987 yılı toplantısında yapılan “askerî yönetimler ve basın” konulu bir panelde başımdan geçen bu olayı anlatınca, Avrupalı meslektaşlarımın bana nasıl acıyarak baktıklarını hâlâ hatırlarım.</span></p>

    <p class="duz-yaz1" xml:lang="tr"><span class="duz-yaz">12 Eylül geçmişte kaldı. Ama renklere bile yasak koyabilen zihniyet ne kadar değişti ülkemizde? 1 aralık 1991 tarihli</span> <span class="italik-yaz">Cumhuriyet</span><span class="duz-yaz">’in dördüncü sayfasında şöyle bir haber göze çarpıyordu:</span></p>

    <p class="duz-yaz1" xml:lang="tr"><span class="duz-yaz">“Sarı, kırmızı ve yeşil renklerden oluşan formayı giydikleri gerekçesiyle Hakkâri Belediyespor futbolcuları ve antrenörleri hakkında soruşturma açıldı. Bu renkler Kürtlerin simgesi sayılıyor. Sahada görevli güvenlik mensupları, futbolcuların ‘yasak renkler’le maça çıktıklarını bir tutanakla saptadılar. Hakkâri Cumhuriyet Savcılığı yetkilileri, ‘Soruşturmanın seyrine göre karar verilecek; dosya, Devlet Güvenlik Mahkemesi’ne gönderilebilir’ dediler.”</span></p>

    <p class="duz-yaz1" xml:lang="tr"><span class="duz-yaz">Demokratikleşme yolunda yasalar değişse, bu kafalar değişebilecek mi?..</span></p>

    <p class="duz-yaz1" xml:lang="tr"><span class="duz-yaz">Diyarbakır, 1992’nin temmuz ayında bir pazar günü.</span></p>

    <p class="duz-yaz1" xml:lang="tr"><span class="duz-yaz">Polis telsizi çalışır:</span></p>

    <p class="duz-yaz1" xml:lang="tr"><span class="duz-yaz">“Amirim, malum renkler falanca yerdeki düğünde kullanılıyor.”</span></p>

    <p class="duz-yaz1" xml:lang="tr"><span class="duz-yaz">Düğün salonuna baskın gecikmiyor. Biraz hakaret, biraz itiş kakışa yol açan malum renkler: sarı, kırmızı, yeşil. Kimine göre Kürtlerin simgesi, kimine göre PKK bayrağı... Ve renkler yüzünden düğün eğlencesine baskın...</span></p>

    <p class="duz-yaz1" xml:lang="tr"><span class="duz-yaz">O günlerde yalnız renkler yasaklanmıyordu!</span></p>

    <p class="duz-yaz1" xml:lang="tr"><span class="duz-yaz">İsmi, Kenan Şen. Kimdir bilmiyorum. Aydın Cezaevi’nde yatıyordu.</span></p>

    <p class="duz-yaz1" xml:lang="tr"><span class="duz-yaz">Suçu? Elyazması bir çocuk dergisi çıkarmış.</span> <span class="italik-yaz">Dilan</span> <span class="duz-yaz">adında. Başlığın altında “Çocuklar, halk ve vatanın özgür geleceği” yazıyor. Diyarbakır’daki yeğeni Rojin Tanrıkulu’ya da göndermiş dergisinden. Savcılık hakkında dava açmış. Kenan Şen 18 haziran 1992’de Terörle Mücadele Yasası’na göre “yayın yoluyla bölücülük” yaptığı gerekçesiyle 6 ay 20 gün hapse, 13 milyon 888 bin 888 lira para cezasına mahkûm edilmiş.</span> <span class="italik-yaz">Sabah</span><span class="duz-yaz">’ın birinci sayfasında çıkan yazımda şöyle demiştim:</span></p>

    <p class="duz-yaz1" xml:lang="tr"><span class="duz-yaz">“Cezalandırılan şiddet eylemi değildir. Fikrin, düşüncenin ta kendisidir. Nerede Paris Şartı, hani Helsinki Bildirisi? Nerede ‘konuşan Türkiye’?.. Geçen salı günü Diyarbakır Valiliği’nde bir toplantı yapıldı. Vali Yardımcısı Yılmaz Aydoğdu’nun başkanlığındaki toplantıya çevre köylerden 128 köy muhtarı, mahalle temsilcileri ve meslek odalarının yöneticileri katıldı. Yakınmalar, ‘halka kötü muamele’ noktasında düğümlendi. Mart ayındaki toplantıda olduğu gibi ortak bir istek yine dile getirildi:</span></p>

    <p class="duz-yaz1" xml:lang="tr"><span class="duz-yaz">‘GAP Televizyonu’ndan Kürtçe yayın!’”</span></p>

    <p class="duz-yaz1" xml:lang="tr"><span class="italik-yaz">Sabah</span><span class="duz-yaz">’taki yazım şöyle devam ediyordu:</span></p>

    <p class="duz-yaz1" xml:lang="tr"><span class="duz-yaz">“‘Çene altından sıkılan tek bir mermiyle...’ Güneydoğu’da korku salan ‘faili meçhul cinayetler’ hep böyle anlatılıyor. Son yedi sekiz aydır işlenen bu cinayetlerle ilgili değişik sayılar veriliyor. Bazı kaynaklara göre doksan iki, kimileri altmış diyor. En çok faili meçhul Silvan’da işlenmiş. Otuz civarında. Bu nedenle Silvan’dan büyük göç yaşanıyor. Yaşam durmuş gibi bu ilçemizde. ‘Ölü şehir’ diyenler var Silvan için.”</span></p>

    <p class="duz-yaz1" xml:lang="tr"><span class="duz-yaz">Güneydoğu’da faili meçhul cinayetlerin ilki olarak Diyarbakır HEP İl Başkanı Vedat Aydın’ın öldürülmesi gösterilir. 2001 yılında üst düzeyde bir istihbarat yetkilisiyle yaptığım sohbette, bu kaynak da ilk faili meçhul olarak bu cinayetin altını çizmişti. 5 temmuz 1991’de evine gelen ve polis olduklarını söyleyen sivil giyimli, silahlı dört kişi tarafından götürülmüştü. İki gün sonra Ergani-Elazığ il sınırındaki köprünün altında ölü bulunmuştu. Başının arkasında darp nedeniyle çökme, vücudunda kurşun yaraları ve işkence izleri vardı. Cenaze töreninde Diyarbakır ayaklandı.</span></p>

    <p class="duz-yaz1" xml:lang="tr"><span class="duz-yaz">11 temmuz 1991’de</span> <span class="italik-yaz">Cumhuriyet</span> <span class="duz-yaz">gazetesinin birinci sayfasındaki köşemde, Vedat Aydın cinayetiyle ilgili olarak, eskilere giden, Kürt sorunuyla ilk tanışmamı da anlatan şu satırlar yer alıyordu:</span></p>

    <p class="duz-yaz1" xml:lang="tr"><span class="duz-yaz">“Yıl 1968. Trabzon’da yedek subaylığımı yapıyorum. Boztepe’deki Amerikan üssünde dış güvenlikten sorumlu takım komutanı. İşim az. Kitap okumak ve fındık ağaçlarıyla kaplı yemyeşil tepelerden Karadeniz’in güzelliklerini seyretmekle vakit geçiriyorum daha çok.</span></p>

    <p class="duz-yaz1" xml:lang="tr"><span class="duz-yaz">Takımdaki askerlerin çoğunluğu Kürt kökenliydi. Çavuş Haso’nun bir alışkanlığı vardı. Her akşamüstü aynı saatte gelip benden transistörlü radyomu isterdi. Bir gün merak edip, arkasından koğuşa gittim. Beni fark etmediler. Radyodan yükselen yanık sese dalıp gitmişlerdi. Türkçe değildi dinledikleri. Beni görünce biraz şaşırdılar. Nereyi dinlediklerini sorunca, kabahat işlemiş çocuk gibi önüne baktı Haso, ‘Erivan radyosu komutanım, şarkılar...’ dedi. Ermenistan’dan Kürtçe yayın yapan bir istasyondu. Bir koğuş, bir tahta masa. Transistörlü bir radyonun etrafında kafa kafaya vermiş sekiz on asker. Yabancı bir radyo istasyonundan kendi anadillerinde, Kürtçe şarkı dinlerkenki o halleri...</span></p>

    <p class="duz-yaz1" xml:lang="tr"><span class="duz-yaz">Hiç gözümün önünden gitmedi bu görüntü. 1968’de yirmi üç yaşındaydım. Siyasal bilimler okumuştum. Ama unutamadığım bu olaydır ki beni ilk kez Kürt sorunuyla yüz yüze getirmişti. Bu olayla birlikte bir insanın anadili, kimliği, kültürel benliği üzerinde daha çok durmaya başladım. Kültürel farklılığı, kültürel çoğulculuğun altını çizip her aklı başında insanın bu farklılığı içine sindirebileceğini, insanlığın da zaten bunu gerektirdiğini daha iyi kavramaya başladım.</span></p>

    <p class="duz-yaz1" xml:lang="tr"><span class="duz-yaz">Onun için Çavuş Haso’ya teşekkür borçluyum.</span></p>

    <p class="duz-yaz1" xml:lang="tr"><span class="duz-yaz">Bunca yıl sonra bu olayı niçin anımsadım?</span></p>

    <p class="duz-yaz1" xml:lang="tr"><span class="duz-yaz">İki cinayet yatıyor bunun altında. Birincisi geçen hafta İstanbul Avcılar’da işlendi. Kürtçe şarkı ve Kürtçe konuşma yüzünden çıkan tartışmada bir komiser iki kişiyi vurarak öldürdü. İkinci cinayet bu hafta Diyarbakır’da işlendi. Halkın Emek Partisi (HEP) İl Başkanı Vedat Aydın bir gece evinden alındı ve Latin Amerika ülkelerindekine benzer karanlık bir cinayete kurban gitti. Ve dün Diyarbakır’da yaşam durdu. İlk kez bu kadar yaygın kepenk indirme eylemi yapıldı. Kürtçe sloganlar atıldı. Güvenlik güçleriyle kanlı çatışmalar çıktı. Ne yazık ki üç ölü, yüzlerce yaralı var.</span></p>

    <p class="duz-yaz1" xml:lang="tr"><span class="duz-yaz">Tarihinde ilk kez böylesine büyük bir protesto eylemine sahne oldu Diyarbakır. Neden? Kime ve neye karşı sahnelendi bu büyük protesto eylemi? Özellikle siyasal iktidar sahiplerinin bu soru üzerinde serinkanlı düşünmelerinde sonsuz yarar var.</span></p>

    <p class="duz-yaz1" xml:lang="tr"><span class="duz-yaz">Olayı yalnızca ‘bölücülüğe’ indirgeyen bakış açısı yanılgıdır. Eğer Türkiye Cumhuriyeti’nin altına imza attığı uluslararası sözleşmelerde yer alan insan hakları uygulanmazsa... İnsan haklarının en başında gelen yaşam hakkı güvence altına alınamazsa... Bölücü teröre karşı ‘devlet terörü’ devreye sokulursa... Kültürel kimliği bastırılan insanlarımız bir de can güvenliğinden yoksun kılınırsa... Siyasal cinayetler faili meçhul kalmaya devam ederse... Daha çok Diyarbakır’lar yaşarız. Çare, demokrasiyle insan haklarının yaygınlaştırılması, devlete de demokrasinin bir an önce götürülmesidir.”</span></p>

    <p class="duz-yaz1" xml:lang="tr"><span class="duz-yaz">Vedat Aydın’ın öldürülmesinden sonra</span> <span class="italik-yaz">Cumhuriyet</span><span class="duz-yaz">’te çıkan 11 temmuz 1991 tarihli yazım böyleydi.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Doğan çocuklara</span></p>

    <p class="ara-spotlar" xml:lang="tr"><span class="bold-yaz">Kürtçe isim koyma</span></p>

    <p class="ara-spotlar-son-sat-r" xml:lang="tr"><span class="bold-yaz">yasağı...</span></p>

    <p class="duz-yaz1" xml:lang="tr"><span class="duz-yaz">Bir yıl sonra, yine Diyarbakır’da işlenen bir başka faili meçhulün, Musa Anter cinayetinin ardından bu kez</span> <span class="italik-yaz">Sabah</span> <span class="duz-yaz">gazetesinde şu yazıyı yazdım:</span></p>

    <p class="duz-yaz1" xml:lang="tr"><span class="duz-yaz">“Evren cumhurbaşkanı, Özal başbakan, Yılmaz Dışişleri bakanı. 1989 yılının başları. Mesut Yılmaz, AGİK Nihaî Senedi’ni Türkiye adına imzaladıktan sonra Ankara’ya dönmüş. Dışişleri’nin haklı bir rahatsızlığı var. Türkiye Cumhuriyeti olarak altına imza atılan belge, kültürel haklar konusunda çok açık hükümleri içeriyor. Bu hükümler, Türkiye’deki bazı yasal düzenleme ve uygulamalarla çelişiyor. Kısa sürede gerekli değişiklikler yapılmazsa, başta AGİK olmak üzere uluslararası forumlarda Türkiye’nin başı belaya girebilir diye düşünüyor Dışişleri. En çarpıcı örnek, Kürtçe konuşulması, şarkı söylenmesiyle ilgili anadili yasağı... Yani, 12 Eylül döneminde demokrasiye sürülmüş en kara lekelerden biri...</span></p>

    <p class="duz-yaz1" xml:lang="tr"><span class="duz-yaz">Konu, Millî Güvenlik Kurulu’na getiriliyor. Dışişleri Bakanı Yılmaz durumu anlatıyor. Evren’de ve MGK’nin bazı asker üyelerinde bir tedirginlik açığa çıkıyor. Kürtçe konuşma yasağının kaldırılmasında genel olarak anlaşma sağlanıyor. Ancak, ‘Umumî yerlerde Kürtçe şarkı söylenmesin, hadise çıkar!’ diye de bir kaygı dile getiriliyor. Aynı MGK toplantısında bir konu daha görüşülüyor: yeni doğan bebeklere Kürtçe isim koyulmasını yasaklayan kanun... Ne var ki bu yasağın kaldırılması uygun bulunmuyor. Yalnızca uygulamanın yumuşatılması yoluna gidiliyor. Bunun üzerine İçişleri Bakanlığı’nca ilgili devlet dairelerine bir ‘yumuşatma genelgesi’ gönderiliyor.</span></p>

    <p class="duz-yaz1" xml:lang="tr"><span class="duz-yaz">Anadili yasağı... Kürtçe isim koyma yasağı... Bu çağdaşı zihniyetle, bu demokrasi ayıplarıyla daha nereye gidebiliriz ki?.. Aslında böylesi sorular da gereksiz artık. Çünkü nereye geldiğimiz apaçık orta yerde:</span></p>

    <p class="duz-yaz1" xml:lang="tr"><span class="duz-yaz">İşte Musa Anter’in öldürülmesi...</span></p>

    <p class="duz-yaz1" xml:lang="tr"><span class="duz-yaz">Faili meçhuller zincirine eklenen bu alçakça cinayet de nerelere geldiğimizi bir kez daha göstermiyor mu? Musa Anter yetmiş beş yaşındaydı. Bir yazar, bir Kürdolog, aynı zamanda bir gazeteciydi. 1950’li yıllardan beri yargılanmış, sürekli hapse girip çıkmıştı. İki cilt olarak yayımladığı anılarında yaşam serüvenini şöyle özetler:</span></p>

    <p class="duz-yaz1" xml:lang="tr"><span class="duz-yaz">‘Türkiye’nin 55 yıllık girdisinin çıktısının yeminli, canlı bir şahidiyim. Yalnız şahidi mi?.. Değil! Sanığıyım, mahkûmuyum ve davacısıyım!’</span></p>

    <p class="duz-yaz1" xml:lang="tr"><span class="duz-yaz">Saçına ak düşmüştü ama doğru bildiği davasını, elinde kalem sonuna kadar savunmasını bildi, hem de hiç yılmadan... Bu ak saçlı meslektaşımızın sonu bu mu olmalıydı?.. Ne yazık! Barış, huzur ve güven içinde yaşayacağımız bir Türkiye’yi elbirliğiyle kurmanın yollarında hep birlikte yürüsek, Anadolu toprağında bunca yüzyıldır bir arada yaşayan herkes için çok daha hayırlı olmaz mı?..</span></p>

    <p class="duz-yaz1" xml:lang="tr"><span class="duz-yaz">Günün birinde zaten bu noktaya ister istemez geleceğiz. Çünkü insanların birbirlerini tüketerek bir yere varamadıklarını yazıyor tarih. Çünkü, demokrasi ve insan haklarının vazgeçilmezliği kafalara eninde sonunda dank ediyor. Bazen hayli zaman alıyor, bazen çok acılı oluyor ama, yineliyorum, bu gerçek sonunda dank ediyor en kalın kafalara bile...</span></p>

    <p class="duz-yaz1" xml:lang="tr"><span class="duz-yaz">Türkiye çok zor bir dönemeçte.</span></p>

    <p class="duz-yaz1" xml:lang="tr"><span class="duz-yaz">Kan lekesi gitgide büyüyor. Terörün kanlı tırmanışından medet umanlar düğmeye bastıkça basıyorlar. Başbakanlığının ilk ayındaki basın toplantısında Sayın Demirel şöyle demişti:</span></p>

    <p class="duz-yaz1" xml:lang="tr"><span class="duz-yaz">‘İnsanlığın karşı karşıya olduğu sorunların çözümünde demokratik uzlaşma ve hoşgörü temel alınmalıdır. Ulusal ve uluslararası düzeylerde farklılıklar artık ihtilaf değil zenginlik kaynağı olarak görülmelidir. Burada vurgulamak istediğim, Paris Şartı’ndaki ifadesiyle demokrasi, barış ve birlik döneminin kalıcı bir gerçeklik haline gelmesi için kararlı mücadelenin sürdürülmesi gerektiğidir. Şimdi üzerimize düşen vazife, tarihi yeniden yaşamak değil, geçmişteki tecrübelerimizin ışığında yeni bir tarih yapmaya başlamaktır.’</span></p>

    <p class="duz-yaz1" xml:lang="tr"><span class="duz-yaz">Bu güzel sözlerin üzerinden ancak on ay geçmiş bulunuyor. Ama henüz geçmiş deneyimlerimizin ışığında ‘tarihi yeniden yapmaya’ koyulabilmiş değiliz. Bir kâbusu yaşıyoruz hâlâ. Tarih bizi yeniden kendi derinliklerine çekme çabasında... Her gün insanlar birbirini öldürüyor. Kimi odaklara bir çözüm gibi gözüküyor bu acımasızlık...</span></p>

    <p class="duz-yaz1" xml:lang="tr"><span class="duz-yaz">Oysa değil.</span></p>

    <p class="duz-yaz1" xml:lang="tr"><span class="duz-yaz">Şiddetten, vur kırdan geçmiyor gerçek çözüm. Kalıcı ve hakça çözüm, insanların birbirleriyle olan sorunlarını barışçı yöntemlerle hal yoluna soktukları bir toplum düzeninden geçiyor. Bu düzeni kurmak, böyle bir siyasal geleneği oturtmaktan başka çaremiz yok. Buna mahkûmuz. PKK terörünü sürdürenlerle, ‘Dersim senaryoları’ peşinde koşanlara sesleniyorum: ‘tarihi yeniden yaşatmak’ olanaksızdır. Hükûmete sesleniyorum: bir zamanlar ‘önce ekonomi sonra demokrasi’ sloganı çok tutulurdu bazı çevrelerde. Şimdi de ‘önce terör sonra demokrasi’ sloganı seviliyor. Bu engellenemezse, ‘tarihi yeniden yapmak’ da olanaksızlaşır.</span></p>

    <p class="duz-yaz1" xml:lang="tr"><span class="duz-yaz">Musa Anter cinayeti son olsun!”</span></p>

    <p class="duz-yaz1" xml:lang="tr"><span class="duz-yaz">Bu yazım, 1992’nin eylül ayında çıkmıştı</span> <span class="italik-yaz">Sabah</span> <span class="duz-yaz">gazetesinde. Musa Anter cinayeti ne yazık ki son olmadı. Faili meçhuller gitgide büyüyen bir kan lekesi halinde tarihimizin kepaze sayfalarını çoğalttı. 1993’ün ocak ayında değerli meslektaşım, arkadaşım Uğur Mumcu’yu da faili meçhuller zincirinde kanlı bir halka olarak kaybettik. 1993 temmuz ayı başında başka türlü korkunç bir olayla sarsıldı Türkiye. Sivas’ta, Pir Sultan Abdal Şenlikleri’nde otuz yedi aydın bir otelde yanarak, yakılarak öldürüldü. Yakın tarihimize Madımak Katliamı yeni bir kepaze sayfa olarak eklenmiş oldu.</span></p>

    <p class="duz-yaz1" xml:lang="tr"><span class="duz-yaz">Turgut Özal’ın ölümünden sonra cumhurbaşkanı seçilen Demirel Çankaya Köşkü’ne yeni çıkmış, DYP kongresinde genel başkanlığa gelen Tansu Çiller de Başbakanlık koltuğuna henüz oturmuştu. Türkiye terörle mücadelede hukukun yer yer boşlandığı yeni bir döneme giriyordu.</span></p>

    <p class="duz-yaz1" xml:lang="tr"><span class="duz-yaz">Bu boşlukta Susurluk’un doğumu çok yakındı.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Madımak Katliamı sonrası</span></p>

    <p class="ara-spotlar-son-sat-r" xml:lang="tr"><span class="bold-yaz">Tunceli...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">3 temmuz 1993</span></p>

    <p class="duz-yaz1" xml:lang="tr"><span class="duz-yaz">Madımak Katliamı’nın ertesi günü, sabahın erken saatlerinde Sivas’taydım. Madımak Oteli’nde yanık kokusu hâlâ insanın genzini yakıyordu. Otuz yedi aydın otelde cayır cayır yanarken, dışarıda “kahrolsun laiklik, yaşasın şeriat, tek yol İslam” sloganları atılmıştı.</span></p>

    <p class="duz-yaz1" xml:lang="tr"><span class="duz-yaz">Bir gün sonra acılı Sivas’ı bırakıp, Madımak Katliamı’nın tedirginliğini yaşayan Tunceli’ye gittim. Güneydoğu’nun nabzını bu kez Munzur Dağları’nın eteklerinde tutmaya başladım. Çarpıcı, vahşi bir doğa. Çağla yeşili Munzur Suyu az ötede Pülümür Çayı’na karışıyor. Burası Tunceli. Hakkâri ve Şirnak’la birlikte yalnız Güneydoğu’nun değil, bütün Türkiye’nin en yoksul, en sorunlu ili.</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Valisi Ünal Erkan’ın helikopteri Tunceli semalarında bir tur atıp dağların yamacındaki Jandarma Bölge Komutanlığı’nın bahçesine konuyor. Tunceli Valisi Atıl Üzergün, Jandarma Bölge Komutanı Tuğgeneral İsmail Kuru karşılıyorlar. Belediye başkanı ise yok ortalıkta, karşılamaya gelmemiş. “Bazı belediye başkanları nedense bizimle gözükmek istemiyorlar” diyor Ünal Erkan, “Ama zararı yok, biz onu ziyarete gideriz.”</span></p>

    <p class="duz-yaz1" xml:lang="tr"><span class="duz-yaz">Tunceli Belediye Başkanı Mehmet Kocaemir bağımsız seçilmiş. Vali, Jandarma komutanı, Emniyet müdürü hep birlikte kendisini dinliyoruz. Sorunları şöyle özetliyor:</span></p>

    <p class="duz-yaz1" xml:lang="tr"><span class="duz-yaz">Kuşkulu ölümler... Bazı yerlerde zora dayalı göç... Halka potansiyel suçlu olarak bakmak... Hükûmetlerin sürekli demokratikleşmeden, şeffaflaşmadan söz edip fiiliyatta hiçbir şey yapmamaları... Ve tabiî olağanüstü yaygınlıkta işsizlik...</span></p>

    <p class="duz-yaz1" xml:lang="tr"><span class="duz-yaz">Belediye başkanı, Tunceli’nin kırsal kesiminde 11 bin 300 tane yerleşim birimi olduğunu, 1980’de buralarda nüfusun yüzde 40’ı yaşarken, şimdi bu oranın yüzde 5’e indiğini söylüyor. Seksen haneli olan kendi köyünde halen yaşanan on ev kaldığını, anne babasının da geçenlerde baskı sonucu göç etmek zorunda kaldıklarını anlatıyor. Babasının, “Sonra kim vurduya giderim oğlum” dediğini naklediyor. Vatandaşın “iki ateş arasında” kaldığını, suçlu ile suçsuzu birbirinden ayırmak gerektiğinden söz ediyor. Bu arada iki ateşten birinin devlet, ötekinin PKK olduğunu belirtmiyor.</span></p>

    <p class="duz-yaz1" xml:lang="tr"><span class="duz-yaz">Buralarda PKK’nın adı örgüt. Resmî ağızlarda genellikle böyle geçiyor. Belediye Başkanı “örgüt ile terör”den hiç söz açmayınca, göç olgusunu vurgularken de bu konuya değinmeyince Ünal Erkan dayanamıyor:</span></p>

    <p class="duz-yaz1" xml:lang="tr"><span class="duz-yaz">“Hoca’nın hikâyesinde olduğu gibi hırsızın hiç mi suçu yok şimdi?.. Örgüt halka zarar veriyor ama devlete yıkıyor. Devletle vatandaşın arasını açacak organizasyonlara giriyor. Vatandaşın da örgüte müzahir olmamasını sağlamak lazım.”</span></p>

    <p class="duz-yaz1" xml:lang="tr"><span class="duz-yaz">Belediye başkanı:</span></p>

    <p class="duz-yaz1" xml:lang="tr"><span class="duz-yaz">“Ama halkı da ‘asayiş’ diye soğutmamak lazım.”</span></p>

    <p class="duz-yaz1" xml:lang="tr"><span class="duz-yaz">Olağanüstü Hal valisi:</span></p>

    <p class="duz-yaz1" xml:lang="tr"><span class="duz-yaz">“Fakat halkın da devlete yardımcı olması lazım.”</span></p>

    <p class="duz-yaz1" xml:lang="tr"><span class="duz-yaz">Vali söze giriyor:</span></p>

    <p class="duz-yaz1" xml:lang="tr"><span class="duz-yaz">“Halka hizmeti de terör örgütü engelliyor. Okulu yakıyor. Öğretmeni öldürüyor. Yol yapacak greyderi, buldozeri yakıyor.”</span></p>

    <p class="duz-yaz1" xml:lang="tr"><span class="duz-yaz">Akşamüstü çay içmeye Cumhuriyet Meydanı’ndaki Atatürk Parkı’na gidiliyor. Tunceli’nin bir parkı daha var. Onun da adı İnönü. Az ötede Hacı Bektaş Veli Kültür Derneği. Alevîlerin kalesi sayılır Tunceli. Park dolu. Üç yüz-dört yüz kişi toplanmış. Genciyle yaşlısıyla, bembeyaz bıyıkları, tipik giysileri içindeki Alevî babalarıyla. Bir tek kadın yok ortalıkta. Yüz ifadelerini izliyorum. Hiçbirinde mutlu çizgiler yok. Asık, sert hepsi. Ne gülümsüyorlar. Ne gülüyorlar.</span></p>

    <p class="duz-yaz1" xml:lang="tr"><span class="duz-yaz">Çam ağaçlarının altında oturuyoruz. Püfür püfür esiyor. Askerî bir helikopter geçiyor üstümüzden pata pata sesiyle. Benden başka kimse başını kaldırıp bakma zahmetine katlanmıyor. Zırt fırt geçen helikopterlere öylesine alışmışlar. Demli çaylar, ince belli bardaklarda. Olağanüstü Hal Valisi Ünal Erkan, “Konuşan Türkiye istiyoruz!” diye söze başlıyor. Önce her zamanki tutukluk. Önce daha çok ak saçlılar söz alıyor. Daha sonra açılıyor herkes. Yakınmalar hiç değişmiyor. En başta işsizlik, sonra huzur, asayiş...</span></p>

    <p class="duz-yaz1" xml:lang="tr"><span class="duz-yaz">Bir ihtiyar:</span></p>

    <p class="duz-yaz1" xml:lang="tr"><span class="duz-yaz">“Devletin verdiği 1 000 kadronun dağıtımında büyük haksızlık yapıldı. İşi gücü olana yine iş verdiler devlet kapısında.”</span></p>

    <p class="duz-yaz1" xml:lang="tr"><span class="duz-yaz">Kalabalık bir anda dalgalanıyor. Onaylıyor herkes.</span></p>

    <p class="duz-yaz1" xml:lang="tr"><span class="duz-yaz">Belediye başkanı:</span></p>

    <p class="duz-yaz1" xml:lang="tr"><span class="duz-yaz">“İktidar partileri DYP ile SHP bu kadro dağıtımını politik malzeme olarak kullandılar. Sade laf var, yatırım yok. Dört yıldır baraj yapılacak diye bekliyoruz.”</span></p>

    <p class="duz-yaz1" xml:lang="tr"><span class="duz-yaz">Olağanüstü Hal valisi:</span></p>

    <p class="duz-yaz1" xml:lang="tr"><span class="duz-yaz">“‘Hiç yapılmıyor’ dersen haksızlık olur. Tunceli’den 30 milyar vergi topluyor devlet. Buna karşılık bu yılki bütçeye Tunceli için 1 trilyon lira koymuş durumda. Devlet hiçbir şey vermedi demek doğru değil. Ama ‘Yapılanlar derde deva olmadı’ diyebilirsin.”</span></p>

    <p class="duz-yaz1" xml:lang="tr"><span class="duz-yaz">Halkın PKK’ya karşı mücadelede yardımcı olmasını istiyor Olağanüstü Hal valisi:</span></p>

    <p class="duz-yaz1" xml:lang="tr"><span class="duz-yaz">“Şu adamlara para mara vermeyin. Yakalatın şu adamları. ‘Kapa kepengi’ deyince örgüt, ‘Sen benim ekmeğimle oynayamazsın’ deyip karşı çıkın!” dedikten sonra ekliyor:</span></p>

    <p class="duz-yaz1" xml:lang="tr"><span class="duz-yaz">“Huzur, asayiş olmazsa, sermaye, özel sektör gelmez buralara, yatırım olmaz.”</span></p>

    <p class="duz-yaz1" xml:lang="tr"><span class="duz-yaz">Sonunda sıra en can alıcı noktaya, Madımak Katliamı’na geliyor. Tunceli’nin Alevî özelliği göz önünde tutulunca, konunun duyarlığı kendini hemen belli ediyor. Tedirginlik ve gerilim. Davranış ve sözlerden hemen anlaşılıyor. Tunceli’nin Hozat ilçesinde Madımak Katliamı’nı protesto için kepenk kapatma eylemi yapılmış. Bazı ilçelerde gösteri için izin istenmiş ama verilmemiş...</span></p>

    <p class="duz-yaz1" xml:lang="tr"><span class="duz-yaz">Bir ihtiyar söz alıyor:</span></p>

    <p class="duz-yaz1" xml:lang="tr"><span class="duz-yaz">“Sayın valimiz!” diye konuşmaya başlıyor heyecanlı bir sesle, “Bizim üzüntümüz şu: Sivas’ta tam sekiz saat boyunca nasıl olmuş da arkadaşların can güvenliği sağlanamamış... Bu nasıl devlettir?..”</span></p>

    <p class="duz-yaz1" xml:lang="tr"><span class="duz-yaz">Bir başkası, sesi öfkeli:</span></p>

    <p class="duz-yaz1" xml:lang="tr"><span class="duz-yaz">“Cezaları verilecek mi?”</span></p>

    <p class="duz-yaz1" xml:lang="tr"><span class="duz-yaz">Bu soru, Atatürk Parkı’nda toplanmış olan Alevî vatandaşlar arasında kıpırdanmalara yol açıyor. Bu nokta, bu duyarlık gerçekten önemli. Sivas’taki vahşeti yapanların en kısa zamanda yakalanıp gerekli cezaya çarptırılmaları gerekiyor.</span></p>

    <p class="duz-yaz1" xml:lang="tr"><span class="duz-yaz">Türkiye’nin iki önemli sorunu var. Biri Kürtlerle ilgili, öteki İslam’la. Her ikisinde şiddet var, terör var, silah var. Doğru tutum ne olabilir? Ertesi gün</span> <span class="italik-yaz">Sabah</span><span class="duz-yaz">’ın birinci sayfasındaki köşeme şu notu düşüyorum:</span></p>

    <p class="duz-yaz1" xml:lang="tr"><span class="duz-yaz">“PKK terörüyle mücadele etmek ama Kürt sorununa demokrasi içinde çözüm getirmek... Terörle mücadele ama Türk-Kürt düşmanlığı yaratmaktan özenle kaçınmak... Sözde İslam adına yola çıkan şiddet yanlılarıyla sonuna kadar mücadele ama İslam konusunu yerli yerine oturtmak, dinin demokratik bir toplumdaki konumuna dikkat etmek... Laik-antilaik, laik-Müslüman gibi ayrılıklara, düşmanlıklara meydan vermemek...”</span></p>

    <p class="duz-yaz1" xml:lang="tr"><span class="duz-yaz">Yaz çok sıcak!</span></p>

    <p class="duz-yaz1" xml:lang="tr"><span class="duz-yaz">Tunceli’den Şirnak’a... Şenoba köyüne uçuyoruz helikopterle dağların arasından. Altımızda Hezil Çayı akıyor. Olağanüstü Hal Valisi Ünal Erkan, “İşte ünlü Hezil Boğazı” diye gösteriyor, “Geçişlerde örgütün çok sık kullandığı bir boğaz...” Vahşi bir doğa. Yaz güneşi çıplak dağları kavuruyor. Her taraf sararmış. Simsiyah bir duman bulutu. Bir şeyler yanıyor dağın yamacında. Şenoba’ya inince öğreniyorum ne olup bittiğini. Sabah vakti Şenoba’dan bir “maaş konvoyu” çıkmış Şirnak’a doğru. Subay maaşlarını alıp dönmek üzere. Bu arada “telefon ihtiyaçlarını gidermek için” de bazı askerler katılmış konvoya. Birden ateş açılmış. Konvoya dönük taciz ateşi. Pusu değil. Ölü yaralı yok!</span></p>

    <p class="duz-yaz1" xml:lang="tr"><span class="duz-yaz">Komanda subayı:</span></p>

    <p class="duz-yaz1" xml:lang="tr"><span class="duz-yaz">“Bayağı cesaret. Güpegündüz, yerini gösterircesine taciz ateşi yapabilmek. Genellikle günbatımında ortaya çıkabilirler de.”</span></p>

    <p class="duz-yaz1" xml:lang="tr"><span class="duz-yaz">Şirnak’tan Kobra helikopterleri havalanmış takip için. Onların attıkları bazı roketler çıkarmış bizim helikopterden gördüğümüz siyah duman bulutunu. Şenoba’dan da bir komando birliği helikopterlerle o sıcak noktaya sevk edilmiş. Şenoba’ya vardığımız zaman daha yeni dönmüşlerdi. Soyunup dökünmüşler, ağaçların gölgeliğinde dinleniyorlardı. Biri akasya ağacına başını dayamış, öyle uyuyordu. On dokuz-yirmi yaşında, hani “filinta gibi” derlerle ya, öyle genç insanlar. Kimi İzmir’den, kimi Erzurum’dan, kimi İstanbul’dan, kimi Edirne’den gelmiş.</span></p>

    <p class="duz-yaz1" xml:lang="tr"><span class="duz-yaz">Erzurumlu çavuş on dokuz yaşında. Yanında kocaman silahı duruyor. Bir elinde kitap, ötekinde küçük bir cep radyosu. Yanına yaklaştığımı fark etmedi. Mehmet Ali Birand’ın</span> <span class="italik-yaz">Apo ve PKK</span> <span class="duz-yaz">isimli kitabını okuyor. “Düşmanını mı tanıyorsun?” diye sorunca şaşırıyor. “Okuyordum, komutanımın kitabı” demekle yetiniyor.</span></p>

    <p class="duz-yaz1" xml:lang="tr"><span class="duz-yaz">İki üç asker kocaman bir Sivas kangalına su sıkıyor, eğleniyorlar. Köpeğin boynunda künyesi. Daha yaşını doldurmamış. Dağlarda özel takip için eğitilmiş bir kangal. Operasyonlarda iz sürüyormuş. Kalın tasmasından çekiştiren bir çavuş, “Sıcaktan zorlanıyor hayvan, ara sıra böyle ıslatıyoruz” diyor gülerek. Şenoba çok sıcak! Çıplak boz dağların arasında yemyeşil bir çukur. Çanak gibi bir yer. Operasyonlar için kullanılan askerî bir üs. Asker ve korucular yaşıyor yalnızca. PKK’nın en çok nefret ettiği Babat aşireti burada... Çevre tepelerde nöbetçi kuleleri. Her tarafta kum torbaları, siperler. Pata pata helikopterler inip kalkıyor, her yanı toz dumana katarak. Bir komando tugayı takviye olarak gelmiş, çevre operasyonları için. Etraf asker dolu. Birer ikişer kişilik bodur yer çadırları kurulmuş. “Gündüz dinlenme, gece harekât” diyor bir komutan.</span></p>

    <p class="duz-yaz1" xml:lang="tr"><span class="duz-yaz">Apayrı bir dünya, başka bir gezegen!</span></p>

    <p class="duz-yaz1" xml:lang="tr"><span class="duz-yaz">“Hasan Cemal Bey, acaba Batı’da kaç kişi bu dünyayı düşünüyor?” diye soruyor genç bir jandarma subayı. Sesinde bir burukluk... “Adı konmamış bir savaş var” diye devam ediyor, “Bakalım daha ne kadar devam edecek?..”</span></p>

    <p class="duz-yaz1" xml:lang="tr"><span class="duz-yaz">1993 yılı temmuz ayının ilk haftası. Bir başka subay yaklaşıyor yanımıza:</span></p>

    <p class="duz-yaz1" xml:lang="tr"><span class="duz-yaz">“Moraller iyi de, şu telefon işini halletseler daha iyi olacak. Türkiye değil sanki burası. Hâlâ telli telefon. Konuşmak mümkün değil. Telefon için kalkıp Şirnak’a gidiyoruz sırayla. Olacak şey değil.”</span></p>

    <p class="duz-yaz1" xml:lang="tr"><span class="duz-yaz">Bir üsteğmen elindeki telgrafı sallıyor:</span></p>

    <p class="duz-yaz1" xml:lang="tr"><span class="duz-yaz">“İki gün önce karım çekmiş. Bu sabah aldım. Ben de bugün telleyeceğim cevabı, ‘Merak etme iyiyim’ diye...”</span></p>

    <p class="duz-yaz1" xml:lang="tr"><span class="duz-yaz">Eşinden gelen telgrafı uzatıyor okumam için, şunlar yazılı:</span></p>

    <p class="duz-yaz1" xml:lang="tr"><span class="duz-yaz">“Seni telefonla çıkaramıyorum. Mutlaka ara. Seni çok merak ediyorum.”</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Valisi Erkan, PTT genel müdürüyle konuştuğunu, uydu sorununu çözmek üzere olduklarını söylüyor.</span></p>

    <p class="duz-yaz1" xml:lang="tr"><span class="duz-yaz">Bir subay yakınıyor:</span></p>

    <p class="duz-yaz1" xml:lang="tr"><span class="duz-yaz">“Geçen gün Show TV’de seyrettim. İtalya’daki havacılarımıza (Bosna için gidenler, HC) moral gecesi düzenlenmiş. Aileleri de konuştu, ‘Çocuklarımızı merak ediyoruz’ diye. İyi güzel de bizim ana babamız yok mu? Bizim moral gecelerine ihtiyacımız yok mu? Şu telefon işini halletseler bari...”</span></p>

    <p class="duz-yaz1" xml:lang="tr"><span class="duz-yaz">Bir başkası söze giriyor:</span></p>

    <p class="duz-yaz1" xml:lang="tr"><span class="duz-yaz">“Lütfen şunu da yazın. TRT 1 ve 2 kanalarını da seyredemiyoruz. Bir parça yok, mayıs ayından beri getirtemiyoruz Diyarbakır’dan. Özel televizyonları da kendi aramızda topladığımız parayla satın aldığımız çanak anten sayesinde seyredebiliyoruz.”</span></p>

    <p class="duz-yaz1" xml:lang="tr"><span class="duz-yaz">Bir başka subay:</span></p>

    <p class="duz-yaz1" xml:lang="tr"><span class="duz-yaz">“Yeni başbakanımız Tansu Çiller gelsin buralara. Bir gece kalsın Şenoba’da. Bizim gerçeğimizi yaşasın. O zaman sorunları daha iyi anlar.”</span></p>

    <p class="duz-yaz1" xml:lang="tr"><span class="duz-yaz">Şenoba’dan Şirnak’a uçuyoruz. Hezil Boğazı’ndan yılan gibi kıvrıla kıvrıla Şirnak’a tırmanan yol altımızda. Bir yerde kesilmiş. Asker ve zırhlı bir araç mevzilenmiş kayalıkların arasına. Havadan daha iyi anlaşılıyor. Burada bir önlem alınmış ama, öylesine bir coğrafya ki, bir iki tepe ötede PKK rahatlıkla pusu atabilir. Arazi yapısı buna uygun. Biraz aşağıda yol kesmek işe yaramayabilir. Yakın geçmişte bunun çok acı örnekleri yaşandı. Olağanüstü Hal Valisi Ünal Erkan’a bu noktayı hatırlatınca şöyle diyor:</span></p>

    <p class="duz-yaz1" xml:lang="tr"><span class="duz-yaz">“Bir bakıma öyle. Hava gücünü çok kuvvetlendirip helikopterlerle havadan harekât yürütmeye, konmaya çalışılacak. Böylesi daha etkili olabilir.”</span></p>

    <p class="duz-yaz1" xml:lang="tr"><span class="duz-yaz">Düzenli birliklerle PKK’ya karşı mücadelede bazı sınırlamalar var. PKK’ya karşı mücadelede “özel birlikler”in yetiştirilmesi, daha çok gündeme sokulması gündemde...</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Botan’da savaş hukuku,</span></p>

    <p class="ara-spotlar-son-sat-r" xml:lang="tr"><span class="bold-yaz">devlet yerine gerilla...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1993 yılı temmuz ayının ilk haftası</span></p>

    <p class="duz-yaz1" xml:lang="tr"><span class="duz-yaz">Cizre’ye doğru tarihî İpek Yolu’ndan gelirken önce karşına tüm heybetiyle Cudi Dağı çıkar. Sağında Suriye sınırı uzanır yol boyu. Dicle Nehri akar tembel tembel. Batısında Gabar Dağı yer alır Cizre’nin. Biraz geçince Irak sınırı başlar. Şirnak’a doğru devam eder yol.</span></p>

    <p class="duz-yaz1" xml:lang="tr"><span class="duz-yaz">Bu coğrafya PKK için yaşamsaldır.</span></p>

    <p class="duz-yaz1" xml:lang="tr"><span class="duz-yaz">PKK’nın Kuzey Irak’tan geçişleri genellikle bu topraklardan olur. Diyarbakır ve Şirnak’la birlikte Cizre, PKK’ya karşı mücadelede devletin üzerinde en büyük hassasiyetle durdukları merkezlerdir. Bir gün önce bir devlet yetkilisi şöyle diyordu:</span></p>

    <p class="duz-yaz1" xml:lang="tr"><span class="duz-yaz">“1992 yılı başlarında Şirnaklılar selamımızı bile almazlardı. Şimdi selam veriyorlar artık. Arkamızda iki Şirnak savaşı bıraktık. Biri, 1992 mart ayında, Nevruz’da, diğeri 12-13 ağustos 92’de. Şirnak’ı PKK’dan tamamen olmasa da büyük ölçüde temizledik. Ama birçok ailenin çocuğu hâlâ dağda...”</span></p>

    <p class="duz-yaz1" xml:lang="tr"><span class="duz-yaz">Şirnak gibi Cizre de PKK için çok önemli bir üs. Burada da toplumsal desteği var örgütün. PKK’ya yakın kaynaklar, Cizre’de “psikolojik üstünlüğün” devlet güçlerinde değil, örgütte olduğunu belirtiyorlar. Cizre deyince akla takılan bir soru var: “Şirnak savaşlarına benzer bir mücadele Cizre’de de yaşanabilir mi? Devlet Şirnak’ta yaptığı gibi Cizre’de de ‘Ben varım!’ diyebilir mi?”</span></p>

    <p class="duz-yaz1" xml:lang="tr"><span class="duz-yaz">Bir PKK kaynağı şöyle dedi:</span></p>

    <p class="duz-yaz1" xml:lang="tr"><span class="duz-yaz">“Olabilir ama çok kan akar!”</span></p>

    <p class="duz-yaz1" xml:lang="tr"><span class="duz-yaz">PKK birkaç gün önce ilginç bir eylem koymuş Cizre’de. Sabahtan itibaren kimse evinden çıkmamış. Şoförler kontak kapamış. Esnaf dükkânının kepengini indirmemiş ama satış yapmamış. Sabahtan akşama Cizre sokaklarında in cin top oynamış. Akşam yediyle sekiz arasında bazı mahallelerde damlara çıkılmış, Apo ve PKK lehine sloganlar atılmış.</span></p>

    <p class="duz-yaz1" xml:lang="tr"><span class="duz-yaz">Cizre’de dinlediğim bir başka ilginç olay:</span></p>

    <p class="duz-yaz1" xml:lang="tr"><span class="duz-yaz">Kadıoğlu Oteli’nin sahibi, kadın meselesinden dolayı bir eczane sahibini öldürüyor yirmi gün önce. Yargılamayı PKK yapıyor. Otelin sahibi Tarık Kadıoğlu’nu bir gece vakti alıp dağa götürüyorlar. Örgütün verdiği ölüm cezası bir hafta önce infaz ediliyor. Kadıoğlu dağda ölü bulunuyor.</span></p>

    <p class="duz-yaz1" xml:lang="tr"><span class="duz-yaz">Bunu bana anlatan PKK’lı kaynak şöyle diyor:</span></p>

    <p class="duz-yaz1" xml:lang="tr"><span class="duz-yaz">“Savaş hukuku... Cizre’den Van’ın güneyine kadar Şirnak, Eruh dahil bütün Botan savaş bölgesi ilan edildi. Gidin bakın Cizre Adliyesi’ne, dava dosyaları gitgide azalıyor. Mahkemelerin yükü azalıyor. PKK bakıyor bu işlere artık. Devlet yerine çoğu yerde gerillaya gidiliyor.”</span></p>

    <p class="duz-yaz1" xml:lang="tr"><span class="duz-yaz">Yalnız yargı alanında değil, vergi ve mecburî askerlik alanına da el atmış PKK. Para toplama, yani haraç ve gençleri dağa, örgütün saflarına gönderme de devam ediyor. Bütün bunları konuştuğum bazı devlet yetkilileri de saklamıyor.</span></p>

    <p class="duz-yaz1" xml:lang="tr"><span class="duz-yaz">1993 yılı temmuz ayının ilk haftası.</span></p>

    <p class="duz-yaz1" xml:lang="tr"><span class="duz-yaz">Olaylar tırmanacak mı?</span></p>

    <p class="duz-yaz1" xml:lang="tr"><span class="duz-yaz">Diyarbakır’dan, Şirnak’tan, Şenoba’dan, Tunceli’den sonra Cizre’den de bakınca, “Evet tırmanacak, çok sıcak bir yaz yaşanacak!” oluyor bu sorunun karşılığı. Dört beş gündür bölgede dolaşıyorum. İlgili tüm taraflarla görüşmeye, temas etmeye çalışıyorum. Her iki taraf da düğmeye basmış, bilenmiş durumda. Askerî operasyonların yaygınlaşacağı, PKK eylemlerinin hız kesmeyeceği anlaşılıyor. Bölgede bir hareketlilik var. Her iki taraf da kamuoyunda “psikolojik üstünlüğü” ele geçirmek için kendine göre “başarılı operasyon” ya da eylem koymaya çalışacak. Cizre’de PKK’ya yakın bir kaynakla sohbet ederken şöyle dedi:</span></p>

    <p class="duz-yaz1" xml:lang="tr"><span class="duz-yaz">“Kim ne derse desin iş gitgide boyutlanacak. Yaz sıcak geçecek. Özellikle eylül, ekime kadar. Ateşkesle bir fırsatı kaçırdı TC. Bizim taban sürekli baskı yaptı, ‘Devlet vuruyor, PKK duruyor!’ diye... Halbuki devlet kompleksten kurtulup bir şeyler yapsaydı, birtakım adımlar atsa ve atacağını da gösterseydi işler farklı gelişirdi. Şimdi işler iyiye gitmiyor. Çok acı çekilebilir. Çok kan akabilir. Yarın çok geç olabilir.”</span></p>

    <p class="duz-yaz1" xml:lang="tr"><span class="duz-yaz">Otuz üç asker şehit olmuştu PKK’nın Bingöl Katliamı’nda. Böylece Apo’nun nisan 1993’te tek taraflı olarak ilan ettiği ateşkes sona ermişti. Ateşkesten vazgeçilmiş olmasını savunan PKK’lı bir kaynak şöyle dedi:</span></p>

    <p class="duz-yaz1" xml:lang="tr"><span class="duz-yaz">“Örgüt gücünü savaş içinde kazanır. Bu da yaz aylarıdır. Yazı atıl geçirmek örgüt için tehlikelidir.”</span></p>

    <p class="duz-yaz1" xml:lang="tr"><span class="duz-yaz">Bu değerlendirmeye bölgedeki devlet ve istihbarat yetkilileri de katılıyor. Bu değerlendirmenin kendilerini haklı çıkardığını söylüyorlar. Baştan beri Apo’nun ateşkesine zaten inanmadıklarını, gelişmelerin, özellikle Bingöl Katliamı’nın kendilerini haklı çıkardığını vurguluyorlar. Adının açıklanmasını istemeyen üst düzeyde bir devlet yetkilisi şöyle dedi:</span></p>

    <p class="duz-yaz1" xml:lang="tr"><span class="duz-yaz">“Örgüt için terör, şiddet bir hayat tarzına dönüşmüş durumda. Terörden falan vazgeçemezler. Bunlarla devlet iş yapamaz, yapmaz. Ne verseniz, örgütün liderliği yetinmez. Zira onlar için terör bir hayat tarzıdır. Bu nedenle tek yol, terör örgütünü ezmekten geçer.”</span></p>

    <p class="duz-yaz1" xml:lang="tr"><span class="duz-yaz">Ay çıkmış, mehtap pırıl pırıl. Güzel bir Diyarbakır akşamı. Behlül Yavuz’la şehrin biraz dışındaki Atlıhan tesislerinde kebapla rakı içiyoruz. Sahnede bir erkek şarkıcı yanık bir türkü söylüyor, Kürtçe:</span></p>

    <p class="duz-yaz1" xml:lang="tr"><span class="duz-yaz">“Biz kimiz? Kürt’üz. Uyanmış, başkaldırmış Kürt’üz!”</span></p>

    <p class="duz-yaz1" xml:lang="tr"><span class="duz-yaz">Bir başka türkü, Saddam Hüseyin’in 1988’de beş bin Kürt’ü zehirli gazla öldürdüğü Halepçe Katliamı’yla ilgili. Önce duygularını dile getiriyor, “Yazıktır Kürdistanımız’a!” diye. Sonra Saddam’ın saldırısını anlatıyor. “Kürtlere isyan çağrısı”yla bitiyor türkü, “Kurtuluşun yolu birleşmektir” diye... Kime sorsam, Saddam için “En büyük zalim!” diyor. PKK’yla mücadele açısından Saddam’la işbirliğini aklından geçiren siyaset adamlarıyla devlet yetkilileri, Güneydoğu’da Iraklı lidere dönük bu nefreti hiç göz ardı etmesinler.</span></p>

    <p class="duz-yaz1" xml:lang="tr"><span class="duz-yaz">Şirnak Şenoba’da Babatlar aşireti.</span></p>

    <p class="duz-yaz1" xml:lang="tr"><span class="duz-yaz">Reis Hâzım Babat evinde bizi konuk etmiş.</span></p>

    <p class="duz-yaz1" xml:lang="tr"><span class="duz-yaz">Belinde kocaman tabancası, konuşuyor:</span></p>

    <p class="duz-yaz1" xml:lang="tr"><span class="duz-yaz">“Şemo dağda (PKK’nın lider kadrosundan Şemdin Sakık, HC), Bingöl’de katliam yapar. Kardeşi Meclis’te (DEP milletvekili Sırrı Sakık, HC). Dünyada böyle demokrasi var mı?.. Bana gelip ‘Burası Kürdistan, sen de Kürt’sün, bırak silahı’ diyorlar. Cevdet Selvi de (SHP milletvekili, HC) Meclis’te kürsüye çıkıp ‘Koruculuk kalksın’ diyor. Olacak iş mi?..”</span></p>

    <p class="duz-yaz1" xml:lang="tr"><span class="duz-yaz">Ayakkabılarımızı çıkarmış, yer sofrasına bağdaş kurmuş yemek yiyoruz. Duvarlar Türklük simgeleriyle dolu: Türk bayrağının doğuşu. Tarihteki on altı Türk devleti. Bir Türk bayrağı. Atatürk resmi ve</span> <span class="italik-yaz">Nutuk</span><span class="duz-yaz">’tan bir parça. Kuran. En görünür yerde de Turgut Özal’ın renkli bir fotoğrafı.</span></p>

    <p class="duz-yaz1" xml:lang="tr"><span class="duz-yaz">İki noktaya dikkat:</span></p>

    <p class="duz-yaz1" xml:lang="tr"><span class="duz-yaz">Koruculuk sisteminin devam etmesini yalnız korucular istemiyor. Güneydoğu’da görev yapan asker ve sivil yetkililerin büyük çoğunluğu da koruculuk sisteminin sürdürülmesinden yana. Üst düzeyde bir yetkili, “Eğer kaldırılırsa, kırsal kesimde işler çok kötüye gider” dedi. İkinci noktaya gelince: Güneydoğu’daki Özal sevgi ve sempatisi. Toplumun çok değişik kesimlerinde dikkati çekiyor bu duygu. Özal’la Kürt sorununun yumuşak biçimde çözüleceğine ilişkin yaygın bir kanı oluşmuş...</span></p>

    <p class="duz-yaz1" xml:lang="tr"><span class="duz-yaz">Diyarbakır’da bir Kürt aydınıyla sohbet ederken şöyle diyor:</span></p>

    <p class="duz-yaz1" xml:lang="tr"><span class="duz-yaz">“Sadece askerî boyuttan ibaret bir politika, PKK’yı zorla kitlelerin temsilcisi yapar. Kürtlerin sessiz çoğunluğu aslında ‘silahla olmaz’ diyor. Kopmak istemiyor Türkiye’den. Ama bu sessiz çoğunlukla birçok Kürt aydınının da sesi cılız. Açıktan karşı çıkamıyor PKK’ya. Konuşma, örgütlenme, eğitim özgürlüğü istiyor. Kültürel ve siyasal haklar istiyor. İki saat Kürtçe yayın olsa, bir sürü dilin yanında biraz Kürtçe de öğretilse, ne olur ki? Ayrıca adam gibi yaşam istiyor sessiz çoğunluk. Ama sürekli iki ateş arasında kalıyor. Hem Apo hem devlet giydiriyor.”</span></p>

    <p class="duz-yaz1" xml:lang="tr"><span class="duz-yaz">İki ateş arasında kalmak!</span></p>

    <p class="duz-yaz1" xml:lang="tr"><span class="duz-yaz">Bundan yakınan Kürt aydını, bir Diyarbakır akşamındaki sohbetimizde bu konuda bir yıl önce</span> <span class="italik-yaz">Sabah</span> <span class="duz-yaz">gazetesinde çıkan bir yazımı anımsatıyor. Duygulanarak okuduğunu söylüyor. 11 ağustos 1992 tarihli o yazım da “İki ateş arasındaki Kürt aydınları” başlığını taşıyordu:</span></p>

    <p class="duz-yaz1" xml:lang="tr"><span class="duz-yaz">“Bugün Kürt sorunu deyince, akla ister istemez PKK geliyor. PKK’nın terör ve şiddetine karşı verilmekte olan askerî mücadelenin toz dumanı içinde sorunun çok önemli başka boyutları göz ardı ediliyor. Yıllardan beri değişmiyor bu. Oysa demokrasiye ilişkin bazı adımlar atılabilse, terörün köşeye sıkıştırılması, tecrit edilerek yenilmesi daha kolaylaşacak. Ama atılamıyor bu adımlar. İktidar odaklarında bu açıdan öteden beri ilginç bir unutkanlık geçerli. DYP-SHP koalisyon hükûmetiyle de henüz değişmiş değil bu durum. Örneğin sürekli göz ardı edilen bir nokta:</span></p>

    <p class="duz-yaz1" xml:lang="tr"><span class="duz-yaz">PKK’ya ve onun şiddet politikasına karşı olan Kürtler de var Türkiye’de. Kürt sorununun teröre başvurmakla değil, ancak demokrasi ve insan hakları çerçevesinde çözülebileceğini savunuyorlar uzun zamandır. PKK lideri Apo’nun demokrasi kültüründen hiç nasibini almamış, totaliter bir dünya görüşüne sahip olduğunu biliyorlar. Hatta bu bakımdan Apo’yu Kampuçya’nın Pol Pot’una benzetenlere de rastlanıyor.</span></p>

    <p class="duz-yaz1" xml:lang="tr"><span class="duz-yaz">Ama bu Kürt aydınları bugün kendi Kürt kimlikleriyle legal platformda politika yapma olanağından yoksun. Kendilerini özgürce ifade etmeleri, örgütlenmeleri çok güç. Demokrasiye aykırı yasak çemberleriyle cendereye alınmış durumdalar. Bu Kürt aydınlarından oluşan bir grup geçen ay (temmuz 92) İstanbul’da bir araya geldi. Kendilerini ‘Demokratikleşme İçin Kürt Aydın İnisiyatifi’ diye niteleyen bu grup adına eski TİP milletvekili Tarık Ziya Ekinci, Kürt sorununa barışçı çözüm için gerekli gördükleri noktaları şöyle özetledi bu toplantıda:</span></p>

    <p class="duz-yaz1" xml:lang="tr"><span class="duz-yaz">‘Paris Şartı ve evrensel hukukun sağladığı kazanımların Türkiye’de de tümüyle yaşama geçirilmesi için Anayasa’nın ve diğer mevzuatın buna göre düzenlenmesi yolunda çaba göstereceğiz. Kürt dili ve kültürü üzerindeki baskıların kaldırılması, Kürt dilinde her türlü yayının yapılması, Kürt kültürünün geliştirilmesi ve Kürtçe eğitim yapılabilmesi için yürürlükteki yasal ve idarî engellerin kaldırılması doğrultusunda mücadele edeceğiz. Türkiye’de Kürt sorununun çözümüyle demokrasinin kazanılması arasında sıkı bir bağ olduğuna inanıyoruz. Birbiriyle bağlantılı bu iki hedefe varmak için demokratik mücadele yollarının tümünü sonuna kadar kullanmayı bir görev olarak benimsemekteyiz. Kürtlerin kendi kimlikleriyle siyasî partiler dahil istedikleri sivil toplum kurumlarını oluşturmaları temel demokratik haklarıdır.’</span></p>

    <p class="duz-yaz1" xml:lang="tr"><span class="duz-yaz">Tarık Ziya Ekinci bu açıklamasında ayrıca, şiddetin hiçbir sorunu çözemeyeceğini belirtmişti. Ama ne var ki bu açıklamanın çerçevesini çizdiği tutum o tarihlerde Türkiye’de yasak duvarına çarpıyor. Anayasa’da, Türk Ceza Yasası’nda, Terörle Mücadele Yasası’nda yer alan birçok hükme göre, Kürt kimliği yürütülecek bu tür faaliyetler yasadışı sayılıyor. Değil bir parti kurmak, ‘Kürt realitesi’ni, Kürt sözcüğünü ifade etmek bile bugünkü yasalara göre suç... Onun için de bu Kürt aydınları bir çıkmazın içindeler. Bir yandan devlet, öbür yandan PKK sıkıştırıyor onları. Yani iki ateş arasında kalmış durumdalar. PKK lideri Apo verdiği demeçlerde, ‘Ehlî bir Kürt oluşumu, sahte bir Kürt partisi’ diye nitelediği bu hareketleri yerden yere vuruyor. Kısacası PKK da, devlet de demokratik bir Kürt hareketine geçit vermek istemiyor.</span></p>

    <p class="duz-yaz1" xml:lang="tr"><span class="duz-yaz">Oysa, Demirel-İnönü koalisyonu 1991 sonunda kurulduğu zaman bu açılardan iyimser beklentilere kapı aralanmıştı. Özellikle Başbakan Demirel’in ‘Kürt realitesini tanımak’tan söz etmesi, soruna ‘şiddet dışı çözüm’ üretmek isteyen çevrelerde umut ışığı yakmıştı. Ama bu ışık geçen sekiz ay içinde sönmeye yüz tuttu. Devlet ve toplum yapısında ‘Kürt realitesi’nin tanındığını, tanınabileceğini gösteren herhangi bir değişikliğe tanık olunmadı. Koalisyon liderleri Demirel ile İnönü’nün bu konuda ‘iyi niyetleri’nin yeterli olmadığı, çünkü iktidar dizginlerini bu bakımdan tam anlamıyla ele geçiremedikleri öne sürülmeye başlandı.</span></p>

    <p class="duz-yaz1" xml:lang="tr"><span class="duz-yaz">Şimdi bir yanda PKK ve terörü var, öbür yanda devletin askerî gücü... Şimdilik sahnede yalnızca bu ikisi boy gösteriyor. Böylesi koşullarda şiddete dayalı anlayışın tecrit edilmesi çok zor... Oysa, Anadolu’nun rengârenk mozaiği içinde herkes kendi etnik kökenine, kültürel kimliğine sahip çıkabilmeli. Siyasal inanç ve düşüncelerini, şiddeti dışlamak koşuluyla, demokrasi içinde örgütlü bir biçimde savunabilmeli herkes. Bunun için hem yasaları hem kafaları değiştirmek lazım. Bağnaz ve şoven yaklaşımlarla, ırkçılık kokan önyargılı tutumlardan sıyrılabildiğimiz ölçüde Türkiye’nin yolu daha da açılacak. Unutmayalım, Kürt ya da Güneydoğu sorunu çözüm rayına girmeden, ülkemiz düze çıkamaz. Bu çözüm de yalnız askerî değil, siyasal nitelik taşıyacak, ayrıca demokrasi ve insan hakları çerçevesine oturacaktır.”</span></p>

    <p class="ara-spotlar-tek-sat-r" xml:lang="tr"><span class="bold-yaz">“Köy yakarsan ne olur?”</span></p>

    <p class="duz-yaz1" xml:lang="tr"><span class="duz-yaz">Diyarbakır gecesi.</span></p>

    <p class="duz-yaz1" xml:lang="tr"><span class="duz-yaz">Hava sıcak. Demir Otel’deki odamın bütün pencereleri açık ama yine hiç esmiyor. Günlüğümle haşır neşirim. Diyarbakır’da PKK’lı bir kaynak şöyle diyor:</span></p>

    <p class="duz-yaz1" xml:lang="tr"><span class="duz-yaz">“Son iki aydır faili meçhul cinayetler çok azaldı. Çünkü PKK ile Hizbullah ateşkes imzaladı. Bakalım TC kendine yeni bir taşeron bulabilecek mi? İran, Türkiye’nin rahat etmesini istemez. Ama aynı zamanda PKK’nın güçlenmesi de işine gelmez. Çünkü İran’ın en zayıf halkasıdır Kürdistan. Bu nedenle Tahran bir yandan PKK’ya destek verirken, öte yandan ‘kontrgerilla’nın Hizbullah’ı kullanmasına göz yumdu.”</span></p>

    <p class="duz-yaz1" xml:lang="tr"><span class="duz-yaz">Diyarbakır’daki üst düzeyde bir devlet yetkilisi:</span></p>

    <p class="duz-yaz1" xml:lang="tr"><span class="duz-yaz">“Tek başına askerle bu işin üstesinden gelmek zor. Ona da yazık. Terörle mücadelede özel, profesyonel birlikler mutlaka kurulmalı. Teröristler gibi dağda yatıp kalacak 20 bin kişi yeterli bunun için... Jandarmanın tamamen sivile bağlanması gerekli. Devletin kapsamlı bir politika oluşturması şart. Böyle gitmiyor. Bir yandan silahlı mücadele, öte yandan ekonomik önlemlerle biter bu iş, başka türlü değil. Birinci öncelik, terör örgütünün ezilmesinden geçer.”</span></p>

    <p class="duz-yaz1" xml:lang="tr"><span class="duz-yaz">Şirnak’ta Atatürk Parkı.</span></p>

    <p class="duz-yaz1" xml:lang="tr"><span class="duz-yaz">PKK yeni bildiri yayınlamış. “Vatandaş terk etsin Şirnak’ı, altını üstüne getireceğim şehrin” diye. Devlet de güvence veriyor, “Meraklanmayın bir şey olmaz” diye. Şirnak’ın tek caddesinin üstündeki Derman Eczanesi’ne giriyorum. Geçen yıl, 1992’nin mart ayı sonunda geldiğim zaman bu eczane yakılıp yıkılmıştı çatışmalarda. Sahibi, “Toparlamaya çalışıyorum ama fazla umudum yok” diyor bezgin bir sesle. Vitrindeki kocaman kurşun deliğini gösteriyor. Duvara saplanmış ve ilaçların bulunduğu rafları parçalamış. Dertli, “Akşam oldu mu, bir silah sesi geliyor ve çoluk çocuk kendimizi evin en kuytu köşesine atıyoruz. Bu da hayat mı Hasan Cemal Bey, söyleyin Allah aşkına” diye yakınıyor.</span></p>

    <p class="duz-yaz1" xml:lang="tr"><span class="duz-yaz">Hem sıcak hava, hem can yakan sivrisinekler. Uyutmuyor! Kalkıp bilgisayarın başına çöküyorum, Diyarbakır’dan 10 temmuz 1993 tarihli yazımı yazmak için.</span></p>

    <p class="duz-yaz1" xml:lang="tr"><span class="duz-yaz">“Savaş halinin geçerli olduğu koşullarda gazetecinin işi daha çapraşıktır. Gerçeği yakalaması, neyin ne olduğunu kestirmesi zorlaşır. Çünkü gerçekle gerçek olmayan arasındaki sınır çizgisi belirsizleşir böyle zamanlarda. Kendi gözüyle göremediği sürece kendisine akan enformasyona kuşkuyla bakar.</span></p>

    <p class="duz-yaz1" xml:lang="tr"><span class="duz-yaz">Zira şunu iyi bilir:</span></p>

    <p class="duz-yaz1" xml:lang="tr"><span class="duz-yaz">Böylesi koşullarda taraflar kendi durumlarını en iyi göstermenin peşindedirler. Kendi kayıplarını en aza indirirken, karşı tarafınkini abartmaya bakarlar. Buna karşılık başarılarını olduğundan büyük gösterip öbür tarafınkini küçültürler. Dört beş gündür yine Güneydoğu’yu izlerken aklıma ister istemez bizim mesleğin ‘Savaşta ilk kayıp gerçektir!’ sözü takılıyor. O yüzden izlenimler daha çok ön plana çıkıyor. Söylenenden çok söylenmeyen, kafanın arkasında yatana ulaşmak önem kazanıyor. Yapılan açıklamalarla yetinmek yerine, olayların yaşandığı mekânlarda dolaşmanın yararı anlaşılıyor. Bir başka deyişle, söylenenleri not etmekle birlikte gözlemlere özel bir ağırlık vermek...</span></p>

    <p class="duz-yaz1" xml:lang="tr"><span class="duz-yaz">Diyarbakır’da geçen gün PKK’lı bir kaynakla sohbet ederken şunları söyledi:</span></p>

    <p class="duz-yaz1" xml:lang="tr"><span class="duz-yaz">‘TC’nin verdiği rakamlara göre dağdaki gerillanın sayısı ancak 10 bin kadar. Bu gerçeği yansıtmıyor. PKK’nın Güney Kürdistan (Kuzey Irak) dahil profesyonel gücü 20 bin gerilladan oluşuyor. Bu güç yirmi dört saat dağda görev halindedir. Ayrıca bunun rahat birkaç misli kadar da milisi var PKK’nın. Bu arada unutmayın, 8 bin PKK’lı hapis yatıyor. Bugüne kadar 3-4 bin gerilla öldü. Bu kadar aile de artık bizim yanımızda demektir. Bir de şunu hesaba katın: dağlardaki 20 bin gerillalık güce yataklık yapanlar var. Onların ihtiyaçlarını temin edenler, lojistik destek yapanlar var. İstihbarat götürüp getirenler var. Şehir içlerinde de durum böyle. Bütün bu işler, PKK’nın ne kadar büyük bir toplumsal desteğe sahip olduğunu göstermiyor mu?’</span></p>

    <p class="duz-yaz1" xml:lang="tr"><span class="duz-yaz">PKK’nın söylediği bu.</span></p>

    <p class="duz-yaz1" xml:lang="tr"><span class="duz-yaz">Peki ya gerçek ne?</span></p>

    <p class="duz-yaz1" xml:lang="tr"><span class="duz-yaz">Sayısal gerçeklerin ne olduğunu kestirmek olanaksız. Fakat devlet yetkilileri de 10 binlik bir PKK gücünü kabul ediyorlar. Kitle desteğine gelince... Devlet tarafında ‘üç beş çapulcu’ edebiyatından artık vazgeçilmiş durumda. PKK’nın kırda olsun, kentte olsun önemli bir kitle desteğine sahip olduğunu kimse inkâr etmiyor. Ayrıca, PKK’nın silahlı gücünün ana gövdesi artık yurtdışında değil, Güneydoğu’da, dağlarda. İran’ı, Irak’ı, Suriye’yi kullanıyor ama esas gücü çoktan beri içeride. Üst düzeyde bir devlet yetkilisi Diyarbakır’da şöyle dedi:</span></p>

    <p class="duz-yaz1" xml:lang="tr"><span class="duz-yaz">‘Örgüt, Kuzey Irak’ı şakır şakır kullanmaya devam ediyor. Tam altmış sekiz tane karakol yaptık Irak sınırının içerisinde. Iraklı Kürtler, PKK geçişlerini daha iyi kontrol edebilsinler diye... Ama pek o kadar işe yaradığını söyleyemem. Dikkat ediyoruz, örgüt çok bol keseden kullanıyor cephaneyi... İran da Türkiye’ye geçişler için kendi arazisini açıyor PKK’ya...’</span></p>

    <p class="duz-yaz1" xml:lang="tr"><span class="duz-yaz">Devlet yetkilisi de PKK’nın kitle tabanını inkâr yoluna sapmıyor. Şu sözler onun:</span></p>

    <p class="duz-yaz1" xml:lang="tr"><span class="duz-yaz">‘Örgüt darbe üstüne darbe yiyor ama kitle desteği sürüyor.’</span></p>

    <p class="duz-yaz1" xml:lang="tr"><span class="duz-yaz">PKK okullarda da var. Evet öyle. Ortaokul ve lise çağındaki çocuklar arasında Apo, gerilla, PKK isimlerinin sempatiyle telaffuz edildiği görülüyor. Birçok yerde buna bizzat tanık oldum. Bazı öğretmenlerin işine son verilse de, Kürt milliyetçiliği açısından okullarda bile mesafe alındığı görülüyor. Bir yetkili, ‘Öğretmen mikropsa hemen atıyoruz’ dedi. Ama yine de istenen sonuç elde edilemiyor. ‘Türk öğretmen’ barındırılmıyor okullarda. ‘Türk çocuklar’ da birçok güçlükle gidip geliyorlar. Aralarında işsizliğin olağanüstü yaygın olduğu diplomalı, diplomasız gençliğe gelince... PKK’ya en büyük destek, gelecek umudu olmayan, kalmayan bu gençlik kesiminden geliyor. ‘Mecburî askerlik hizmeti yapmak için dağa çıkanlar’, yani PKK’ya katılanlar daha çok işsizliğin yaygın olduğu bu gençlik kesiminden...</span></p>

    <p class="duz-yaz1" xml:lang="tr"><span class="duz-yaz">Bazı yörelerde PKK’nın devletten daha çok ‘vergi’ topladığı söylenebilir. Para vermeyen işadamı yok. Bu gerçeği pek gizlemiyorlar da. Kimi korkudan, kimi devlete kızdığı için, kimi PKK sempatisinden, kimi de PKK’ya inandığı için para veriyor örgüte... Diyarbakır’da bir işadamıyla konuşurken şöyle dedi:</span></p>

    <p class="duz-yaz1" xml:lang="tr"><span class="duz-yaz">‘Türkler ile Kürtler çok karıştı. Ayrılmak, ayrım yapmak çok zor. Benim bir gelinim Adanalı, biri Bergamalı. Abimin gelinleri Edirne ve Adana’dan... Kimse kopmak istemez Türkiye’den. Ama gönüllü birliktelik şart. Bu bölgeye samimi bakılmıyor. Demirel ile İnönü’nün şefkatle kucaklaması şart değil, başçavuş ile komiserin kucak açması lazım halka. Çok sert davranılıyor. PKK barınmasın diye köy yakarsan ne olur? Tek başına askerle netice alınamaz.’</span></p>

    <p class="duz-yaz1" xml:lang="tr"><span class="duz-yaz">Güneydoğu’ya ne zaman gelsem, hep aynı izlenimler. PKK’nın güçlü bir konumu var kitle içinde. Darbe yese de kökleri zayıflamıyor. Bölgede ekonomik ve toplumsal koşullar öyle ki, ‘Devlete öfke, PKK’ya sempati’ kendiliğinden yaygınlaşıyor.</span></p>

    <p class="duz-yaz1" xml:lang="tr"><span class="duz-yaz">Evet PKK şiddetiyle, insanlık dışı eylemleriyle sonuna kadar mücadele... Tamam ama sadece bu mu? Askerî yöntemler mi yalnızca? Hayır. Güç günler yaşıyoruz ama düşünmeyi, tartışmayı elden bırakmayalım lütfen. Çünkü ülkemizin bir numaralı sorunu, Güneydoğu’da barış ve huzur. Bunu sağlamadan Türkiye’de hiçbir şeyi yerli yerine oturtamayız. Ne ekonomiyi, ne demokrasiyi, hiçbir şeyi...”</span></p>

    <p class="duz-yaz1" xml:lang="tr"><span class="duz-yaz">1993’ün temmuz ayı başlarında Güneydoğu’dan yazdığım bu yazılar Genelkurmay’da büyük tepki yarattı. Gazete sahipleriyle yöneticilerine verilen bir brifingde, ekrana sürekli olarak benim yazılardan örnekler çıkartılıp, “Güneydoğu’dan nasıl yazılmaması gerektiğine” ilişkin örnekler olarak verildi.</span></p>

    <p class="duz-yaz1" xml:lang="tr"><span class="duz-yaz">Bu arada DYP Genel Başkanı Tansu Çiller, Başbakanlık koltuğuna daha yeni yeni ısınıyordu. Bu gezimden döndükten kısa süre sonra, 1993 temmuzunun son haftasında, Başbakan Çiller’in Hakkâri’den başlayan ilk yurt gezisini izlemek için yine yollara düşmüştüm.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Hava Kuvvetleri komutanı:</span></p>

    <p class="ara-spotlar-son-sat-r" xml:lang="tr"><span class="bold-yaz">“Önce terör bitsin!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Yıl 1993, temmuz ayı sonları</span></p>

    <p class="duz-yaz1" xml:lang="tr"><span class="duz-yaz">Batman’dan Hakkâri’ye uçuyoruz.</span></p>

    <p class="duz-yaz1" xml:lang="tr"><span class="duz-yaz">Karşımızda Tanin Dağları.</span></p>

    <p class="duz-yaz1" xml:lang="tr"><span class="duz-yaz">Hava Kuvvetleri Komutanı Orgeneral Halis Burhan’la aynı helikopterdeyim. Kendisine “PKK terörü daha ne kadar sürecek?” diye sorunca şu yanıtı veriyor:</span></p>

    <p class="duz-yaz1" xml:lang="tr"><span class="duz-yaz">“Dünyadaki örneklerine bakılırsa, kolay kolay biteceğe benzemiyor.”</span></p>

    <p class="duz-yaz1" xml:lang="tr"><span class="duz-yaz">Soruyorum:</span></p>

    <p class="duz-yaz1" xml:lang="tr"><span class="duz-yaz">“Buralara huzur gelmeden, Türkiye’de işlerin yoluna girmesi zor, öyle değil mi?”</span></p>

    <p class="duz-yaz1" xml:lang="tr"><span class="duz-yaz">“Haklısınız.”</span></p>

    <p class="duz-yaz1" xml:lang="tr"><span class="duz-yaz">Hava Kuvvetleri komutanının elinde bir Batman gazetesi. “Kürt realitesi ve çözüm yolları” başlıklı bir makaleyi okuyor. Nasıl bulduğunu sorunca, şu yanıtı veriyor:</span></p>

    <p class="duz-yaz1" xml:lang="tr"><span class="duz-yaz">“Doğrular da var, eğriler de... ‘Şefkat’ diyor. ‘Olağanüstü hali kaldır’ diyor. İyi güzel de, PKK ile onun terörüne hiçbir şey söylemiyor. Oysa bu işi başlatan PKK’nın kendisi, devlet değil ki. Silahı çeken o. Devlet de vatandaşını korumak zorunda. Dursun önce bakalım. Buralara sadece turizmden yılda 1 milyar dolar girer. Devlet buralara terör yüzünden yatırım yapamıyor.”</span></p>

    <p class="duz-yaz1" xml:lang="tr"><span class="duz-yaz">Bir ara Apo’nun Bekaa’daki, Suriye’deki karargâhının vurulmasını gündeme getirince, Hava Kuvvetleri komutanı şöyle diyor: “Bunu yapmak teknoloji meselesi değil, siyasî karar meselesidir. Ama adam belli bir yerde durmuyor. Devamlı hareket halinde...”</span></p>

    <p class="duz-yaz1" xml:lang="tr"><span class="duz-yaz">Hakkâri’ye iniyoruz.</span></p>

    <p class="duz-yaz1" xml:lang="tr"><span class="duz-yaz">Türkiye’nin en yoksul yeri.</span></p>

    <p class="duz-yaz1" xml:lang="tr"><span class="duz-yaz">Sümbül Dağı’nın dorukları hâlâ beyaz. Vilayet Meydanı’nda bekleşiyoruz. Kavurucu bir sıcak. Meydanda seyrek dokulu bir kalabalık toplanmış. Pek kimseler gelmemiş.</span></p>

    <p class="duz-yaz1" xml:lang="tr"><span class="duz-yaz">Bir vatandaş şöyle dedi:</span></p>

    <p class="duz-yaz1" xml:lang="tr"><span class="duz-yaz">“Özal geldi, söyledi. Çankaya’ya çıktı, unutuldu. Demirel geldi, söyledi. Çankaya’ya çıktı, unutuldu. Şimdi Çiller geliyor, yine söyleyecek. Beyim, senin anlayacağın güven kalmadı.”</span></p>

    <p class="duz-yaz1" xml:lang="tr"><span class="duz-yaz">Yıllardır verilen sözler tutulmamış. Vatandaşta devlete dönük güven kalmamış. Hakkâri’de çıkan</span> <span class="italik-yaz">Doğu’nun Sesi</span> <span class="duz-yaz">isimli gazetenin başyazısında şu satırlar var:</span></p>

    <p class="duz-yaz1" xml:lang="tr"><span class="duz-yaz">“Hepsi de büyük vaatlerde bulunmuşlardı: Hakkâri’yi Paris yapacağız! Hakkâri’yi Bursa yapacağız! Boş lafları bol keseden atmışlardı. Halkımızın bu laflara karnı tok artık.”</span></p>

    <p class="duz-yaz1" xml:lang="tr"><span class="duz-yaz">Bir genç yaklaşıyor yanıma:</span></p>

    <p class="duz-yaz1" xml:lang="tr"><span class="duz-yaz">“Abi, biliyor musun gençler neden dağa kalkıyor? İşsizlikten...”</span></p>

    <p class="duz-yaz1" xml:lang="tr"><span class="duz-yaz">Başbakan Çiller, Hakkâri Vilayet Meydanı’nda konuşurken altı bin yeni iş yerinden söz edince büyük bir alkış koptu. Bir başka yoğun alkışı da konuşmasının iki yerinde aldı Çiller. Her ikisinde de Kürt sözcüğü geçiyordu:</span></p>

    <p class="duz-yaz1" xml:lang="tr"><span class="duz-yaz">“Bu ülkenin doğulusu da batılısı da, Türk’üm diyeni de, Kürt’üm diyeni de kardeştir. Bin yıldır birlikte yaşıyoruz. Bir milyon kız alıp vermişiz. Etle tırnak gibiyiz.”</span></p>

    <p class="duz-yaz1" xml:lang="tr"><span class="duz-yaz">Çiller bunları söylerken, meydandaki kalabalıktan sürekli olarak iki slogan atıldı:</span></p>

    <p class="duz-yaz1" xml:lang="tr"><span class="duz-yaz">“Kürtçe televizyon isteriz!”</span></p>

    <p class="duz-yaz1" xml:lang="tr"><span class="duz-yaz">“İş istiyoruz, iş!”</span></p>

    <p class="duz-yaz1" xml:lang="tr"><span class="duz-yaz">Çiller’in başbakan olarak ilk yurt gezisindeki Hakkâri konuşmasını izlerken yirmi ay öncesini, Demirel ile İnönü’nün koalisyon hükûmetini kurduktan hemen sonra 1991’in aralık ayında Diyarbakır’a yaptıkları çıkarmayı anımsadım. Demirel’in başbakan olarak “Kürt realitesi”nden söz ettiği o gezi bölgede büyük umutlar yeşertmiş, iyimser beklentiler uç vermişti.</span></p>

    <p class="duz-yaz1" xml:lang="tr"><span class="duz-yaz">Ama sonra bu beklentiler düş kırıklığına dönüştü. “Kürt realitesi” sözü de, Paris Şartı da unutuldu. Herhalde bu duruma, bir yanda DYP’nin muhafazakâr kesimlerinden, öbür yanda devletin içinden gelen tepkiler yol açtı. Demirel de, İnönü de askerin durduğu yere geldiler:</span></p>

    <p class="duz-yaz1" xml:lang="tr"><span class="duz-yaz">“Terörün işi bitirilmeden başka hiçbir adım atılamaz. Bu taviz olarak anlaşılır.”</span></p>

    <p class="duz-yaz1" xml:lang="tr"><span class="duz-yaz">Çiller de aynı yerde. Kendinden önceki hükûmetin, Demirel’in politikasını koruyor. “Kürt sorunu yok, terör sorunu var” diyor. “Önce terör!” sloganıyla kolları sıvıyor. Diyarbakır’dan Ankara’ya uçuyorum. Başbakan Çiller’in ATA uçağı. Yazı notlarımı toparlıyorum. Çiller’e ilgi vardı. Özellikle Batman’da balkon ve pencerelerden el sallayan güleç yüzlü genç kızlar, kadınlar ilginç tablolar çizdi. Bu ilginin nedenlerinden biri, Çiller’in bir “kadın başbakan” oluşu... Ayrıca Çiller’in geziye çıkmadan önce yaptığı bazı açıklamalar da ilgi artışına yol açmış. Kürtçe radyo-televizyon, eğitim gibi... Parlamento’yu daha çok işin içine sokmak gibi... Sivil çözüm gibi...</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Sen bizim köyü görsen,</span></p>

    <p class="ara-spotlar-son-sat-r" xml:lang="tr"><span class="bold-yaz">ağlayacaksın!”</span></p>

    <p class="duz-yaz1" xml:lang="tr"><span class="duz-yaz">Çiller’in başbakanlık koltuğuna otururkenki çekingen açılımları anlaşılan bölgeye birer mesaj gibi ulaşmış. Kafalarda “Acaba?”, “Samimi mi?” gibi sorular uyandırmış. Ayrıca Çiller’in konuşmalarındaki içten çizgiler ve yumuşak üslubun da belli bir sempatiye yol açtığı söylenebilir. Ama şu da soruluyor tabiî:</span></p>

    <p class="duz-yaz1" xml:lang="tr"><span class="duz-yaz">“Çiller samimi olabilir. Fakat bazı şeyleri yapmak istese de yapabilir mi?”</span></p>

    <p class="duz-yaz1" xml:lang="tr"><span class="duz-yaz">Çiller Batman’da konuşurken sohbet ettiğim yerel bir politikacı aynen şunları söyledi:</span></p>

    <p class="duz-yaz1" xml:lang="tr"><span class="duz-yaz">“‘Kürtçe eğitim, yayın’ diyecek oldu, ağzına tıktılar. ‘Sivil Millî Güvenlik Kurulu’ diyecek oldu, ağzına tıktılar. Demirel ile Cindoruk birer demeçle hemen önünü kestiler. Demokratik bir şeyler yapmaya kalksa, kendi partisinin içindekiler bırakır mı?.. Asker bırakır mı?..”</span></p>

    <p class="duz-yaz1" xml:lang="tr"><span class="duz-yaz">Uçakta Çiller’e bunu nakledince tepkisi şu oluyor:</span></p>

    <p class="duz-yaz1" xml:lang="tr"><span class="duz-yaz">“Merak etmeyin, demokrasi işler!”</span></p>

    <p class="duz-yaz1" xml:lang="tr"><span class="duz-yaz">Demirel bir zamanlar nasıl “Demokrasi içinde çare tükenmez!” sözünü sloganlaştırdıysa, Çiller de bu sözü sık sık telaffuz ediyor. Güneydoğu sorununun demokrasiyle ilgili boyutu vurgulandığında “Devlet içinde bazı çevrelerin tüyleri diken diken oluyor” deyince Çiller şu karşılığı veriyor:</span></p>

    <p class="duz-yaz1" xml:lang="tr"><span class="duz-yaz">“Evet öyle öyle... Ama son üç ayda tüyleri diken diken eden nice meseleyi aştık. Merak etmeyin, demokrasi içinde bunlar da aşılır.”</span></p>

    <p class="duz-yaz1" xml:lang="tr"><span class="duz-yaz">İlk Güneydoğu gezisinden dönerken görüşlerini şu üç noktada topluyor Başbakan Çiller:</span></p>

    <p class="duz-yaz1" xml:lang="tr"><span class="duz-yaz">(1) Can güvenliği... Yaşama hakkının her şeyden önce geldiğini vurgularken “Önce terör!” dedi. Bu çerçevede mesleği yalnızca terörle mücadele olan “profesyonel” nitelikte sivil bir gücün en kısa zamanda kurulacağını söyledi. Bu arada “terörün dış destekleri” konusunda komşu ülkeleri hedef alan bazı hazırlıkların işaretlerini de verdi.</span></p>

    <p class="duz-yaz1" xml:lang="tr"><span class="duz-yaz">(2) Aş ve iş... Bölgede işsizlikle mücadele için hayvancılığa özel bir ağırlık veren ekonomik program ikinci önceliğiydi Çiller’in.</span></p>

    <p class="duz-yaz1" xml:lang="tr"><span class="duz-yaz">(3) Demokratikleşme... Çiller’e göre bu konu “Yalnız Kürt kökenli vatandaşların sorunu değil”. Ama sorunun demokratikleşme boyutuyla ilgili olarak Parlamento’yu daha çok devreye sokmaya kararlı olduğunu, bundan vazgeçmediğini ve TBMM çatısı altında komisyon oluşturma fikrinin Anayasa’ya aykırı olmadığını da belirtti. Güneydoğu sorununun demokrasi boyutunu görüyor, kendi deyişiyle “devletten kaynaklanan bazı kemikleşmiş güçlerin de” farkında...</span></p>

    <p class="duz-yaz1" xml:lang="tr"><span class="duz-yaz">Çiller, “Kürt” sözcüğünden ne anlıyordu?</span></p>

    <p class="duz-yaz1" xml:lang="tr"><span class="duz-yaz">Batman’da Amerikalı bir meslektaşım kendisine bu soruyu yöneltince şu yanıtı verdi:</span></p>

    <p class="duz-yaz1" xml:lang="tr"><span class="duz-yaz">“İnsan kendini nasıl hissederse odur. Kürt’se Kürt... Mesela Amerika’da önce hangi kökenden geldiğini söyler insanlar, sonra Amerikalı olduğunu. Ama aynı zamanda Amerikalı olmakla övünürler. Bizim ülkemizde de amaç ve gönül birliği var. Uzun, ortak bir tarihimiz var.”</span></p>

    <p class="duz-yaz1" xml:lang="tr"><span class="duz-yaz">Bir meslektaşımız, “Kürt Kurultayı”nın yasaklandığını belirtince, “Her türlü konunun serbestçe tartışılmasından yana olduğu” karşılığını verdi Çiller. Türkiye’de demokrasinin henüz bebelik çağını yaşadığına değinirken, üç dört ay önce okuduğu bir kitaptan, eski CIA başkan yardımcılarından Graham Fuller’ın</span> <span class="italik-yaz">Demokrasi Tuzağı</span><span class="duz-yaz">’ndan. Kitaptan bir cümleyi aktardı:</span></p>

    <p class="duz-yaz1" xml:lang="tr"><span class="duz-yaz">“Demokrasiye eğer sarılmazsanız, bir süre sonra demokrasi ellerinizden kayar gider.”</span></p>

    <p class="duz-yaz1" xml:lang="tr"><span class="duz-yaz">Başbakan Çiller’le her gittiğimiz yerde olağanüstü bir hava var. Her taraf silah, asker, polis özel tim... Pata pata sesleriyle tozu dumana katarak inip kalkan helikopterler... Kritik kavşaklarda tanklar, zırhlı kariyerler, polis panzerleri... Ve yoksulluk içindeki bölge insanının duruşu, bakışı, çevresinde olan biteni durgunluk içinde, kayıtsızlık içinde izleyişi... Yüzlerdeki derin çizgilere oturmuş o çaresizlik, o umutsuzluk...</span></p>

    <p class="duz-yaz1" xml:lang="tr"><span class="duz-yaz">“Devlet” konuştuğunda, “İnanayım mı, inanmayım mı?..” diye bakan gözlerde o hiç kaybolmayan soru işaretleri... Ara sıra bir çift güzel sözden kaynaklanan umut ışığının yalayıp geçtiği hüzün dolu bakışlar... Son yıllarda gide gele belleğime kazınan insan manzaraları. Ve bir soru: yalnız bu manzaralar bile sorunun özünün yalnızca terörden ibaret olmadığını, olamayacağını anlatmıyor mu? Hakkâri Vilayet Meydanı’nda Çiller’in konuşmasını bekliyoruz. Felaket sıcak. Çevremde gençler. Çoğu PKK sempatizanı. Saklamaya gerek duyan yok gibi. İçlerinden biri, üç yıl önce liseden mezun olmuş. “Abi biliyor musunuz, gençler neden dağa çıkıyor? İşsizlikten...”</span></p>

    <p class="duz-yaz1" xml:lang="tr"><span class="duz-yaz">Fanilasının üstündeki yazıya gözüm takılıyor. İngilizce “It is a wonderful life!” yazıyor.</span></p>

    <p class="duz-yaz1" xml:lang="tr"><span class="duz-yaz">“İngilizce biliyor musun?”</span></p>

    <p class="duz-yaz1" xml:lang="tr"><span class="duz-yaz">“Hayır abi.”</span></p>

    <p class="duz-yaz1" xml:lang="tr"><span class="duz-yaz">“Bunun Türkçe’si: ‘Şahane bir hayat!’”</span></p>

    <p class="duz-yaz1" xml:lang="tr"><span class="duz-yaz">Gülüyor:</span></p>

    <p class="duz-yaz1" xml:lang="tr"><span class="duz-yaz">“Demek ‘Şahane bir hayat!’” diye yineliyor, “Bilmeden almışım...”</span></p>

    <p class="duz-yaz1" xml:lang="tr"><span class="duz-yaz">Yanlarına gidiyoruz. Üç meslektaşım ve Çiller’in bir danışmanı. İçlerinden biri, kim olduğumuzu da bilmeden konuşuyor:</span></p>

    <p class="duz-yaz1" xml:lang="tr"><span class="duz-yaz">“Kürt halkı Apo’yu da, PKK’yı da artık kalbine fidan gibi dikmiştir. Büyütecektir. Devlet, özellikle 12 Eylül uygulamalarıyla bu halkı zorla PKK’nın kucağına itti. Suçluyla suçsuzu ayırt etmeye özen göstermedi. Bundan sonra teröristle halkı nasıl ayırt edecek ki?..”</span></p>

    <p class="duz-yaz1" xml:lang="tr"><span class="duz-yaz">Yakın geçmişe kadar böyle uluorta konuşulmazdı. Her şeyin bu denli fütursuzca konuşuluyor olması, özellikle son birkaç yıldır işlerin nerelere tırmandığını en görmek istemeyenlere bile gösterebilir.</span></p>

    <p class="duz-yaz1" xml:lang="tr"><span class="duz-yaz">Hakkâri Dağ Komando Tugayı’ndan havalanıyor helikopterimiz. Bir tepede, “Ne mutlu Türk’üm diyene” yazıyor beyaz taşlarla. Tam karşısındaki tepede de: “Bayrakları bayrak yapan üstündeki kandır.” Bir diğer tepeye, tahtadan “Atatürk Kocatepe’de” heykeli dikilmiş. Altına da kırmızı beyaz yağlıboyayla “İleri!” yazılmış kocaman. Dağların arasından, dağlara sürünürcesine uçuyoruz Şirnak’a doğru. Altımızda Zap Suyu. Yılan gibi kıvrıla kıvrıla akıyor. Not defterimi karıştırırken bir kenarına Diyarbakır’da aldığım bir nota gözüm takılıyor. Eski belediye meydanında Çiller konuşmasını yaparken karşı binanın tepesine bezden kocaman bir pankart asmışlar:</span></p>

    <p class="duz-yaz1" xml:lang="tr"><span class="duz-yaz">“Evde eşimiz, tarlada öküzümüzle mi Kürtçe konuşalım?”</span></p>

    <p class="duz-yaz1" xml:lang="tr"><span class="duz-yaz">Yabancı bir meslektaşım, “Kürt milliyetçiliği şişeden çıktı. Yayılıyor. Onu yok sayarak nasıl şişeye gerisin geriye sokarlar, bilemiyorum” diyor. Çiller’i Şirnak’ta dinliyorum. İhtiyar bir köylü yanıma yaklaşıyor. Kendini tanıtıyor: İkizce Köyü Muhtarı Mustafa Cavlak. Üstünde “Başbakan Sayın Çiller’e” yazılı bir kâğıdı uzatıyor. Köyünün “devlet güçleri” tarafından tahrip edildiğini, zorla göç ettirildiklerini söylüyor. Sonra titrek bir sesle ekliyor:</span></p>

    <p class="duz-yaz1" xml:lang="tr"><span class="duz-yaz">“Beyim, şimdi sen bizim köyü görsen ağlayacaksın.”</span></p>

    <p class="duz-yaz1" xml:lang="tr"><span class="duz-yaz">Güneydoğu’dan insan manzaraları.</span></p>

    <p class="duz-yaz1" xml:lang="tr"><span class="duz-yaz">1993 yılı temmuz ayı sonları.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Washington’a göre,</span></p>

    <p class="ara-spotlar-son-sat-r" xml:lang="tr"><span class="bold-yaz">ayıya arı taktiği...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Washington, 1993 yılı ağustos ayı</span></p>

    <p class="duz-yaz1" xml:lang="tr"><span class="duz-yaz">Geçmiş yıllarda Amerikan başkentine gelince pek az değinilen konular vardı. İnsan hakları, Kürt sorunu gibi...</span></p>

    <p class="duz-yaz1" xml:lang="tr"><span class="duz-yaz">Soğuk Savaş yılları, böylesi konuları Türk-Amerikan ilişkilerinin gündemi dışında tutmuştu. Bunda belirleyici rolü, Sovyet blokuna karşı Türkiye’nin stratejik önemi oynamıştı. Amerikan yönetimleri, Batı Avrupa’dan farklı olarak Türkiye’deki demokrasi ve insan hakları sorunlarını genellikle görmezlikten gelmişlerdi. Kürt sorununu ise tabiî en başta Türk ordusunu rahatsız etmemek için Ankara’yla ilişkilerinde tabu saymışlardı.</span></p>

    <p class="duz-yaz1" xml:lang="tr"><span class="duz-yaz">Washington’un bu tutumu –özellikle Cumhuriyetçi yönetimler sırasında– Soğuk Savaş boyunca değişmedi. 1989’da Berlin Duvarı’nın yıkılması ve Sovyetler Birliği’nin 1991’de tarihe karışmasıyla birlikte Washington’da Türkiye’ye karşı bu hava da değişti. Özellikle Kongre’yle Demokrat Parti çevrelerinde Türkiye’nin demokrasi ve insan hakları sorunları ele alınmaya başlandı.</span></p>

    <p class="duz-yaz1" xml:lang="tr"><span class="duz-yaz">Amerikan halkı bu arada Saddam’ın 1990’da Kuveyt’i işgali ve arkasından gelen Körfez Savaşı’yla birlikte Kürtlerle tanıştı. Savaş sonrası can havliyle Türkiye’ye sığınan Irak Kürtlerinin televizyon ekranlarına da yansıyan içler acısı durumu, Amerikan kamuoyuna Kürt sorununu tanıtmış oldu.</span></p>

    <p class="duz-yaz1" xml:lang="tr"><span class="duz-yaz">Bir yıl önce 1992 ağustos ayında yine Washington’daydım. Beyaz Saray’da Cumhuriyetçi Başkan Bush oturuyordu. Türk-Amerikan ilişkileri deyince, kapalı kapılar arkasında ve daha çok kaynak belirtilmemesi ya da yazılmaması kaydıyla da olsa bir zamanların tabu konuları artık konuşulmaya başlanmıştı.</span></p>

    <p class="duz-yaz1" xml:lang="tr"><span class="duz-yaz">Ve bir nokta vurgulanıyordu:</span></p>

    <p class="duz-yaz1" xml:lang="tr"><span class="duz-yaz">“Bush yönetimi gidici. Cumhuriyetçiler seçimi kaybedecek. Hazır olun, Clinton’la Demokratlar, insan hakları konusunda çok duyarlı biçimde geliyorlar Beyaz Saray’a...”</span></p>

    <p class="duz-yaz1" xml:lang="tr"><span class="duz-yaz">1993 yılı ağustos ayında Clinton yönetiminin resmî bakış açısı, bir yıl önceki Bush yönetiminden farklı değil: (1) PKK, terör örgütü... (2) Türkiye’nin kendi ulusal güvenliği için vermekte olduğu meşru mücadele... (3) Türkiye’nin toprak bütünlüğünden yana bir Amerika...</span></p>

    <p class="duz-yaz1" xml:lang="tr"><span class="duz-yaz">Beyaz Saray, Dışişleri, Savunma Bakanlığı ve Kongre kaynaklarıyla yaptığım sohbetler hep bu kayıtların düşülmesiyle açılıyor. Ankara’nın resmî yaklaşımlarına aykırı görüş ve düşünceler ise daha çok “Bu benim kişisel görüşüm” klişesiyle belirtiliyor.</span></p>

    <p class="duz-yaz1" xml:lang="tr"><span class="duz-yaz">Örneğin bir diplomatik kaynak şöyle dedi:</span></p>

    <p class="duz-yaz1" xml:lang="tr"><span class="duz-yaz">“Bana göre Güneydoğu’da ufak çapta bir savaş devam ediyor.”</span></p>

    <p class="duz-yaz1" xml:lang="tr"><span class="duz-yaz">Bir başkası:</span></p>

    <p class="duz-yaz1" xml:lang="tr"><span class="duz-yaz">“Bana göre Güneydoğu’da bir ayaklanma var. Ayaklanmayı yürüten örgütler de terör taktiklerine başvururlar.”</span></p>

    <p class="duz-yaz1" xml:lang="tr"><span class="duz-yaz">İlginç olan, dışarıya yansıyan resmî görüşle, kapalı kapılar arkasında yapılan değerlendirmeler arasındaki farklılıklar. Washington’a özgü bir durum denebilir buna. Aynı kurumun içinde, kurumlar arasında aynı konuda birçok farklı görüşün yarışması, Amerikan sisteminin işleyişi ya da doğasında var. Güneydoğu bağlamında Washington’un Ankara’dan farklı yaklaştığı noktaların sayısı az değil. Her şeyden önce Washington sorunun adını farklı koyuyor:</span></p>

    <p class="duz-yaz1" xml:lang="tr"><span class="duz-yaz">Kürt sorunu!</span></p>

    <p class="duz-yaz1" xml:lang="tr"><span class="duz-yaz">Aynı zamanda Kürt sorunu ile terörle mücadele birbirinden özenle ayrılıyor. İkincisiyle mücadelede Türkiye’nin haklılığı vurgulanıyor. Ancak, demokrasi ve insan hakları açısından Kürt sorunu alanında gerekli adımlar atılması için de Ankara’ya yönelik yakınma ve eleştiriler kulağa çalınıyor. Sadece askerî boyutlu politikaların sorunu çözemeyeceği, aradan geçen bunca yılın bunu göstermesi gerektiği belirtiliyor. Bir yetkilinin deyişiyle, “Yalnız sopanın değil havucun da” kullanılmasının şart olduğu söyleniyor. Pentagon’da sohbet ederken bir yetkili şöyle dedi:</span></p>

    <p class="duz-yaz1" xml:lang="tr"><span class="duz-yaz">“İspanya’daki ETA terör örgütünün uygulamak istediği bir taktik vardı. Arı, ayıyı orasından burasından sokmaya başlar. Önce taciz eder. Ayının tepkileri önceleri ölçülüdür. Ama arının sokması arttıkça ayı bunalmaya başlar. Tepkileri ölçüsüzleşir, delirir. Etrafı yıktıkça, kovandaki arılar da çıldırarak ayının üstüne hep birlikte çullanırlar. Buna ‘aşırı tepkiye davet’ denebilir.” (İngilizce “overreacting” sözcüğünü kullanıyor.)</span></p>

    <p class="duz-yaz1" xml:lang="tr"><span class="duz-yaz">Aynı Pentagon yetkilisi şöyle devam etti:</span></p>

    <p class="duz-yaz1" xml:lang="tr"><span class="duz-yaz">“PKK’nın kitle desteğini daraltmak için suçluyla suçsuzun ayırt edilmesi ve depoyu besleyen suyun kaynağında kurutulabilmesi için çok önemli.”</span></p>

    <p class="duz-yaz1" xml:lang="tr"><span class="duz-yaz">Bir Beyaz Saray kaynağının sözleri:</span></p>

    <p class="duz-yaz1" xml:lang="tr"><span class="duz-yaz">“Güneydoğu’da yaşanan eğer sadece terör ise polisiye tedbirlerle önlenir bu... Ama 100 bin küsur asker koymuşsan ve dokuz yıldır hâlâ büyüyorsa bu olay, buna nasıl terör denir ki hâlâ?..”</span></p>

    <p class="duz-yaz1" xml:lang="tr"><span class="duz-yaz">Washington’da kulaklara çalınan başka ilginç tartışmalar da vardı. “PKK günün birinde sivil siyasal temsilci kimliğini kazanabilir mi?” gibi... PKK’ya siyasal bir alternatifin oluşturulması gibi...</span></p>

    <p class="duz-yaz1" xml:lang="tr"><span class="duz-yaz">1993’ün ağustos ayında Clinton yönetiminin havası özetle böyleydi. Washington izlenimleri</span> <span class="italik-yaz">Sabah</span> <span class="duz-yaz">gazetesindeki köşemde çıkınca Ankara’dan gelen ilk tepki, terörle Kürt sorununun arasına çizgi çekilmesiyle ilgili Amerikan yaklaşımıydı. Amerika –ki Avrupa’da aynı bakış açısı geçerliydi–, terörle mücadele edilirken insan hakları alanında atılacak adımların hedef küçülteceğini, PKK’nın kitle tabanını daraltacağını savunuyordu.</span></p>

    <p class="duz-yaz1" xml:lang="tr"><span class="duz-yaz">Ama Ankara baştan beri farklı bakıyordu. “Kürt sorunu yok, yalnızca terör var” çizgisinden kesinlikle sapmıyordu. Terörle mücadele sırasında atılacak başka adımlar, teröre, PKK’ya ödün olarak algılanır, mücadeleye zarar verir diye düşünüyordu. Ayrıca Ankara’nın öteden beri bir başka kuşkusu daha vardı. Amerika ve Avrupa, PKK terörünü bir baskı aracı olarak kullanarak Türkiye’ye kültürel ve siyasal haklar konusunda adım attıracak ve böylece ayrılıkçı Kürt milliyetçiliğinin kuvvetlenmesini sağlayacaktı. Bu da Türkiye’nin zamanla bölünmesine neden olacak mihrakların değirmenine su taşıyacaktı. PKK’nın Amerika ve Avrupa’daki bazı odaklarca bunun için kullanıldığı düşüncesi, kuşkusu Ankara’da ağır basıyordu.</span></p>

    <p class="duz-yaz1" xml:lang="tr"><span class="duz-yaz">Şimdi bu kitabın yazılmakta olduğu on yıl sonraya bakınca Ankara’nın, özellikle askerin bir noktada haklı çıktığı görülüyor. PKK askerî açıdan diğer alanlarda adım atmadan da büyük ölçüde bitirildi, etkisiz kılındı. PKK’nın beli kırıldı. Apo yakalandı, yargılandı, İmralı’da yatıyor.</span></p>

    <p class="duz-yaz1" xml:lang="tr"><span class="duz-yaz">Ama Kürt sorunu bitti mi?</span></p>

    <p class="duz-yaz1" xml:lang="tr"><span class="duz-yaz">HEP, DEP kapatıldı. HEP’li, DEP’li milletvekilleri hapse atıldı. Ama 1999 seçimlerinde, 3 kasım 2002 seçimlerinde HADEP hâlâ yalnız Güneydoğu’da değil, Erzurum’da, Adana ve İçel’de, İstanbul’da Kürtlerin çok büyük çoğunluğunun oylarını almaya devam etmiyor mu?.. Kürtçe radyo ve televizyon, Kürt dili eğitimi, Kürtçe eğitim gibi talepler çok daha büyük çoğunluk tarafından seslendirilmiyor mu?..</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1993’ün ekim ayı ortaları</span></p>

    <p class="duz-yaz1" xml:lang="tr"><span class="duz-yaz">PKK, Güneydoğu’da gazete sattırmıyor, boykot başlattırdı. PKK yandaşı</span> <span class="italik-yaz">Özgür Gündem</span><span class="duz-yaz">’in Cizre muhabiri Fikret Bulut’la telefon görüşmesi.</span></p>

    <p class="duz-yaz1" xml:lang="tr"><span class="duz-yaz">Söylediklerinin özeti:</span></p>

    <p class="duz-yaz1" xml:lang="tr"><span class="duz-yaz">“Bütün gazete büroları kapanmış durumda. Bir tek</span> <span class="italik-yaz">Özgür Gündem</span> <span class="duz-yaz">açık. Gelen gazeteler ancak polis gözetiminde satılabiliyor, Kaymakamlık’ın bahçesinde...”</span></p>

    <p class="duz-yaz1" xml:lang="tr"><span class="duz-yaz">PKK korkusundan başka gazete alanların sayısı devede kulakmış.</span></p>

    <p class="duz-yaz1" xml:lang="tr"><span class="duz-yaz">Diyarbakır’dan eski CHP’li Dağıstan Toprak’la telefon konuşması, diyor ki:</span></p>

    <p class="duz-yaz1" xml:lang="tr"><span class="duz-yaz">“Burada gazetecilerin faaliyeti zaten fiilen durmuştu. Otosansür geçerliydi. Göç sürecek. Faili meçhullar sürecek. Tahribat çok büyük. İnsanlar çok tedirgin.”</span></p>

    <p class="duz-yaz1" xml:lang="tr"><span class="duz-yaz">Diyarbakır’daki</span> <span class="italik-yaz">Özgür Gündem</span> <span class="duz-yaz">muhabiri Hasan Özgün telefonda diyor ki:</span></p>

    <p class="duz-yaz1" xml:lang="tr"><span class="duz-yaz">“Bölgeye artık</span> <span class="italik-yaz">Özgür Gündem</span><span class="duz-yaz">’den başka gazete girmeyecek. Kürdistan’da bir savaş var, burjuva basını bu gerçeği görmezlikten geliyor. Polis satabiliyor gazeteyi ancak. Karakolların önünde, Çarşı Karakolu’nun önünde örneğin...”</span></p>

    <p class="duz-yaz1" xml:lang="tr"><span class="duz-yaz">Bölgeyi iyi bilen Diyarbakırlı bir Kürt aydını telefonda diyor ki:</span></p>

    <p class="duz-yaz1" xml:lang="tr"><span class="duz-yaz">“Bence devlet adım adım topyekûn bir saldırının meşru zeminini hazırlıyor. Ciddi bir operasyonun meşru zeminini. Halk tedirgin. Bölgede terör yok, savaş var. PKK bu kadar güçlü mü, gazete bürolarını bile kapatabilecek kadar...”</span></p>

    <p class="duz-yaz1" xml:lang="tr"><span class="duz-yaz">Ankara’dan, DEP milletvekili Ahmet Türk telefonla arıyor:</span></p>

    <p class="duz-yaz1" xml:lang="tr"><span class="duz-yaz">“Nereye gidiyoruz? Yine yüksek sesle sormakta yarar var. Tıkanmış durumdayız. Hükûmet en ufak bir adım atmaya yanaşmıyor. Askerî mantık dışında adım yok. Özgür tartışma olmalı. Sürekli askeri mi bekleyeceğiz? Kimse kimseye güvenmiyor artık.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">21 ekim 1993</span></p>

    <p class="duz-yaz1" xml:lang="tr"><span class="italik-yaz">Özgür Gündem</span> <span class="duz-yaz">gazetesinin birinci sayfası, PKK adına “Halklara barış, basına özgürlük!” diye çıkmış. Basın boykotunu savunuyor. Bir bölümünde şöyle diyor:</span></p>

    <p class="duz-yaz1" xml:lang="tr"><span class="duz-yaz">“Genelkurmay brifinglerinde hazır ola geçen, savaşa ilişkin tek kaynağı Olağanüstü Hal Bölge Valiliği’nin açıklamaları olan, hedef gösteren, savaş kışkırtıcılığı yapan, yıllardır zindanlarda alıkonan siyasî tutsaklara verilen cezayı az bulan, işkenceyi örtbas eden, Kürtlere karşı kimyasal silah kullanılmasını isteyen, darbe ve sıkıyönetim isteyen gazete ve dergilerin demokrasiden ve basın özgürlüğünden söz etmeye hakları yoktur.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">22 ekim 1993</span></p>

    <p class="duz-yaz1" xml:lang="tr"><span class="duz-yaz">Siirt’in Baykan ilçesi Derince köyüne akşam vakti PKK baskını. Çoğunluğu çocuk ve kadın yirmi iki kişi katlediliyor. PKK Lice’de vuruyor. Diyarbakır Jandarma Bölge Komutanı Tuğgeneral Bahtiyar Aydın şehit.</span></p>

    <p class="duz-yaz1" xml:lang="tr"><span class="duz-yaz">PKK terörü tırmanıyor.</span></p>

    <p class="duz-yaz1" xml:lang="tr"><span class="duz-yaz">Lanetlenmesi gereken eylemler. Toplum vicdanında mahkûm edilmesi gereken saldırılar. Elbette öyle. Ama lanetlemek yetmiyor. “Kanları yerde kalmayacak!” diye bağırmak çare olmuyor. Yılların acı deneyimlerinden çıkan ders böyle. PKK’nın terör ve şiddetiyle mücadele edilecek. Ama iş bununla da bitmiyor. Yıllardır bitmedi de. Çünkü barış ve huzur sadece namlunun ucunda değil.</span></p>

    <p class="duz-yaz1" xml:lang="tr"><span class="duz-yaz">Günlüğüme düştüğüm not yarın yazı olabilir.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">23 ekim 1993</span></p>

    <p class="duz-yaz1" xml:lang="tr"><span class="duz-yaz">Başbakanlık Müsteşarı Yücel Edil’le konuştum dün. “Sıkıyönetim kesinlikle söz konusu değil. O zaman geriye dönüşü olmayan bir süreç başlıyor. Başbakan Çiller de kesin karşı sıkıyönetime. Bu sıkıyönetim lafını bazı çevreler üflüyor” dedi.</span></p>

    <p class="duz-yaz1" xml:lang="tr"><span class="duz-yaz">Millî Savunma Bakanı Nevzat Ayaz’la telefon konuşması:</span></p>

    <p class="duz-yaz1" xml:lang="tr"><span class="duz-yaz">“Sıkıyönetim yok. Genelkurmay başkanı da istemiyor. İki ayda iki binin üzerinde kaybı var terör örgütünün. Nereye kadar gidebilirler ki. Bir nokta gelecek pes edecekler. Korumasız yerleri, insanları vurup gidiyorlar.”</span></p>

    <p class="duz-yaz1" xml:lang="tr"><span class="duz-yaz">Devlet Bakanı Necmettin Cevheri’yle telefon sohbeti:</span></p>

    <p class="duz-yaz1" xml:lang="tr"><span class="duz-yaz">“Sıkıyönetim çare değil. Dünyanın her yerinde bu gibi durumlarda devlet ne yapmışsa, biz de onu yapıyoruz.”</span></p>

    <p class="duz-yaz1" xml:lang="tr"><span class="duz-yaz">Meclis Başkanı Cindoruk’la sohbet ederken Başbakan Çiller’le dalgasını geçiyor, “Çiller’in uçağı radarda kayboldu” diyor. Demirel için “kulağı kesik” deyince, gevrek gevrek gülüyor, “Her iki kulağı da kesik!” diye ekliyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">24 ekim 1993</span></p>

    <p class="duz-yaz1" xml:lang="tr"><span class="duz-yaz">PKK’nın şehit ettiği Tuğgeneral Bahtiyar Aydın’ın Ankara’daki cenaze töreninde “Harbiye Marşı” söylendi. “Kurtuluş Savaşı başlatalım, PKK’nın kökünü kazıyalım” diye bağrıldı. Cumhurbaşkanı Demirel, Başbakan Çiller ve Genelkurmay Başkanı Orgeneral Doğan Güreş’in katıldıkları törende şehit generalin annesi “Oğlumun intikamını alın!” diye ağladı. Tören</span> <span class="italik-yaz">Hürriyet</span><span class="duz-yaz">’in birinci sayfasından “Komutanımızın cenazesinde millî ruh şahlandı” diye verilen manşet haberin altında bir başka haber daha vardı:</span></p>

    <p class="duz-yaz1" xml:lang="tr"><span class="duz-yaz">“Halk ölüm kenti Lice’den kaçıyor. PKK saldırısına uğrayan Diyarbakır’ın Lice ilçesinde güvenlik güçleri ile teröristler arasında on dört saat süren çatışmada ölenlerin sayısı otuz, yaralananların sayısı bini aştı. Nüfusu 15 bin civarında olan ilçeden büyük bir göç başladı. Lice’nin üstünde dumanlar tütüyor. Herkeste gergin bir bekleyiş ve bir umutsuzluk seziliyor. Bu arada CHP lideri Baykal Lice’ye sokulmadı.”</span></p>

    <p class="duz-yaz1" xml:lang="tr"><span class="duz-yaz">Devlet, elinin “ağır” olduğunu göstermeye devam ediyor. Halka hangi taraftan, “devlet”ten mi, “terör örgütü”nden mi olduğunu, yani artık tarafını belli etme zamanının geldiğini hissettiriyor.</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Amerikan uçakları,</span></p>

    <p class="ara-spotlar" xml:lang="tr"><span class="bold-yaz">bizi Saddam’a karşı</span></p>

    <p class="ara-spotlar-son-sat-r" xml:lang="tr"><span class="bold-yaz">himaye eder!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1993’ün kasım ayı</span></p>

    <p class="duz-yaz1" xml:lang="tr"><span class="duz-yaz">İstikamet, Kuzey Irak.</span></p>

    <p class="duz-yaz1" xml:lang="tr"><span class="duz-yaz">Mardin’i geçerken güneş alçalıyor. Zırhlı kariyer yol kesmiş. Kontrol noktalarından biri. “Tabanca var mı?” diye soruyor silahlı asker. Sarı basın kartım yeşil ışık yerine geçiyor. Az ileride mevzilenme hazırlığı. Makineli tüfeği kurmuş, yere uzanmış bir asker. Yol tarafına değil, araziye doğru bakıyor. Pusu atmış! Akşama hazırlık...</span></p>

    <p class="duz-yaz1" xml:lang="tr"><span class="duz-yaz">Mardin’den aşağı iniyoruz. Tam karşımızda Suriye toprakları. Harikulade bir manzara. Mezopotamya’da güneş batıyor. Alev alev yanan yusyuvarlak bir göktaşı kızarıp sonsuzluğa giden ovayı kızıla boyamış...</span></p>

    <p class="duz-yaz1" xml:lang="tr"><span class="duz-yaz">Tarihî İpek Yolu’na çıkıyoruz. Cizre-Kızıltepe yol kavşağı. Zırhlı araçlar, silahlı askerler. Suriye sınırı boyunca gidiyoruz. Ortalık tenha. İpek Yolu’nda trafik gitgide seyrekleşiyor. “Karanlık bastırmadan Nezirhan Tesisleri’ne kapağı atalım” deyip gazlıyor şoförümüz... Sabah erken yola çıkılıyor. Karşımızda tüm heybetiyle Cudi Dağı. İlk kar inmiş bile doruklarına. Yol kenarında kum torbalı makineli tüfek yuvaları. Sabahın köründe koşar adım nöbet yerine giden askerler. Kapı Karakolu. Altı taş, üstü kum torbalı koruganlarıyla adeta bir kale.</span></p>

    <p class="duz-yaz1" xml:lang="tr"><span class="duz-yaz">Cizre.</span></p>

    <p class="duz-yaz1" xml:lang="tr"><span class="duz-yaz">Kimine göre Irak-Suriye sınır bölgesinde PKK’nın en güçlü olduğu yerlerden biri. Kadıoğlu ve Çatuk otelleri mermi izleriyle delik deşik, kevgire dönmüş. Ana caddede kurşun deliksiz yapı yok gibi... Yanı başımızda usul usul akan Dicle Nehri sabah güneşinde yıkanıyor. İnsanın içini ısıtan bir görüntü. Silopi’ye, Irak sınırına yaklaşıyoruz. Tanklar, kariyerler çoğalıyor. Askerî hareketlilik, “Kuzey Irak’a sınır ötesi operasyon mu?..” sorusunu akla getiriyor.</span></p>

    <p class="duz-yaz1" xml:lang="tr"><span class="duz-yaz">Silopi girişinde polis durduruyor. Hepsi çelik yelekli, miğferli. Ellerinde makineli tüfekler. “Kuzey Irak’a gidiyoruz” deyince, “Durun bakalım, anons edeceğiz, Habur’a kadar eskort vereceğiz” diyorlar.</span></p>

    <p class="duz-yaz1" xml:lang="tr"><span class="duz-yaz">Anlaşılan sınıra refakatte gidilecek.</span></p>

    <p class="duz-yaz1" xml:lang="tr"><span class="duz-yaz">Polis yeni gelmiş Silopi’ye. Ayaküstü çaylarımızı içerken anlatıyor:</span></p>

    <p class="duz-yaz1" xml:lang="tr"><span class="duz-yaz">“Akşam olunca çoluk çocuk bir strestir başlıyor. Keleş (PKK’lıların kullandığı Rus malı Kalaşnikov marka makineli tüfeğe Güneydoğu’da takılan isim, HC) sesine çoktan alıştık. Roket korkusu var. Geçenlerde bir arkadaşımızın lojmanına isabet etti. Allah’tan evde yoktu o akşam...”</span></p>

    <p class="duz-yaz1" xml:lang="tr"><span class="duz-yaz">Habur’dan sınırı geçiyoruz.</span></p>

    <p class="duz-yaz1" xml:lang="tr"><span class="duz-yaz">“Kürdistan’a hoş geldiniz!</span></p>

    <p class="duz-yaz1" xml:lang="tr"><span class="duz-yaz">Welcome to Kurdistan!</span></p>

    <p class="duz-yaz1" xml:lang="tr"><span class="duz-yaz">Zaho Şehir Meclisi...”</span></p>

    <p class="duz-yaz1" xml:lang="tr"><span class="duz-yaz">Geçen yıl da bu zamanlar gelmiştim. Değişen bir şey yok. Yaşam durmuş gibi. Ortalıkta hiçbir hareket görülmüyor. Avare avare dolaşan, bezgin havalı insanlar. Barzanî’nin renkli resimleri. Yol boyu çadırdan benzin istasyonları, bidonla, tenekeyle satış yapan... Cipimizin arkasına silahlı bir peşmerge veriyorlar. Kuzey Irak’a geçer geçmez hiç değişmeyen tema kulağınıza çalınmaya başlıyor:</span></p>

    <p class="duz-yaz1" xml:lang="tr"><span class="duz-yaz">Saddam zulmü!</span></p>

    <p class="duz-yaz1" xml:lang="tr"><span class="duz-yaz">Kod adı Şeyda olan peşmerge mihmandarımız anlatıyor:</span></p>

    <p class="duz-yaz1" xml:lang="tr"><span class="duz-yaz">“Nerede harabat var, orada Saddam. Halepçe’ye kimya vuran oydu. Beni 1982’de Kerkük’te gözaltına almışlardı. On üç gün işkence gördüm. Falaka, elektrik... Komünistlere mi, İslamcılara mı çalıştığım soruldu. İstedikleri gibi konuşmayınca, bu defa annemi, babamı da gözaltına aldılar. Bırakıldıktan sonra bu kez de askere almak istediler, ben de dağa kaçtım.”</span></p>

    <p class="duz-yaz1" xml:lang="tr"><span class="duz-yaz">Büyük bir gürültüyle iki savaş uçağı geçip gidiyor. Çekiç Güç’ün Adana’daki İncirlik Üssü’nden kalkan Amerikan uçakları. Geçen yıl bu zamanlar Iraklı Kürtlerden duyduğumu Şeyda da tekrarlıyor:</span></p>

    <p class="duz-yaz1" xml:lang="tr"><span class="duz-yaz">“Bizi Saddam’a karşı himaye ederler.”</span></p>

    <p class="duz-yaz1" xml:lang="tr"><span class="duz-yaz">Kandil Suyu. Geçen yıl bu suyu salla geçmiştik. Şimdi geçici bir köprü yapılmış. Geçen yıldan bir farklılık daha: Şaklava’ya doğru bazı yollar onarılmış, hatta asfaltlanmış. TC Bayındırlık ve İskân Bakanlığı tabelası. “Kızılay yardımı muntazam geliyor. İlaç ve gıda maddesi...” diyor. Mardin plakalı büyük bir kamyon. “Türkiye’den un, şeker, patates getiriyor. Hemen her şey sizden” diyor. Irak Kürtleri için Türkiye can damarı...</span></p>

    <p class="duz-yaz1" xml:lang="tr"><span class="duz-yaz">Kontrol noktası. Tank ve top mermileriyle işaretlenmiş yol. Peşmergelerle birlikte Kürt Federe Devleti’nin haki renkli üniformalarıyla düzenli ordunun askerleri. Geçen yıla göre sayıları artmış, 4 bin civarında diyorlar. Yeşil tepelerin arasındaki Şaklava’ya girerken Kürdistan Kebap’ta ciğer ızgara ve şiş. Yanında bal gibi şekerli, koyu demli çaylar.</span></p>

    <p class="duz-yaz1" xml:lang="tr"><span class="duz-yaz">Yemek sonrası Erbil.</span></p>

    <p class="duz-yaz1" xml:lang="tr"><span class="duz-yaz">Celal Talabanî’nin Kürdistan Yurtseverler Birliği’nin (KYB) merkezinin kapısında şunlar yazılı:</span></p>

    <p class="duz-yaz1" xml:lang="tr"><span class="duz-yaz">“Kendi kaderini tayin hakkı... İnsan hakları... Demokrasi... Barış...”</span></p>

    <p class="duz-yaz1" xml:lang="tr"><span class="duz-yaz">Bu sözler, nisan çiçeğiyle bir buğday başağını saran zeytin dalının çevresine sıralanmış. KYB’nin parti amblemi... Radyoda Kürtçe şarkılar. Barzanî’nin, Talabanî’nin, sosyalistlerin, komünistlerin televizyon kanalları, radyoları var. Ayrıca bazı yerel televizyonlar da faaliyette. “32. Gün”den Göksel Kesici elinde küçük radyoyla odama geliyor. “Erbil radyosu, dinle bak” diyor. Kürtçe şarkılar. İçinde “Şirnak Şirnak” sözcükleri...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Celal Talabanî’yle</span></p>

    <p class="ara-spotlar-son-sat-r" xml:lang="tr"><span class="bold-yaz">bağımsız Kürdistan hayali...</span></p>

    <p class="duz-yaz1" xml:lang="tr"><span class="duz-yaz">Celal Talabanî, Mesud Barzanî’yle birlikte Irak Kürtlerinin önde gelen iki liderinden biri. Irak’ın eski cumhurbaşkanı yardımcısının Erbil’deki evini kendisine karargâh yapmış. Güvenlik önlemleri sıkı. Evin çevresiyle girişteki nöbetçi kulübesinin tepesinde her an ateşe hazır uçaksavarlar...</span></p>

    <p class="duz-yaz1" xml:lang="tr"><span class="duz-yaz">Talabanî’nin çalışma odasının bir duvarı boydan boya hatıra fotoğraflarıyla dolu. Mitterrand’la, Nâsır’la, Havel’le, Brandt ve Erdal İnönü’yle, Gore’la, Amerikan Dışişleri bakanlarıyla... Demirel ve Özal’la...</span></p>

    <p class="duz-yaz1" xml:lang="tr"><span class="duz-yaz">Talabanî’nin gözünde Özal’ın yeri ayrı:</span></p>

    <p class="duz-yaz1" xml:lang="tr"><span class="duz-yaz">“Vizyonu olan büyük bir devlet adamıydı. Ortadoğu’nun nereye gittiğini gayet iyi fark etmişti. Gerçekçiydi. Türkiye gibi bölgenin en büyük ülkesinin Kürtlerle bunca yıl kurmamış olduğu diyaloğu en üst düzeyde başlatması bunun kanıtıydı.”</span></p>

    <p class="duz-yaz1" xml:lang="tr"><span class="duz-yaz">Çiller’den rahatsız gözüküyordu Talabanî. Haziran 1993’te başbakan olmasından itibaren geçen beş ayda Çiller’in değiştiğini, “sertlik yanlısı” politikaya kaydığını belirtiyor. Çiller’in Talabanî’yi Apo’yla aynı kaba koyan bir açıklamasına bozulmuş. “Haksızlık bu!” diyor.</span></p>

    <p class="duz-yaz1" xml:lang="tr"><span class="duz-yaz">Yemyeşil iri taşlı kocaman tespihi elinden hiç eksik olmuyor Talabanî’nin. Konuşurken bir yandan da şakır şakır çekiyor. PKK terörüne karşı olduğunu söylüyor. Şiddet eylemlerini kınıyor. Ama aynı zamanda bir noktayı vurguluyor: Türkiye’deki “şahinler”in ya da “sertlik yanlıları”nın da PKK’nın elini güçlendirdiğini... PKK’nın kendisini Marksist-Leninist diye nitelediğini, ama gerçekte milliyetçi bir örgüt olduğunu söylüyor. Lider kadrosunun genellikle “aşırılar”dan oluştuğunu, bunların dünyadan habersiz olduklarını, “Hâlâ Mao’larda, Ho Şi Minh’lerde kaldıklarını” belirtiyor.</span></p>

    <p class="duz-yaz1" xml:lang="tr"><span class="duz-yaz">Şu sözler de Talabanî’nin:</span></p>

    <p class="duz-yaz1" xml:lang="tr"><span class="duz-yaz">“Biz ilke olarak Ortadoğu’da her türlü teröre, şiddete, devlet terörüne de karşıyız. Köylerin yakılmasına da, zorunlu göçe de... Kadınların, çoluğun çocuğun öldürülmesine de...”</span></p>

    <p class="duz-yaz1" xml:lang="tr"><span class="duz-yaz">Yani Ankara’ya mesajlar!</span></p>

    <p class="duz-yaz1" xml:lang="tr"><span class="duz-yaz">Bir yandan Ankara’da askerin duymak istediklerini söylüyor, öbür yandan eleştiriyor. Talabanî, PKK’ya alternatif olabilecek, barışçı çözümden yana Kürtlere de Ankara’nın nefes aldırmadığını belirterek yakınıyor. Bu durumun iki taraftaki şahinlere yaradığını, güvercinlerin etkisiz kaldıklarını belirtiyor. “Ilımlı” politikacı olarak örneğin Almanya’da yaşayan sosyalist Kürt lider Kemal Burkay’ın adını veriyor. Bu arada Burkay’ın</span> <span class="italik-yaz">Çarin</span> <span class="duz-yaz">adını taşıyan şiir kitabını gösteriyor kütüphanesinden...</span></p>

    <p class="duz-yaz1" xml:lang="tr"><span class="duz-yaz">Talabanî’ye göre Türkiye’de askerî çözüm çıkmaz yol. PKK’nın bu yolla yıllardır ezilmediğini, aksine güçlenmeye devam ettiğini, kitle desteğinin gitgide büyüdüğünü belirtiyor. “Artık PKK’yı buralarda değil, Türkiye sınırlarının içinde arayın” diyor. Erzurum’a, Erzincan’a, Ağrı’ya, Tunceli’ye kadar eylem koyabilen PKK’nın kökünü Kuzey Irak’ta aramanın makul bir yaklaşım olamayacağını söylüyor. “Bizden Türkiye’ye değil, Türkiye’den bize PKK’lı geliyor” diyor sesinde alaycı titreşimlerle, “Türkiye gibi bölgenin en büyük ülkesi sınırlarını kontrol edemiyorsa, biz bu işi nasıl yapabiliriz ki?..” Talabanî, “Ankara, kendi sınırları içinde PKK’yı bitiremeyince, kabahati bizde bulmaya kalkışıyor” diye yakınıyor.</span></p>

    <p class="duz-yaz1" xml:lang="tr"><span class="duz-yaz">PKK’yı en çok hangi ülkenin desteklediği konusunda Talabanî fazla inandırıcı olamıyor. Çünkü PKK’ya destek açısından Suriye’yi üçüncü sıraya koyarken İran ile Saddam’ın Irak’ını ön plana çıkarıyor. Bu da Talabanî’nin bölgeye kendi dost-düşman penceresinden nasıl baktığını anlatıyor. Yemek sonrasında sohbet ederken de şöyle diyor Talabanî: “Ortadoğu da, Kürt sorunu da çok karmaşık sorunlar... Biz de hâlâ öğrenmeye devam ediyoruz. Mayınlı arazi bu topraklar...”</span></p>

    <p class="duz-yaz1" xml:lang="tr"><span class="duz-yaz">Celal Talabanî yakınıyor. Ne İsa’ya ne Musa’ya yaranabildiğini söylüyor. Geçen 1993 mart ayı içinde Apo’nun Türkiye’de ilan ettiği tek taraflı ateşkes dolayısıyla her iki yandan da eleştiri aldığını belirtiyor. PKK’daki şahinler, “Apo’yu komünizmden ve ayrılıkçılıktan uzaklaştırmak”la, Ankara’daki şahinler de Apo’yla bir olup Türkiye’yi oyuna getirmekle suçlamışlar kendisini. Bunun gibi, Bağdat’la diyaloğa girmek istediği zaman “eli kanlı diktatörle iş yapmak”, Bağdat’a karşı mücadele ettiği zaman da “bağımsız Kürdistan peşinde olmak”la suçlanmış...</span></p>

    <p class="duz-yaz1" xml:lang="tr"><span class="duz-yaz">Peki, Celal Talabanî’nin “bağımsız Kürdistan hayali” yok muydu? Bu soruyu birden pat diye kendisine yönelttiğimde önce şöyle bir gülümsüyor. Bir ideal olarak böyle bir hayalin varlığını tabiî reddetmiyor. Ya da bu ideali bugün için yüreğinde saklamaktan başka çaresi olmadığını görüyor.</span></p>

    <p class="duz-yaz1" xml:lang="tr"><span class="duz-yaz">Kürt lider Talabanî’nin söyledikleri şöyle özetlenebilir:</span></p>

    <p class="duz-yaz1" xml:lang="tr"><span class="duz-yaz">Bugün hayalleri değil gerçekleri kovaladıklarını... Kürt ulusunun zorla birçok parçaya bölündüğünü... Ama bunca yıllık acı tecrübelerden sonra gerçekçi olmayı öğrendiklerini... Asıl bugün dört ülkenin (Türkiye, İran, Irak ve Suriye’yi kastediyor, HC) sınırlarını değiştirmenin hayal olduğunu... Bu nedenlerle ideali bir yana koyup, ayrılıkçı emeller gütmediklerini... Bugün için Irak’ta demokratik bir federasyondan ya da gerçek bir demokrasinin geçerli olduğu bir Irak’ta “özerk bir Kürt yönetimi” istediklerini...</span></p>

    <p class="duz-yaz1" xml:lang="tr"><span class="duz-yaz">Bağdat’ta Saddam Hüseyin kaldıkça, Kuzey Irak’ta Kürtlerin “devletleşmesi” hızlanmıyor mu? Yani Saddam’ın varlığı Irak Kürtlerinin işine gelmiyor mu? Kuşkusuz öyle. Talabanî de bunu reddetmiyor. Şöyle dedi:</span></p>

    <p class="duz-yaz1" xml:lang="tr"><span class="duz-yaz">“Saddam kalmaya devam ederse, bizim daha radikal adımlar atmamız gerekli olabilir. Örneğin 5 ve 10’luk Irak dinarlarını Saddam tedavülden kaldırırsa, o zaman biz de kendi paramızı basmaya, kendi merkez bankamızı kurmaya mecbur kalabiliriz. Yeniden kanlı bir diktatörlüğün boyunduruğu altında yaşamaya karşıyız.”</span></p>

    <p class="duz-yaz1" xml:lang="tr"><span class="duz-yaz">Talabanî bunun için Çekiç Güç’ün varlığından memnun. İncirlik Amerikan Üssü’nden dolayı Türkiye’nin desteğine teşekkür ediyor. Bunda samimi. Çekiç Güç’ün süresinin uzatılacağını umuyor, temenni ediyor. Türkiye gün gelir uzatmazsa... Yanıtı şu:</span></p>

    <p class="duz-yaz1" xml:lang="tr"><span class="duz-yaz">“Dünyanın da, Kürt hareketinin de sonu olmaz. Bu topraklarda otuz iki yıldır mücadele ediyoruz. Çekiç Güç yoktu bunca yıldır. Türkiye zaman zaman bize karşı Bağdat’la işbirliği yapmıştı. O yüzden Çekiç Güç’ün bir şantaj aracı olarak kullanılması hoş değil. Kürt halkı olarak uluslararası desteğe ihtiyacım var. Ancak bu destek başka biçimlerde, başka yerlerde olabilir.”</span></p>

    <p class="duz-yaz1" xml:lang="tr"><span class="duz-yaz">Bu son cümlesiyle Celal Talabanî, hiç de kolay olmadığını bilse de, Çekiç Güç’ün İncirlik’ten kalkıp bir başka yere konabileceğini ima ediyor. Bu arada Iraklı Kürt lider, Ankara’nın Bağdat’a dönük tutumunun değişmesi ihtimalinden tedirgin. Şöyle diyor:</span></p>

    <p class="duz-yaz1" xml:lang="tr"><span class="duz-yaz">“Beni korkutan Bağdat ile Ankara arasındaki ilişki. Türkiye’de Irak diktatörlüğüyle ilişkilerin normalleştirilmesini isteyen sesler duyuluyor. Bunlar, Irak diktatörlüğüyle sınırların açılmasını ve ambargonun sona erdirilmesini istiyor. Korkarım ki bu çevreler, bu politikanın bir parçası olarak PKK konusunu kullanacak ve Amerika ile Avrupalıları etkilemeye çalışacaklar. Diyecekler ki: ‘Bakın PKK, Irak Kürdistanı’nı kullanıyor. Bu yüzden Bağdat’a inip Saddam’ı yeniden kuzeye, Türk-Irak sınırını emniyete almak için çekmeliyiz.’ Oysa unutmayın! PKK’nın Kuzey Irak’taki varlığı, Saddam döneminde başladı. Biz bununla ilgili belgeleri Türk kardeşlerimize, Ankara’ya verdik.”</span></p>

    <p class="duz-yaz1" xml:lang="tr"><span class="duz-yaz">Türkiye, Irak Kürtleri için çok önemli. Bu gerçeğin farkında Kürt liderler. İnkâr etmiyorlar. İnkâr etmeleri olanaksız. Sadece haritaya bakmak ve Habur’dan Erbil’e gelinceye kadar gezdiğin coğrafyayı dikkatle gözlemek bile Türkiye’nin Irak Kürtleri için anlamını kavramaya yetiyor. Onlar açısından Türkiye bir yerde can damarı niteleğinde...</span></p>

    <p class="duz-yaz1" xml:lang="tr"><span class="duz-yaz">Ancak Irak Kürtleri için bir ülke var ki, onun desteği her şeyin üstünde geliyor. Bu ülke malum: Amerika. Erbil’e, Talabanî’nin karargâhına gelir gelmez bana bir mektup gösteriyorlar. Altında ABD Başkanı Clinton’ın imzası var. Beyaz Saray antetli bir kâğıda basılı bir mektup. Daha birkaç hafta öncesinin, 10 kasım 1993 tarihli. ABD Temsilciler Meclisi üyesi Robert G. Torricelli’ye hitap eden Başkan Clinton imzalı mektubun ilginç satırlarının altı çizilmiş:</span></p>

    <p class="duz-yaz1" xml:lang="tr"><span class="duz-yaz">“Bu cesur insanlara (Irak Kürtleri yani, HC) büyük hayranlık duyuyorum. Ve onları her zaman Irak’taki genel politikamızı ve ambargonun bütünlüğünü tehlikeye sokmaksızın mümkün olduğu ölçüde destekledim. Sizi temin ederim ki, yaklaşan kışı göz önüne alarak Kuzey Irak’taki ihtiyaçlarını gidermek için aktif çaba gösteriyoruz. Yardım görevlilerimiz önümüzdeki hafta Avrupa Topluluğu ve Birlemiş Milletler’deki meslektaşlarıyla bir yardım konferansına katılacaklar. Aynı zamanda birkaç hafta önce buraya gelen Türkiye başbakanıyla da (Çiller’in ekim 1993’teki Washington ziyareti, HC) Irak’ın enerji ihtiyacı konusunu ele aldık. Ve Türkiye’nin Kuzey Irak’taki ekonomik ve insanî duruma katkıda bulunmasını memnuniyetle karşılıyoruz.”</span></p>

    <p class="duz-yaz1" xml:lang="tr"><span class="duz-yaz">Saddam Bağdat’ta kaldığı sürece kendilerine Amerikan desteğinin süreceğinden kuşkusu yok Celal Talabanî’nin...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Dohuk’ta KDP lideri</span></p>

    <p class="ara-spotlar-son-sat-r" xml:lang="tr"><span class="bold-yaz">Mesud Barzanî’yle...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1993 yılı kasım ayı</span></p>

    <p class="duz-yaz1" xml:lang="tr"><span class="duz-yaz">Celal Talabanî’yi, Kürdistan Yurtseverler Birliği (KYP) liderini Erbil’de bırakıp Irak Kürtlerinin coğrafyasında bir başka şehre, Dohuk’a geliyorum.</span></p>

    <p class="duz-yaz1" xml:lang="tr"><span class="duz-yaz">Hotel Lumano.</span></p>

    <p class="duz-yaz1" xml:lang="tr"><span class="duz-yaz">Bahçede kendi başıma oturuyorum. İnsanın içini ısıtan güneşli, ılık bir sonbahar havası. Zarif servi ağaçlarının belli belirsiz hışırtısına dalıyorum. Kayalıkların tepesinde ufacık, biblo gibi bir kilise. Süryanî olmalı. Bembeyaz kubbesinin tepesini süsleyen haç, yaşadığımız toprakların rengârenkliğini, kültürel zenginliğini anlatan bir simge... İlahî sessizliği birdenbire delen ciyak ciyak siren sesleri. Ve bahçeyi bir anda çepeçevre saran Kalaşnikov’lu peşmergeler...</span></p>

    <p class="duz-yaz1" xml:lang="tr"><span class="duz-yaz">Mesud Barzanî geliyor!</span></p>

    <p class="duz-yaz1" xml:lang="tr"><span class="duz-yaz">Başında kırmız beyaz puşusuyla...</span></p>

    <p class="duz-yaz1" xml:lang="tr"><span class="duz-yaz">Bu coğrafyanın en büyük, en güçlü Kürt aşireti olan Barzan’ın başı. Kürdistan Demokrat Partisi’nin de (KDP) kırk sekiz yaşındaki lideri. Ve Celal Talabanî’nin zaman zaman kanlı bıçaklı rakibi... Bağdat’ta okulu bırakıp dağa çıktığında, yani peşmerge olduğunda on altı yaşındaymış. “Beşi erkek sekiz çocuğum var” diyor. Mahcup tavırlı. Konuşurken gözlerini kaçırıyor. İçine dönük bir insan anlaşılan. Diplomatça konuşmuyor. Düşündüğünü pat diye söyleyen bir üslup. Az konuşmaya özen gösteriyor. Kendiliğinden bir mesafe oluşuyor karşısındakiyle. Ya da Talabanî’nin tam tersi bir insan. İki Kürt lider arasındaki ayrılıkların kökleri belki de yapılarındaki bu farklılığa kadar uzanıyor.</span></p>

    <p class="duz-yaz1" xml:lang="tr"><span class="duz-yaz">Sohbet ederken ilk başta hemen içinde yaşadıkları ekonomik güçlükleri anlatıyor. Dohuk ile Zaho bölgesinin altı yedi aydır elektriksiz olmasından yakınıyor. Kızılay yardımlarından memnun. Biraz daha artırılmasının iyi olacağını söylüyor.</span></p>

    <p class="duz-yaz1" xml:lang="tr"><span class="duz-yaz">Kaç gündür bu topraklarda dolaşıyoruz. Türkiye’den yardım getiren Kızılay kamyonlarına çok sık rastladık. Türk kamuoyuna yansıtılmıyor ama bu yardımın tıkır tıkır işlediği anlaşılıyor. Barzanî, Türk işadamlarının Kuzey Irak’a yardım yapmasını istiyor. Türkiye ile Çekiç Güç’ün, dolayısıyla Amerika’nın kendileri açısından ne kadar önemli olduğunu Talabanî gibi vurguluyor. Çekiç Güç’ün Saddam Bağdat’ta koltuğunda otururken gitmesinin bölgede sorunları artıracağını belirtiyor. Saddam’ın devrilmesinin hiç de kolay olmadığını bu arada vurgulamayı ihmal etmiyor.</span></p>

    <p class="duz-yaz1" xml:lang="tr"><span class="duz-yaz">1993 yılı kasım ayının son haftası.</span></p>

    <p class="duz-yaz1" xml:lang="tr"><span class="duz-yaz">Barzanî, PKK ve Apo konusunda öfkeli. Ankara’da yaklaşan Çekiç Güç oylaması dolayısıyla “rol kestiği”, Habur’daki bir güvenlik yetkisinin deyişiyle “ayak yaptığı” akla gelebilir.</span></p>

    <p class="duz-yaz1" xml:lang="tr"><span class="duz-yaz">Ancak bir nokta kesin:</span></p>

    <p class="duz-yaz1" xml:lang="tr"><span class="duz-yaz">Apo ve PKK, Talabanî’yi de, Barzanî’yi de tedirgin ediyor. PKK’nın şiddet eylemleri yüzünden Türkiye’yle ilişkilerinin zorlandığını görüyorlar. Kendi davaları bakımından PKK’nın gitgide bir kambura dönüştüğünü düşünüyorlar. Ayrıca Kuzey Irak’ta PKK’yı kendi otoritelerine karşı potansiyel bir tehdit olarak algıladıkları, bundan hiç hoşlanmadıkları da kendilerinin dile getirmedikleri bir başka memnuniyetsizlik kaynağı...</span></p>

    <p class="duz-yaz1" xml:lang="tr"><span class="duz-yaz">Barzanî, Apo ve PKK konusunda Talabanî’ye göre sözünü daha az sakınarak konuşuyor. PKK’yı terör örgütü olmakla suçluyor. Tabiî Ankara’nın duymak istediklerini dile getiriyor. “Kürt davası”na zarar verdiğini belirtiyor. PKK’nın Irak Kürtlerinin içinde de bir taban yapması ihtimali var mı? Bu ihtimalin iki lideri tedirgin ettiği anlaşılıyor. Kendilerine hatırlatılınca önemsemez gözüküyorlar ama bu ihtimal yok değil. Özellikle Irak Kürtleri arasında gördüğüm yoksulluk manzaraları değişmezse, PKK daha etkili olabilir, buralarda da taban oluşturabilir kendisine...</span></p>

    <p class="duz-yaz1" xml:lang="tr"><span class="duz-yaz">Barzanî bir ara şöyle dedi:</span></p>

    <p class="duz-yaz1" xml:lang="tr"><span class="duz-yaz">“Apo kendini neredeyse bütün Kürdistan’ın hâkimi olarak görüyor. Bizleri de emperyalizmin maşası, faşist falan diye niteliyor. İdeolojik farklılığımız var Apo’yla. O hâlâ Marksist-Leninist...”</span></p>

    <p class="duz-yaz1" xml:lang="tr"><span class="duz-yaz">Mesud Barzanî, 1980-1986 arasında PKK’ya yardım ettiklerini, ancak PKK terörü tırmandıkça aralarının açıldığını söylüyor.</span></p>

    <p class="duz-yaz1" xml:lang="tr"><span class="duz-yaz">Bir konuda kimse hayal kurmasın. Barzanî ile Talabanî kalkıp PKK’ya savaş açacak değiller. Çünkü, böyle bir savaşı “Kürt’ün Kürt’e silah çekmesi” olarak görüyorlar. Hem Talabanî hem Barzanî sohbetlerimizde, “Kürt’ün Kürt’ü kırması”na kendi kamuoylarının razı olmayacağını belirttiler. Geçen yıl da bu noktayı gözlemiştim. PKK’nın yöntemlerine tepki gösteriyorlar, onaylamıyorlar ama PKK’yı kabul ediyorlar. Bu nedenle de PKK bir yerde himayeye sahip buralarda. Tabiî PKK aynı zamanda bütün bölge ülkelerinde olduğu gibi Barzanî ve Talabanî için de “Türkiye’ye karşı kullanılabilecek bir kart!” Ceplerinde tutuyorlar.</span></p>

    <p class="duz-yaz1" xml:lang="tr"><span class="duz-yaz">Talabanî gibi Barzanî de Türkiye’den gelen bir gazeteciye aynı şeyi söylüyor: kendi topraklarını bir saldırı üssü olarak PKK’ya artık kullandırmadıklarını... Hatta Talabanî, Erbil’deki karargâhında bir video filmi seyrettirdi. Filmde bazı Türk subaylarının, Irak’ın Türkiye ve İran sınırının birleştiği Hakurk bölgesinde gözlemci olarak bulundukları öne sürülüyordu. Ancak her iki lider de PKK sızmalarıyla ilgili olarak bir konunun altını özellikle çiziyorlar: Türkiye’yle 300 kilometrelik ve son derece dağlık bir sınırı denetlemenin olanaksızlığı... Bu işin üstesinden büyük bir devlet olarak Türkiye’nin daha kolay gelebileceğini söylediler.</span></p>

    <p class="duz-yaz1" xml:lang="tr"><span class="duz-yaz">Barzanî sohbetimiz sırasında, “PKK’yı destekleyen Suriye var, İran var, Ermenistan var. Ama biz devlet olmadığımız için daha çok bizim üzerimize geliyorsunuz” diyor. Barzanî de Talabanî gibi bir noktaya dikkat çekiyor: Ankara’nın bazı politikalarının PKK’yı güçlendirmekte olduğuna... Söyledikleri şöyle özetlenebilir:</span></p>

    <p class="duz-yaz1" xml:lang="tr"><span class="duz-yaz">“Kürtler Türkiye’de, İran ve Irak’ta var. Bölünmüşüz. Ama bizim ortak bir kültürümüz var. Geleneklerimiz, göreneklerimiz, tarihimiz var. Kimse Kürtleri inkâr edemez. O yüzden Kürtlerin hakları, barış ve demokrasi içinde verilmeli... Askerî yollara, teröre karşıyız. Ayrılıkçı değiliz. Irak’tan ayrılmadan, demokrasi içinde yaşamayı arzuluyoruz. Olabilirse, en iyisi federasyondur. Türklerle savaşmak istemeyiz. Türkler de, Kürtler de birbirlerini tüketemezler. PKK teröristlik yapıyor ama Türk hükûmeti de bir şeyler yapmalı...”</span></p>

    <p class="duz-yaz1" xml:lang="tr"><span class="duz-yaz">Barzanî bir yıl önce, 1992’nin ekim ayında Türkiye’yle birlikte PKK’ya karşı gerçekleştirilen “Sandviç Operasyonu”ndan söz ediyor. Bu operasyon sonrası, İran sınırına yakın, Talabanî’nin bölgesinde PKK için ayrılan Zeli Kampı’nın yanlış bir karar olduğunu söylüyor.</span></p>

    <p class="ara-spotlar-tek-sat-r" xml:lang="tr"><span class="bold-yaz">PKK’nın Zeli Kampı’na...</span></p>

    <p class="duz-yaz1" xml:lang="tr"><span class="duz-yaz">Yine vurduk kendimizi yollara.</span></p>

    <p class="duz-yaz1" xml:lang="tr"><span class="duz-yaz">PKK’nın Kuzey Irak’taki, İran sınırına bitişik Zeli Kampı’na doğru gidiyoruz ciplerle.</span></p>

    <p class="duz-yaz1" xml:lang="tr"><span class="duz-yaz">Şıkır da şıkır bir şarkı. Kürtçe, “Neden başını alıp gidiyorsun? Ben seni çok seviyorum” diye uzadıkça uzuyor. Şoförümüz neşeyle direksiyona vuruyor. Korumamızın, cipin bagaj bölümünde oturan peşmergenin ağzı kulaklarında. Kucağındaki Kalaşnikov’uyla tempo tutuyor.</span></p>

    <p class="duz-yaz1" xml:lang="tr"><span class="duz-yaz">Sabahın köründe Erbil’den yola çıktık.</span></p>

    <p class="duz-yaz1" xml:lang="tr"><span class="duz-yaz">Ağır bir hava. Yağmur çiseliyor. Karşımızda heybetli bir dağ, Kevaraş Dağı. Bir yanımızda Dukan Gölü, üzerine sis inmiş. Dağlar dağlar! Bitmek bilmiyor dağlar. Aşa aşa gidiyoruz. Bir tırmanıyoruz, bir iniyoruz. Bitti derken, karşımıza bir yenisi dikiliyor. Köysancak bir kasaba. Meydanına bir halk ozanının, Tahir Tevfik’in sarıklı, gözlüklü büstünü dikmişler. Yanında duvar gibi bir anıt. Yağız bir delikanlının renkli boy resmi süslüyor anıtın üstünü. Adı Memend. Diyorlar ki yirmi yaşında şehit düşmüş Saddam’a karşı savaşırken...</span></p>

    <p class="duz-yaz1" xml:lang="tr"><span class="duz-yaz">Bu kez Heybetsultan Dağı’na tırmanıyoruz. Sisler içinde bir ova uzanıyor altımızda. Altmış yetmiş kilometre ötesi Kerkük. Bağdat’ın denetimindeki, Türkmenlerin en yoğun yaşadıkları petrol bölgesi... Biz İran yönüne doğru yol alıyoruz. Öğleye doğru Kaledze. Çamur deryası içinde bir kasaba. Talabanî’nin Kürdistan Yurtseverler Birliği’nin Altıncı Bölge Sorumlusu Çeto:</span></p>

    <p class="duz-yaz1" xml:lang="tr"><span class="duz-yaz">“Haber geldi Zeli’den. PKK kampında Türk gazetecileriyle görüşmek istemiyorlarmış...”</span></p>

    <p class="duz-yaz1" xml:lang="tr"><span class="duz-yaz">Zeli Kampı, Kuzey Irak’ta PKK’lıların “silah bırakarak” oturabilecekleri tek kamp. Geçen yıl, 1992’nin ekim ayında Türkiye’yle birlikte yapılan Sandviç Operasyonu sonrasında varılan anlaşmaya göre, Zeli’nin Talabanî kuvvetlerinin denetiminde olması gerekiyor. Bu kampa gitmek istediğimizi Erbil’de Talabanî’ye söylediğimizden beri bir rahatsızlığın su yüzüne vurduğunu görüyorum. Gitmemizi niçin istemiyorlar? Zeli kendi kontrollerinde olmadığı için mi? Yoksa oralara gitmek tehlikeli olduğu için mi? Bilemiyorum.</span></p>

    <p class="duz-yaz1" xml:lang="tr"><span class="duz-yaz">Duvarda Talabanî’nin fotoğrafının altında Kürtçe, herhalde Soranice yazılar. Birinin sonunda Latin harfleriyle PKK... İlgimi çekiyor ne yazdığı. Soruyorum ama kaşla göz arasında yok oluyor o yazı... Bir köy evi. Konuk odasındaki halının üstünde, bir gaz sobasının etrafına bağdaş kurup dinleniyoruz. Her zamanki gibi bal gibi koyu demli çayla kebaplarımızı atıştırıyoruz. Çıplak, beyaz badanalı duvarda çok güzel çizilmiş karakalem bir resim: 1989’da Viyana’da bir suikastta ölen İranlı Kürt lider Kasumlu... Bu yörede yaşayan Kürtlerin özellikle İran’daki Kürtlerle çok yakın akrabalık ve aşiret ilişkileri var.</span></p>

    <p class="duz-yaz1" xml:lang="tr"><span class="duz-yaz">Zeli’ye gitmek için yine bastırınca yola koyuluyoruz. Yağmur şakırdıyor. Karşı dağlara sis inmiş. Hava iyice kurşunî. İsmet İmset bir tabelaya işaret ediyor:</span></p>

    <p class="duz-yaz1" xml:lang="tr"><span class="duz-yaz">“Dikkat! Mayınlı arazi.”</span></p>

    <p class="duz-yaz1" xml:lang="tr"><span class="duz-yaz">“32. Gün”den Göksel Kesici deneyimli. Geçen yıl Mithat Bereket’le birlikte Zeli’ye gelip Osman Öcalan’la mülakat yapmışlardı. “Meraklanacak bir şey yok. İran-Irak Savaşı’ndan kalma bir tabela” diyor.</span></p>

    <p class="duz-yaz1" xml:lang="tr"><span class="duz-yaz">Yollar yılan gibi kıvrıla kıvrıla uzanıyor. İniyoruz, çıkıyoruz. Yerimizde sürekli hopluyoruz. İçimiz dışımıza çıkacak. Kaçakçı kamyonetleri! Çoğu Japon, Toyota marka. Irak’a doğru dolu, İran’a doğru boş gidiyorlar. Yanmış yıkılmış bir köyden geçiyoruz. Pazaryeri. Kaçakçıların buluşma köyüymüş. İran uçakları nedense bombalamış...</span></p>

    <p class="duz-yaz1" xml:lang="tr"><span class="duz-yaz">Sol tarafıma bakamıyorum.</span></p>

    <p class="duz-yaz1" xml:lang="tr"><span class="duz-yaz">Bir boşluk, bir uçurum ki dibi görünmüyor.</span></p>

    <p class="duz-yaz1" xml:lang="tr"><span class="duz-yaz">Vahşi bir doğa. Müjde geliyor: “Şu dağı aştık mı, Zeli Kampı...” Saat daha öğleden sonra beş olmadı. Hava kararıyor. Uzaktan titrek ışıklar. Yağmur iyice şiddetleniyor. Mihmandar Şeyda, bir peşmergeyle bizi bırakıp kampa gidiyor. Bir peşmerge cipin arkasında nöbet tutuyor. Bir yanımız uçurum, bir yanımız dimdik yükselen dağ...</span></p>

    <p class="duz-yaz1" xml:lang="tr"><span class="duz-yaz">Bizim nöbetçi sesleniyor:</span></p>

    <p class="duz-yaz1" xml:lang="tr"><span class="duz-yaz">“Pe ke ke! Pe ke ke!”</span></p>

    <p class="duz-yaz1" xml:lang="tr"><span class="duz-yaz">Sesinde tedirgin titreşimler... Sisin içinden iki parkalı adam hızlı adımlarla bize doğru yaklaşıyor. Ellerinde “Keleş”ler... Karanlıkta yüzlerini seçmek olanaksız. Birinin elindeki fener karanlıkta acayip izler çiziyor. İniyoruz cipten. Tuhaf bir hava iki tarafta da. Tedirginlik, korku karışımı bir esinti.</span></p>

    <p class="duz-yaz1" xml:lang="tr"><span class="duz-yaz">Türkçe merhabalaşıyoruz.</span></p>

    <p class="duz-yaz1" xml:lang="tr"><span class="duz-yaz">Irak Kürdü peşmerge, Kürtçe bir şeyler söylemek istiyor. Onu sert beçimde susturuyor. İlginç, “Önce Türkçe!” dediğini çıkarıyorum. PKK’lının da sesinde heyecan ele veriyor kendini. Nedense bağırarak, kesik kesik konuşuyor:</span></p>

    <p class="duz-yaz1" xml:lang="tr"><span class="duz-yaz">“Burası askerî bölge... Burada duramazsınız. Burası tehlikeli. Buralarda uğursuzlar var. Ruhsat, pasaport olmadan burası yasak. Bizi takip edin!”</span></p>

    <p class="duz-yaz1" xml:lang="tr"><span class="duz-yaz">PKK kontrol noktası.</span></p>

    <p class="duz-yaz1" xml:lang="tr"><span class="duz-yaz">Naylon kaplı küçücük kulübeden biri çocuk, birkaç PKK’lı çıkıyor. Hepsinin ayaklarında lastik spor ayakkabılar. İkisinin birer gözü kapanmış... Kulübenin tam karşısındaki yamaca, yüksekçe bir yere, uzun bir sopanın ucuna kırmızı PKK bayrağı asılı.</span></p>

    <p class="duz-yaz1" xml:lang="tr"><span class="duz-yaz">Sanki PKK’nın kurtarılmış bölgesi...</span></p>

    <p class="duz-yaz1" xml:lang="tr"><span class="duz-yaz">Tam İran sınırına giden yol, PKK’nın denetimi altında. Şu dağın tepesi İran toprağı. Giden gelen kaçakçı kamyonları burada, PKK’nın önünde duruyor. Haraç, uyuşturucu kaçakçılığı... PKK’nın gelir kaynakları...</span></p>

    <p class="duz-yaz1" xml:lang="tr"><span class="duz-yaz">Oysa, bu kampta denetimin Talabanî’de olması ve PKK’nın silah bırakmış olarak burada yaşaması gerekiyordu. Iraklı Kürt liderlerle Ankara’nın geçen yıl varmış olduğu anlaşma bunu gerektiriyordu. PKK’nın Zeli Kampı’ndan çıkarak Türkiye’ye doğrudan sızması mümkün değil. Dağların arasından 250 kilometrelik bir yol var. Buna karşılık İran’a mesafe en çok on beş-yirmi dakika. Buradan Türkiye’ye sızma ister istemez İran üzerinden ve İran’ın izin vermesiyle mümkün ancak...</span></p>

    <p class="duz-yaz1" xml:lang="tr"><span class="duz-yaz">Düşünüyorum.</span></p>

    <p class="duz-yaz1" xml:lang="tr"><span class="duz-yaz">Bu bölgede oyun her zaman ilginç ve acımasız. Günlük deyişle kimin eli kimin cebinde kolay belli olmuyor. Her şey ilk bakışta dolambaçlı ve karmaşık.</span></p>

    <p class="duz-yaz1" xml:lang="tr"><span class="duz-yaz">Tahran bir yandan Irak Hizbullahı’yla Kuzey Irak’ı karıştırıyor. Öbür yandan Türkiye’ye karşı ufak ufak PKK’yı kullanıyor. Bu arada PKK’yı gemlemek istediği vakit, Güneydoğu’daki Hizbullah’a gaz verebiliyor.</span></p>

    <p class="duz-yaz1" xml:lang="tr"><span class="duz-yaz">Ankara işine geldiği zaman PKK’ya karşı bizdeki Hizbullah’ı kışkışlıyor. Yine PKK’ya karşı bir koz ve Batı’yla ilişkilerde bir manivela olsun diye Irak Kürtleriyle ilişkilerini bir düzeyde tutuyor, onlara yardım ediyor.</span></p>

    <p class="duz-yaz1" xml:lang="tr"><span class="duz-yaz">Şam, hem Kürtleri hem PKK kartını elinde tutmaya, kullanmaya devam ediyor.</span></p>

    <p class="duz-yaz1" xml:lang="tr"><span class="duz-yaz">Bağdat da PKK kartını elbette kullanıyor. Bir yandan Kuzey Irak’ta, Türkiye’nin “beşinci kol”u olarak gördüğü Türkmenlere, öbür yandan kendi Kürtlerine karşı PKK’dan yararlanıyor. Öbür yandan Körfez Savaşı’nda “düşman kamp”ta saf tutmuş olan Türkiye’yi istikrarsızlaştırmak için...</span></p>

    <p class="duz-yaz1" xml:lang="tr"><span class="duz-yaz">Türkiye, İran, Irak ve Suriye’ye dağılmış yaşayan Kürtlere gelince... Onlar da kendi iç ilişkileriyle bu ülkeler arasındaki dengeleri nasıl ayarlayacaklarını, geçmişte örnekleri çok olan “böl yönet” oyunlarına bir daha nasıl gelmeyeceklerini hesaplıyorlar. Ama her zaman başarılı olamayıp kendi aralarında vuruşmaya devam ediyorlar.</span></p>

    <p class="duz-yaz1" xml:lang="tr"><span class="duz-yaz">Kısacası, yeryuvarlağının bu bölgesinde oyun çok ve de fazlasıyla oynak! Dengeler bıçak sırtında. Üstelik çok çabuk değişiyor. Oynamak, oyunlara ayak uydurmak, oyunları etkilemek, ustalık, beceri ve deneyim gerektiriyor. Diplomatlara, devlet adamlarına çok iş düşüyor.</span></p>

    <p class="duz-yaz1" xml:lang="tr"><span class="duz-yaz">Ama şu unutulmasın:</span></p>

    <p class="duz-yaz1" xml:lang="tr"><span class="duz-yaz">Daha çok oyun var, bölgeye acı ve sıkıntı çektirecek. Celal Talabanî’nin dış ilişkiler sorumlusu Ahmed Bamernî’nin bir dileği var: “Günün birinde bölge Kürtleri, bütün bu ülkeleri, Türkiye’yi, İran’ı, Irak’ı, Suriye’yi birbirine bağlayan halkalar neden olmasın?” Böyle bir dilek bugün için ufukta gözükmüyor. Bamernî’nin bir beklentisi daha var. Geçen eylül ayında İsrail ile Filistin arasında yapılan Oslo Barış Antlaşmaları’ndan sonra bu beklentisinin gerçekleşeceğine inanıyor:</span></p>

    <p class="duz-yaz1" xml:lang="tr"><span class="duz-yaz">“Kürt sorununu artık kimse görmezlikten gelemiyor. Filistin sorununun çözümüyle, İsrail-Arap barışıyla birlikte Ortadoğu’nun bir numaralı sorunu artık Kürt sorunu olacak. Uluslararası sahneye tam olarak oturacak.”</span></p>

    <p class="duz-yaz1" xml:lang="tr"><span class="duz-yaz">Talabanî’nin Paris temsilcisinin bu öngörüsü, ancak Araplar ile İsrail arasında barış tam anlamıyla kurulduktan sonra gerçekleşebilirdi. Ama ne var ki ben bu kitabı 2002 yılında yazarken aradan on yıl geçmiş, Oslo barış süreci çoktan çökmüş, Filistin-İsrail barışı da ne yazık ki daha hâlâ çok uzaklardaydı.</span></p>

    <p class="duz-yaz1" xml:lang="tr"><span class="duz-yaz">Zeli Kampı’nın önünde, yağmur şakır şakır.</span></p>

    <p class="duz-yaz1" xml:lang="tr"><span class="duz-yaz">Karanlığın içinden sallana sallana bize yaklaşan bir fener.</span></p>

    <p class="duz-yaz1" xml:lang="tr"><span class="duz-yaz">Peşmerge mihmandarımız Şeyda geliyor.</span></p>

    <p class="duz-yaz1" xml:lang="tr"><span class="duz-yaz">“Yanlarına vardım, Türk gazetecileriyle görüşmek yok” diyorlar. Kürt kaynaklarının Tahran’da dedikleri Ferhat kod isimli Apo’nun kardeşi Osman Öcalan kampta değilmiş. Onun yerine, kod ismi Mahir olan Numan Uçar varmış...</span></p>

    <p class="duz-yaz1" xml:lang="tr"><span class="duz-yaz">Dönüş çok zahmetli oluyor. Geceyarısına doğru, beş altı saatlik bir yolculuktan sonra Şaklava. Talabanî’nin lojman otelinde bir kadeh Arap rakısı “arak”tan sonra yattığım yeri zor buluyorum.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Bir akşam vakti,</span></p>

    <p class="ara-spotlar-son-sat-r" xml:lang="tr"><span class="bold-yaz">Habur-Diyarbakır deliliği...</span></p>

    <p class="duz-yaz1" xml:lang="tr"><span class="duz-yaz">Kuzey Irak’taki Zaho kentinden geçerek Habur sınır kapısından Türkiye’ye giriş yaptık. Beş sularıydı ama karanlık çökmüştü.</span></p>

    <p class="duz-yaz1" xml:lang="tr"><span class="duz-yaz">“Diyarbakır’a devam edeceğiz” dedik.</span></p>

    <p class="duz-yaz1" xml:lang="tr"><span class="duz-yaz">Bize deli gözüyle baktılar.</span></p>

    <p class="duz-yaz1" xml:lang="tr"><span class="duz-yaz">Devletin polisi, gümrükçüsü:</span></p>

    <p class="duz-yaz1" xml:lang="tr"><span class="duz-yaz">“Abiler, bu iş sakat!” dediler hep bir ağızdan, “Bu saatte çok tehlikeli. Telsizlerden duyduk. Büyük çatışma vardı Cizre’de...”</span></p>

    <p class="duz-yaz1" xml:lang="tr"><span class="duz-yaz">Dinlemedik.</span></p>

    <p class="duz-yaz1" xml:lang="tr"><span class="duz-yaz">Taksi bulmamız zaman aldı. Sonunda Silopi’den birinin arabasına dört gazeteci doluştuk. İsmet İmset, Vedat Yenerer, Göksel Kesici ve ben. Yola çıkarken bize kahraman muamelesi yaptılar. Bir de kıyak geçtiler. Arabamızın plaka numarasını alıp Diyarbakır’a kadar bütün kontrol noktalarına bildireceklerini söylediler. “İki nokta arasında eğer gecikirseniz, meraklanırız” dediler.</span></p>

    <p class="duz-yaz1" xml:lang="tr"><span class="duz-yaz">Bir başka dünyada yaşıyorlardı.</span></p>

    <p class="duz-yaz1" xml:lang="tr"><span class="duz-yaz">Gösterdikleri ilgi sıcaktı, hatta duygulandırıcıydı. Saat daha akşamın altısıydı. Hayat durmuş, el ayak çekilmişti. İn cin top oynuyordu İpek Yolu’nda... Arabamız 73 Şirnak plakalı değil, Gaziantep plakalıydı. Neden diye sorunca anlattı:</span></p>

    <p class="duz-yaz1" xml:lang="tr"><span class="duz-yaz">“Abiler, Silopili’yim, ticaret yapıyorum. Şirnak plakasıyla dolaştık mı olmuyor. Güçlükleri var. Ha bire durdurup arama yapıyorlar. Adana’ya, Mersin’e gidince Şirnak plakası iyi olmuyor. Bazen kötü muamele görüyorsun.”</span></p>

    <p class="duz-yaz1" xml:lang="tr"><span class="duz-yaz">Silopi girişinde ilk kontrol noktası. Camdan tutulan el fenerleri görmemizi engelliyor.</span></p>

    <p class="duz-yaz1" xml:lang="tr"><span class="duz-yaz">“Oo merhaba abiler, sizi bekliyorduk.”</span></p>

    <p class="duz-yaz1" xml:lang="tr"><span class="duz-yaz">Rahatlıyoruz. Geçen hafta başı bizi Habur’a kadar götüren polisler. Hepsi tepeden tırnağa silahlı, çelik yelekli. “Abiler, bu saatte yola çıkılır mı? Mardin-Çınarcık arası çok tehlikeli. Cizre ve Şirnak’ta çatışma var. Silopi’de birkaç mahalle boşaltılmış. Haydi selametle! Plakanızı ileriye bildireceğiz.”</span></p>

    <p class="duz-yaz1" xml:lang="tr"><span class="duz-yaz">“Hakkını helal et” havası!</span></p>

    <p class="duz-yaz1" xml:lang="tr"><span class="duz-yaz">Silopi’den çıkarken askerî nokta. Ellerindeki fenerleri yüzümüze tutan iki askerden birinin tepkisi:</span></p>

    <p class="duz-yaz1" xml:lang="tr"><span class="duz-yaz">“Yahu bu saatte Diyarbakır’a gidilir mi?”</span></p>

    <p class="duz-yaz1" xml:lang="tr"><span class="duz-yaz">Bizim şoför gazlarken:</span></p>

    <p class="duz-yaz1" xml:lang="tr"><span class="duz-yaz">“Haklı!” diye biraz bozuk çalıyor, “Buralarda saat dörtten sonra bir Allah’ın kulu çıkmaz yola...”</span></p>

    <p class="duz-yaz1" xml:lang="tr"><span class="duz-yaz">Yoksa biz gazeteci milleti, Allah’ın kulları değil miyiz?.. Karanlıkta ıslık çalma kabilinde gülüşmeler... Uzaktan bir aşağı bir yukarı sallanan fenerin ışığı. Yavaşlıyoruz. Bir trafik polisi. Üstelik yapayalnız! Bu saatte, inle cinin top oynadığı İpek Yolu’nda trafik kontrolü. Hiç de inandırıcı değil. Kontrol derken zaten kendisi de gülüyor. Bir meslektaş, “Arkada mutlaka pusu atılmıştır. Güvenlik güçleri vardır” diyor.</span></p>

    <p class="duz-yaz1" xml:lang="tr"><span class="duz-yaz">Cizre’ye yaklaşırken arabanın içi sessizleşiyor. Tedirginlik! Dicle Nehri, Cizre girişi. Kocaman bir polis panzerinin yanında frenliyoruz. Sivili, üniformalısıyla güvenlik güçleri. Hepsi çelik yelekli, tepeden tırnağa silahlı. Dikkatle süzüyorlar bizi. Yine aynı tepki, “Sakat işi yapıyorsunuz. Bu saatte yola çıkılır mı? Birazdan, saat yediden sonra yine çata pata başlar buralarda” diyorlar.</span></p>

    <p class="duz-yaz1" xml:lang="tr"><span class="duz-yaz">Bir gece önce beş saat süren çatışma olmuş PKK’yla. Hükûmet Konağı’na roket isabet etmiş. Cizre’nin ortasından panzer koruması altında geçiyoruz. İlginç bir refakat! Bir polis panzeri önde, ikisi arkada. Gecenin sessizliğinde panzerlerin çıkardığı o acayip hırıl hırıl ses... “Bu olmadı işte abiler” diye bozuk atıyor şoförümüz, “Bu işime gelmez. Panzerlerin arasında roket hedefi oluyoruz. Bıraksınlar kendi başımıza gidelim. Daha emniyetli olur.”</span></p>

    <p class="duz-yaz1" xml:lang="tr"><span class="duz-yaz">Bunu hiç düşünmemiştim! Tedirgin oluyorum.</span></p>

    <p class="duz-yaz1" xml:lang="tr"><span class="duz-yaz">Sonunda Nezirhan tesisleri.</span></p>

    <p class="duz-yaz1" xml:lang="tr"><span class="duz-yaz">Bir meslektaşımın deyişiyle “çölde vaha gibi”. Sütlü neskafemi yudumlarken, televizyon haberinden bir gece önce Cizre’de olan çatışmayı izliyorum. Biri gelip yanıma oturuyor. Otobüs şoförüymüş. Asker naklinde çalışıyormuş.</span></p>

    <p class="duz-yaz1" xml:lang="tr"><span class="duz-yaz">Anlatıyor:</span></p>

    <p class="duz-yaz1" xml:lang="tr"><span class="duz-yaz">“Geçen salı günüydü. Kızıltepe’den Şirnak’a asker taşıyorduk. On otobüs kadar. Refakatimizde iki kariyer, bir zırhlı araç vardı. Öğleden sonra üç civarında Kasrik Boğazı’nı yeni geçmiş, İkizce’yi arkamızda bırakmıştık. Şirnak’a 20 kilometre kala çat çat atış başladı. Saldırıydı bu. Roket de attılar. Çatışma iki saate yakın sürdü. İki tane helikopter geldiğinde çatışma bitmişti. Bir şehit, üç yaralı verildi.”</span></p>

    <p class="duz-yaz1" xml:lang="tr"><span class="duz-yaz">Kapkaranlığın içinde göz alan bir ışıltı. Üçgen şeklinde bir ışık kümesi, parıl parıl... Sanki kocaman bir vapur, transatlantik, ışıl ışıl.</span></p>

    <p class="duz-yaz1" xml:lang="tr"><span class="duz-yaz">Fellini’nin hayal gemisi!</span></p>

    <p class="duz-yaz1" xml:lang="tr"><span class="duz-yaz">Gerçekten şaşırtıcı bir manzara. Orası, dağın yamaçlarındaki ışık kümesi Mardin. Aşağı, Suriye ve Irak’a doğru, bir yanında Fırat, bir yanında Dicle, Mezopotamya’ya açılıyor.</span></p>

    <p class="duz-yaz1" xml:lang="tr"><span class="duz-yaz">Nihayet Diyarbakır gözüktü.</span></p>

    <p class="duz-yaz1" xml:lang="tr"><span class="duz-yaz">Bir rahatlama hepimizde.</span></p>

    <p class="duz-yaz1" xml:lang="tr"><span class="duz-yaz">Radyoda oynak bir şarkı çalıyor. Diyarbakır’da altı yedi tane özel FM kanalı varmış. En çok dinlenen de “Can”mış. Geçenlerde Kürtçe şarkı sesi yükselmiş “Can”dan. Az sonra kesip “Bu teknik arızadan dolayı” özür dilenmiş...</span></p>

    <p class="duz-yaz1" xml:lang="tr"><span class="duz-yaz">Demir Otel’in önünde arabadan inerken İsmet’in alay yüklü sesi yükseliyor:</span></p>

    <p class="duz-yaz1" xml:lang="tr"><span class="duz-yaz">“Böyle seyahatler eğer heyecan arayışı yüzündense, günün birinde kanıksanacak. Bu tür geziler de heyecan vermeyince ne yapacağız? Sonunda iş Avrupa’daki ‘sado-mazo’ kulüplerine üye olmaya kadar varmasın da...”</span></p>

    <p class="duz-yaz1" xml:lang="tr"><span class="duz-yaz">Kahkahalar!</span></p>

    <p class="duz-yaz1" xml:lang="tr"><span class="duz-yaz">27 kasım 1993 tarihinde bir akşam vakti Habur sınır kapısından Diyarbakır’a bir araba yolculuğunun kısa hikâyesi...</span></p>
  </div>
</body>
</html>