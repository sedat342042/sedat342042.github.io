<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-12.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">Sonsöz</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">Yarınlar dünde kalmayacak!</span></h2>

    <p class="bolum-ad-tek-sat-r" xml:lang="tr"><span class="bolum-ad1">- 1 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">Gerçekte, yüreğinden kopan</span></p>

    <p class="ara-spotlar-son-sat-r" xml:lang="tr"><span class="bold-yaz">o teldi Kürt sorunu...</span></p>

    <p class="duz-yaz1" xml:lang="tr"><span class="duz-yaz">Raif Türk 1949 doğumlu bir Kürt.</span></p>

    <p class="duz-yaz1" xml:lang="tr"><span class="duz-yaz">İlkokul öğretmeni ama dört ay yapıp bırakmış. Yaşamının yirmi yılı gazetecilikle geçmiş. Maoculuktan hapis yatıp çıkmış.</span></p>

    <p class="duz-yaz1" xml:lang="tr"><span class="duz-yaz">Niye mi “solcu” olmuş:</span></p>

    <p class="duz-yaz1" xml:lang="tr"><span class="duz-yaz">“On yedi-on sekiz yaşındaydım. Biz Kürt’tük. Dilimiz vardı, kültürümüz vardı. Ama aynı zamanda baskı vardı, yasak vardı dilimizin, kültürümüzün üstünde. Kullanamıyorduk kendi dilimizi. Kürtçe kitap yoktu, gazete dergi yoktu. Çok yoksulduk. Sade ağaların durumu iyiydi. Benim sınıf düşmanımdı ağalar... Büyüklerimiz solcu olduğumu duyunca çok kaygılandı. ‘Vazgeç, sen bu devleti tanımıyorsun’ dediler. Birçok defa işittiğimi tekrarladılar, ‘Çok serttir bu devlet, keser biçer!’ dediler. Sonra yine anlatmaya koyuldular, Şeyh Said İsyanı’ndan hatırladıklarını, köyde o zamanlardan kalma ‘kara asker’ korkusunu, civar köylerin nasıl yakıldığını...”</span></p>

    <p class="duz-yaz1" xml:lang="tr"><span class="duz-yaz">Hiç PKK’lı olmamıştı Raif Türk.</span></p>

    <p class="duz-yaz1" xml:lang="tr"><span class="duz-yaz">Şiddetin, silahın çözüm olacağına inanmamıştı.</span></p>

    <p class="duz-yaz1" xml:lang="tr"><span class="duz-yaz">Ama devlete kızıyordu.</span></p>

    <p class="duz-yaz1" xml:lang="tr"><span class="duz-yaz">Devletin sert ve hoyrat yöntemlerinin, 12 Eylül’ün ve “militan üretme fabrikası” gibi çalışan Diyarbakır Askerî Cezaevi cehenneminin yıllar içinde PKK’yı büyüttüğünü belirtirken, “Halkın günahı ne?..” diye yakındı.</span></p>

    <p class="duz-yaz1" xml:lang="tr"><span class="duz-yaz">Solculuk, gazetecilik derken mermer işine girmiş Raif Türk. Lice’de Ermenilerden kalma bin yıllık mermer yataklarından birini satın almış. Başarılı bir işadamı, hali vakti yerinde bir mermer ihracatçısı olmuş... Bu kitabı yazarken, 2002 yılı kasım ayında tanıştım Raif Türk’le. Kürtlüğünü sorunca şunları anlattı:</span></p>

    <p class="duz-yaz1" xml:lang="tr"><span class="duz-yaz">“Kulp’un bir köyünde doğdum. Babam çiftçiydi. Altı kardeştik. İkisi okudu, coğrafya öğretmeni oldu. İlkokuldaydım. 1958 yılı olmalı. Musa Anter’in</span> <span class="italik-yaz">Kımıl</span> <span class="duz-yaz">isimli kitabını hatırlıyorum. Bir hikâye kitabıydı. Kımıl, hububata zarar veren bir böcek. Kımıl geldi yayladan, biz fakirlerin buğdayını yedi gibi bir şeyler... Türkçe yazılmıştı. Ama içine Kürtçe cümleler, Kürtçe şiirler de yerleştirilmişti. İşte hayatımda yazılı Kürtçe’yle ilk defa böyle karşılaştım. Evde abim, babam okurdu yüksek sesle. İlahî gibi, şarkı gibi okurlardı. Köyden bizim eve gelip dinlerlerdi. Yine evimizden hatırlıyorum</span> <span class="italik-yaz">Mem u Zîn</span><span class="duz-yaz">’i. Memo bir Kürt delikanlısı, Zîn ise bir Kürt kızı. Sonu ölümle biten bir aşk hikâyesiydi</span> <span class="italik-yaz">Mem u Zin</span><span class="duz-yaz">. Yazarı Ahmedi Hani’ydi. Kürtçe eski yazıyla yazılmıştı. Hakiki bir aşk hikâyesiydi. Kasrik Boğazı’ndaki mezarları hâlâ ziyaret edilir. Bir de bizim köyün imamı vardı, bizim evde Cigerxwin’den şiirler okurdu Kürtçe...”</span></p>

    <p class="duz-yaz1" xml:lang="tr"><span class="duz-yaz">Bir tarihte hapisten çıktıktan sonra gazeteci olarak iş arıyormuş Raif Türk. Bir haber ajansına gitmiş. Kendisine aracılık etmek isteyen bir gazeteci, telefonda konuştuğu bir meslek büyüğümüze şöyle seslenmiş:</span></p>

    <p class="duz-yaz1" xml:lang="tr"><span class="duz-yaz">“Burada biri var, soyadı Türk. Ama kendisini Türk mü, Kürt mü hissediyor, bilemem...”</span></p>

    <p class="duz-yaz1" xml:lang="tr"><span class="duz-yaz">Raif Türk bunu duyunca, yüreğinden bir tel kopmuş, sessizce çıkıp gitmiş...</span></p>

    <p class="duz-yaz1" xml:lang="tr"><span class="duz-yaz">Kürtlerin içinden kopan o telleri yıllar içinde çok dinledim.</span></p>

    <p class="duz-yaz1" xml:lang="tr"><span class="duz-yaz">Gerçekte, işte o kopan tellerdi, Kürt sorunu...</span></p>

    <p class="bolum-ad-tek-sat-r" xml:lang="tr"><span class="bolum-ad1">- 2 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Ben uluorta bu kadar rahat</span></p>

    <p class="ara-spotlar-son-sat-r" xml:lang="tr"><span class="bold-yaz">Kürt’üm diyemedim hiç...”</span></p>

    <p class="duz-yaz1" xml:lang="tr"><span class="duz-yaz">2002 yılı ekim ayı sonuydu.</span></p>

    <p class="duz-yaz1" xml:lang="tr"><span class="duz-yaz">Bir Diyarbakır akşamında kebap yiyip rakı içerken Behlül Yavuz ve Felat Cemiloğlu’yla keyifli bir sohbete koyulmuştuk. Bir ara köklerimizden açıldı. Ben de anne tarafından Gürcülük ve Çerkezlikten, baba tarafından Makedonluk ve Türklükten söz ederken, “Eşimin annesi Boşnak, babası da Arnavut” dedim.</span></p>

    <p class="duz-yaz1" xml:lang="tr"><span class="duz-yaz">Felat Bey’in tepkisi ilginçti:</span></p>

    <p class="duz-yaz1" xml:lang="tr"><span class="duz-yaz">“Ne kadar rahat söylüyorsun, Arnavut, Boşnak... Ben hiç bu kadar rahat, uluorta Kürt’üm diyemedim.”</span></p>

    <p class="duz-yaz1" xml:lang="tr"><span class="duz-yaz">Düşündürücüydü bu itiraf, hüzün veren bir yanı da vardı. Ama bu duyguya, Kürtlüğün içe bastırılmasına ilk kez tanık olmuyordum.</span></p>

    <p class="duz-yaz1" xml:lang="tr"><span class="duz-yaz">Herkes gibi ben de köklerle fazla ilgili olmayan bir ortamda büyümüş, yetişmiştim. Kimse kimsenin kökünü sormazdı benim çevremde. Böyle bir sorunum hiç olmadı. Aldığım eğitim öyleydi. Yıllarca her sabah ilkokulda “Türküm, doğruyum...” diye ilk derse girerdik. Kökler benim çevremde ne zaman mı gündeme gelmeye başladı? PKK’nın sahnede yükselişi, Berlin Duvarı’nın 1989’da yıkılışı sonrasında diyebilirim. Kürtlüktü, Türklüktü, benim de bu yıllarda konuşmaya başladığımı anımsıyorum.</span></p>

    <p class="duz-yaz1" xml:lang="tr"><span class="duz-yaz">İlginç olana gelince:</span></p>

    <p class="duz-yaz1" xml:lang="tr"><span class="duz-yaz">Arkadaşlarım arasında, yakın olduğum siyasetçiler arasında elbet Kürtler de vardı. Güneydoğu’yu, Kürt sorununu konuşur, tartışırdık. Ama bir defa bile olsun, onların Kürtlükleri, kökleri sohbet konusu olmazdı. Belki saygısızlık gibi gördüğün için, belki rahatsız etmekten çekindiğin için muhatabının Kürtlüğünü açmaz veya “Sen de Kürtsün değil mi?” gibi bir soru sormazdık. Oysa, Kürt olarak asıl onların neyi nasıl hissettikleri önemliydi. Sorunun ve çözümün kökleri belki de bu dip duygularda yatıyordu.</span></p>

    <p class="duz-yaz1" xml:lang="tr"><span class="duz-yaz">Örneğin Hikmet Çetin.</span></p>

    <p class="duz-yaz1" xml:lang="tr"><span class="duz-yaz">Diyarbakır’ın Lice ilçesinden bir Kürt. Ankara’da, Siyasal Bilgiler’de okudu, devlette, siyasette çok önemli görevlerde bulundu. CHP genel başkanlığı, Dışişleri Bakanlığı, TBMM başkanlığı yaptı. Hem çok yakın bir dostum, hem gazeteci olarak uzun yıllar izlediğim bir siyaset adamıydı Hikmet Çetin. Ancak bu yıllar içinde, hatta bu kitabı yazarken bile kendisiyle kendi köklerini, neler hissettiklerini nedense hiç konuşmadım. Güneydoğu’yu, Kürt sorununu konuştum ama işin bu yanına hiç ilişmedim.</span></p>

    <p class="duz-yaz1" xml:lang="tr"><span class="duz-yaz">Tabu muydu? Hayır.</span></p>

    <p class="duz-yaz1" xml:lang="tr"><span class="duz-yaz">Ama anlaşılan nazik bir konuydu.</span></p>

    <p class="duz-yaz1" xml:lang="tr"><span class="duz-yaz">“Kürt yok, Türk var!” politikalarının, Kürt sözcüğünü ağzına almayı “vatan hainliği”yle eş tutan anlayış ve söylemin tortusu da olabilirdi.</span></p>

    <p class="duz-yaz1" xml:lang="tr"><span class="duz-yaz">Onun için bu kitabın girişindeki “İşkence” bölümünde anlattığım yetmiş dört yaşındaki Felat Cemiloğlu’nun, “Ben, senin Arnavut, Boşnak, Gürcü, Çerkez derkenki rahatlığın içinde uluorta Kürt’üm diyemedim hiç...” sözündeki burukluk, anlaşılır bir duyguydu.</span></p>

    <p class="bolum-ad-tek-sat-r" xml:lang="tr"><span class="bolum-ad1">- 3 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Türkiye’de bir Kürt İstanbul’a</span></p>

    <p class="ara-spotlar" xml:lang="tr"><span class="bold-yaz">giderken yalnız Kürt değildir,</span></p>

    <p class="ara-spotlar" xml:lang="tr"><span class="bold-yaz">aynı zamanda Türk’tür.</span></p>

    <p class="ara-spotlar" xml:lang="tr"><span class="bold-yaz">Bağdat’a, Tahran’a giderken</span></p>

    <p class="ara-spotlar-son-sat-r" xml:lang="tr"><span class="bold-yaz">öyle değildir.”</span></p>

    <p class="duz-yaz1" xml:lang="tr"><span class="duz-yaz">Felat Cemiloğlu’nun devletle derdi olmuştu ama Türklerle bir derdi yoktu. 12 Eylül’de yaşadıkları, devletin hoyratlıkları, onunla Türkler arasına bir duvar çekmemişti. O Diyarbakır akşamında Türklerden ne kadar çok yakın arkadaşı olduğunu, hatta yıllarca sürgün yaşadıkları Ordu’dan ahbaplıklarının nasıl devam ettiğini anlatmıştı. “Benim en çok arkadaşım Türklerden. Türkler Kürtleri sevmeli” diye eklemişti.</span></p>

    <p class="duz-yaz1" xml:lang="tr"><span class="duz-yaz">Aynı şeyleri, Diyarbakırlı bir işadamı, bir Kürt aydını olan Behlül Yavuz’dan da dinledim 2002’nin ekim ayındaki o gece. “Geçen ağustos ayında Parlamento’dan çıkan yasalar iyi oldu. Kürtçe’yi saran yasaklardan kurtulmak fevkalade önemli bir gelişme... Ama inanır mısın, arabada Kürtçe kaset çalarken, polis noktasına geldiğimde hâlâ kapatıyorum teybi...” diye samimi bir itirafta bulunmuş, “Bu korkuyu silmek lazım” diye eklemişti.</span></p>

    <p class="duz-yaz1" xml:lang="tr"><span class="duz-yaz">Behlül Yavuz birkaç yıl önce Kuzey Irak’a gittiğinde Mesud Barzanî’yle Selahaddin’de bir akşam yemeğinde birlikte olmuş. Teypten Türkçe şarkılar çalınca, Iraklı Kürt lider Barzanî’nin bunları sevdiğini, çok sık dinlediğini öğrenmiş...</span></p>

    <p class="duz-yaz1" xml:lang="tr"><span class="duz-yaz">“Kürtler, Türklere çok daha yakındır!” demişti Behlül Yavuz, “İran’da Tahran’a giden bir Kürt, Kürt’tür. Yani kendini yabancı hisseder. Çok fazla da gitmez, gitmeyi canı çekmez. Iraklı Kürt de öyledir. Bağdat’a gitmez ya da çok az gider. Gidince de Kürt’tür. Çünkü yabancılık, dışlanmışlık hisseder. Kürt ile Acem arasında, Kürt ile Arap arasında böyle bir duvar yükselir. Ama bu Türkiye’de emin ol farklıdır. Türkiye’de bir Kürt, Ankara’ya giderken, İstanbul’a giderken yalnız Kürt değildir. Hem Kürt’tür, hem Türk’tür. Giderken, ayakları geri geri gitmez. Hele İstanbul’a, imkânı varsa koşa koşa gider. Dışlanmışlık hissetmez. Yabancılık duymaz. Türk ile Kürt karışmıştır. İran’da, Irak’ta öyle değil. Azınlıktır Kürtler. Kürt olan, Kürt olduğu için örneğin Dışişleri bakanı olamaz. Bizde olur, kökeni Kürt’müş, değilmiş diye bakılmaz. Türkiye’de Kürtler toplum ve devlet düzenine çok daha fazla entegre olmuş, birbirlerine karışmışlardır dinleriyle, kültürleriyle, hayat tarzlarıyla...”</span></p>

    <p class="duz-yaz1" xml:lang="tr"><span class="duz-yaz">Bu durumu, Bağdat’ta en kritik zamanlarda görev yapmış, Kürt sorununu istihbarat boyutuyla da bilen bir Türk büyükelçisi bana şöyle özetlemişti:</span></p>

    <p class="duz-yaz1" xml:lang="tr"><span class="duz-yaz">“Irak’ta Araplar ile Kürtler aynı kaptaki su ve zeytinyağı gibidir. Ne kadar sallarsan salla, önce karışır gibi olurlar, ama sonra yine Kürtler yukarıda, yani kuzeyde, Araplar da aşağıda kalır. Bağdat’tan merkeze gönderdiğim telgraflarda da bu benzetmeyi yapardım. Türkiye’de Türkler ile Kürtler su ve zeytinyağı gibi değildir. Karışmışızdır.”</span></p>

    <p class="duz-yaz1" xml:lang="tr"><span class="duz-yaz">Bu karışmışlık duygusu, Türk ile Kürt’ün iç içe geçmişliği ve yakınlığı, ülkemizde PKK’lı yılların çok daha acılı ve kanlı hale gelmesini önledi.</span></p>

    <p class="duz-yaz1" xml:lang="tr"><span class="duz-yaz">Oysa yaşanan şiddet ve terör, bütün Türkiye’yi bir barut fıçısının üstüne oturtmuştu. En ufak bir kıvılcımla bu barut fıçısı patlayabilir, Türkiye kendini Türk-Kürt çatışmasıyla iç savaş benzeri bir cehennemin içinde bulabilirdi. Türk- Kürt gerginlikleri yaşanmadı değil. Ama hep bir noktada durdu, gemlendi, korkulan boyutlara hiç varmadı. Türkler ile Kürtler arasında toplumsal çatışma yaşanmadı terörle mücadele sürecinde.</span></p>

    <p class="duz-yaz1" xml:lang="tr"><span class="duz-yaz">Birlikte yaşama iradesi varlığını sürdürdü.</span></p>

    <p class="duz-yaz1" xml:lang="tr"><span class="duz-yaz">PKK’yla mücadele yıllarında, üstünde oturduğumuz barut fıçısını infilak ettirmek için kıvılcım çakanlar oldu ama Allah’tan başarıya ulaşmadılar. Üst düzeyde bir istihbarat yetkilisinin deyişiyle, ramak kalmıştı Türkiye’nin bir cehennemin içine yuvarlanmasına; uçurumun kenarından dönmüştük.</span></p>

    <p class="duz-yaz1" xml:lang="tr"><span class="duz-yaz">Behlül Yavuz’un sözü kulağımda:</span></p>

    <p class="duz-yaz1" xml:lang="tr"><span class="duz-yaz">“Iraklı Kürt Bağdat’a, İranlı Kürt Tahran’a gitse bile yine Kürt kalır, kendini yabancı hisseder, fazla kalmaz. Buna karşılık bizde İstanbul’a giden Kürt koşa koşa gider. Yabancılık hissetmez. Hem Kürt’tür, hem Türk’tür İstanbul’a gittiğinde...”</span></p>

    <p class="duz-yaz1" xml:lang="tr"><span class="duz-yaz">1997 yazında yine bir Diyarbakır akşamında yaptığımız sohbeti anımsadım. Cemiyet’te, ağaçların altındaki masamızda Behlül Yavuz’la, bir başka Kürt aydını, eski CHP’li Dağıstan Toprak vardı. Lice’deki köyünden devlet zoruyla Mersin’e göç eden ve “Oğlum bana ‘babo’ değil ‘baba’ dedi. Her şeyimden oldum, katlandım. Ama bak şimdi tohumum elden gidiyor. Söyle bana, buna nasıl katlanacağım?.. Her şeyden çok bu koydu bana...” diye yakınan ağanın hikâyesini anlattıktan sonra şunları söylemişti Dağıstan Toprak:</span></p>

    <p class="duz-yaz1" xml:lang="tr"><span class="duz-yaz">“Ailemle birlikte Diyarbakır’da yaşıyoruz. Dinlediğim müziğin yüzde 70’i Türkçe. Ailemde, evde Türkçe konuşuluyor. Çocuklar da öyle. Köyden, daha doğrusu topraktan koptun mu, Kürtlük de gidiyor ağır ağır. Bir yerde Türkleşiyorsun. PKK’nın mücadele tarzı, insanlarımızı topraktan kopardı. Köylerimizin yüzde 70’i boşaldı. Çoğunluk Akdeniz’e gitti. İkinci nesille birlikte Türkleşirler, kendilerini Kürt hissetseler de... Türkleşmen kendini Kürt hissetmeni engellemiyor. Yine Kürt kalıyorsun. Ama aynı zamanda Türk’üz.”</span></p>

    <p class="duz-yaz1" xml:lang="tr"><span class="duz-yaz">Hem Kürt hem Türk...</span></p>

    <p class="duz-yaz1" xml:lang="tr"><span class="duz-yaz">Yılmaz Erdoğan da Kürtlüğünü ve Türklüğünü şöyle anlatır:</span></p>

    <p class="duz-yaz1" xml:lang="tr"><span class="duz-yaz">“Ben kendimi net tarif etmiş birisiyim. Kürt kültüründen ne aldıysam, Türk kültüründen de o kadar beslendim. Çünkü ben Ankara’da büyüdüm. O eğitim formasyonunu aldım. Benim kimliğimdeki etnik unsurlar, nereden ne gelmişse, başım gözüm üstüne demiş ve onun üzerine bir hayat kurmuş birisiyim. Dolayısıyla içimdeki Kürt’le Türk arasında herhangi bir problem yok. Olmamıştır da. Belki de Kürt sorununun çözümünü de burada bulmak gerekir. Bu saatten sonra artık yapacak başka bir şey yok. Yapmaya da gerek yok. Çünkü iyi bir demokrasi bu iki kimliğe de iyi gelir. Ben şimdi Kürtçe bir uzun hava duyduğum zaman hemen direkman Kürt oluyorum. Yani iliklerime kadar hissediyorum onu. O duyguyu da benden kimse alamaz. Ama sağlam bir bozlak duyduğumda da hemen Türk oluyorum.” (</span><span class="italik-yaz">Milliyet Sanat</span> <span class="duz-yaz">dergisi, aralık 2002 sayısı, s. 66)</span></p>

    <p class="duz-yaz1" xml:lang="tr"><span class="duz-yaz">Hem Kürt hem Türk...</span></p>

    <p class="bolum-ad-tek-sat-r" xml:lang="tr"><span class="bolum-ad1">- 4 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Bir insanı diline bağlayan</span></p>

    <p class="ara-spotlar" xml:lang="tr"><span class="bold-yaz">göbek bağını koparmaya</span></p>

    <p class="ara-spotlar" xml:lang="tr"><span class="bold-yaz">çalışmak kadar tehlikeli</span></p>

    <p class="ara-spotlar-son-sat-r" xml:lang="tr"><span class="bold-yaz">bir şey yoktur.”</span></p>

    <p class="duz-yaz1" xml:lang="tr"><span class="duz-yaz">Hem Lübnanlı hem Fransız...</span></p>

    <p class="duz-yaz1" xml:lang="tr"><span class="duz-yaz">Bunu Lübnanlı yazar Amin Maalouf,</span> <span class="italik-yaz">Ölümcül Kimlikler</span> <span class="duz-yaz">adını taşıyan kitabında anlatır:</span></p>

    <p class="duz-yaz1" xml:lang="tr"><span class="duz-yaz">“1976’da Lübnan’ı terk edip Fransa’ya yerleştiğimden beri, son derece iyi niyetli olarak, kendimi ‘daha çok Fransız’ mı, yoksa ‘daha çok Lübnanlı’ mı hissettiğim ne kadar çok sorulmuştur bana. Cevabım hiç değişmez: ‘Her ikisi de!’ Herhangi bir denge ya da haktanırlık endişesi yüzünden değil, ama cevabım farklı olsaydı, yalan söylemiş olurdum. Beni bir başkası değil de ben yapan şey, bu şekilde iki ülkenin, iki üç dilin, pek çok kültür geleneğinin sınırında bulunuşumdur. Benim kimliğimi tanımlayan da tam olarak budur. Kendimden bir parçayı kesip atmış olsaydım, daha mı gerçek olurdum?</span></p>

    <p class="duz-yaz1" xml:lang="tr"><span class="duz-yaz">Yani bana soru soranlara sabırla Lübnan’da doğduğumu, yirmi yedi yaşına kadar orada yaşadığımı, Arapçanın anadilim olduğunu, Dumas ve Dickens’ı,</span> <span class="italik-yaz">Gulliver’in Seyahatleri</span><span class="duz-yaz">’ni ilk kez Arapça çevirisinden keşfettiğimi ve çocukluğun ilk sevinçlerini atalarımın köyü olan dağ köyünde tattığımı, ilerde romanlarımda esinleneceğim bazı öyküleri orada dinlediğimi açıklıyorum. Bunu nasıl unutabilirim? Bunlardan nasıl olabilir de kopabilirim? Ama öte yandan, yirmi iki yıldan beri Fransa topraklarında yaşamaktayım, onun suyunu ve şarabını içiyorum, ellerim her gün onun eski taşlarını okşamakta, kitaplarımı onun diliyle yazıyorum, o artık benim için asla yabancı bir ülke olamaz.</span></p>

    <p class="duz-yaz1" xml:lang="tr"><span class="duz-yaz">Bazen, bin bir ayrıntıya girerek tam olarak hangi nedenlerle aidiyetlerimin tümünü dolu dolu istediğimi açıkladığımda, biri yanıma gelerek elini omzuma koyup mırıldanıyor: ‘Böyle konuşmakta haklısınız, ama içinizin derinliğinde ne hissediyorsunuz?’ Bu ısrarcı sorgulama beni uzun zaman gülümsetmiştir. Bugün buna gülümsemiyorum artık. Çünkü bu bana insanlarda pek yaygın ve benim gözümde tehlikeli bir bakış açısının ortaya konuluşu gibi geliyor. Bana ‘içimin derinliğinde’ ne olduğum sorulduğunda, bunda herkesin ‘içinin derinliğinde’ ağır basan tek bir aidiyetin, bir bakıma ‘kişinin derin gerçekliğinin’, doğarken ebediyen belirlenen ve artık değişmeyecek olan ‘özü’nün var olduğu inanışı yatıyor; sanki geri kalanın, bütün geri kalanın –özgür insan olarak kat ettiği yolun, benimsediği inanışların, tercihlerin, kendine özel duygusallığının, yakınlıklarının, sonuçta yaşamının– hiçbir önemi yokmuş gibi. Bugün çok sık yapıldığı üzere, çağdaşlarımız ‘kimliklerini vurgulamaya’ yöneltildiğinde, bununla onlara söylenmek istenen, içlerindeki, çoğu zaman dinsel ya da ulusal veya ırkçı ya da etnik nitelikteki sözüm ona temel aidiyete dönmeleri ve bunu gururla ötekilerin suratına çarpmaları gerektiğidir.</span></p>

    <p class="duz-yaz1" xml:lang="tr"><span class="duz-yaz">Benim giriştiğim çaba son derece mütevazı: neden bugün bunca insanın dinsel, etnik, ulusal ya da başka kimlikler adına cinayetler işlediğini anlamaya çalışmak.</span></p>

    <p class="duz-yaz1" xml:lang="tr"><span class="duz-yaz">Ölümcül kimliklerden söz ediyorum. Bu tanım benim kınadığım, yani kimliği tek bir aidiyete indirgeyen kavramın insanları tutucu, katı, hoşgörüsüz, baskıcı, kimi zaman kendini yok edici bir tavra yerleştirmesi ve onları çoğu zaman katillere ya da katillerin yandaşlarına dönüştürmesi oranında bana yanlış gibi gelmiyor. Bunların dünya görüşleri çarpık ve terstir. Aynı topluluğa ait olanlar ‘bizimkiler’ olur, yazgılarına arka çıkmak istenir, ama onlara karşı zalimce davranmaktan da kaçınılmaz; ‘ılımlı’ görünürlerse kınanır, yıldırılır, ‘hainlik’le ya da ‘döneklik’le suçlanırlar. Ötekilere gelince, karşı kıyıdakilere gelince, kendimizi asla onların yerine koymaya çalışmayız, şu ya da bu sorunla ilgili olarak tamamen haksız olamayacaklarını kendimize sormaya hiç gelemeyiz, onların şikâyetleri, çektikleri acılar, kurbanı oldukları haksızlıklar karşısında yumuşamaktan kaçınırız. Sadece, çoğu zaman topluluğun en militan, en lafebesi, en aşırı kesiminin bakış açısı olan ‘bizimkiler’in bakış açısı önemlidir.</span></p>

    <p class="duz-yaz1" xml:lang="tr"><span class="duz-yaz">Tersine, kimliğin, bazısı etnik bir tarihe bağlı, bazısı değil; bazısı dinî bir geleneğe bağlı, bazısı değil, çok sayıda aidiyetten oluştuğunun kavrandığı an. İnsan kendi içinde, kendi kökenlerinde, izlediği yolda, farklı mecralar, farklı katkılar, farklı melezlikler, ince ve birbiriyle çelişen farklı etkiler görmeye başladığı an, tıpkı kendi ‘kabilesi’yle olduğu gibi başkalarıyla da farklı bir ilişki kurulur. Artık sadece ‘biz’ ve ‘siz’ yoktur –bir sonraki karşılaşmaya, bir sonraki ödeşmeye hazırlanan savaş düzeninde iki ordu. Artık, ‘bizim’ tarafta, sonuçta pek az ortak şeyimiz olan insanlarla, ‘onların’ tarafında, sonuçta pek az şeyimiz olan insanlarla, ‘onların’ tarafında kendimi son derece yakın hissedebileceğim insanlar olacaktır.</span></p>

    <p class="duz-yaz1" xml:lang="tr"><span class="duz-yaz">Ama daha önceki tavra geri dönersek, bunun insanları nasıl en kötü aşırılıklara sürükleyebileceği hayal edilebilir: eğer ‘ötekilerin’ kendi budunları, dinleri ya da ulusları için bir tehdit oluşturdukları duygusuna kapılmışlarsa, bu tehdidi savuşturmak için yapabilecekleri her şey onlara son derece meşru görünecektir: katliamlara girişme noktasına geldiklerinde dahi, orada söz konusu olanın kendi halklarının yaşamını kurtarmak için zorunlu bir önlem olduğuna inanacaklardır. Etraflarında toplanan herkes de bu duyguyu paylaştığından, çoğu zaman katliamcıların vicdanı rahattır ve kendilerine cani denildiğini işittiklerinde şaşırırlar. Cani olamayacaklarına yemin ederler, çünkü onlar sadece yaşlı analarını, kız ve erkek kardeşlerini ve çocuklarını korumaya çalışmışlardır.</span></p>

    <p class="duz-yaz1" xml:lang="tr"><span class="duz-yaz">Kendi insanlarının hayatta kalması için eylemde bulunma, onların dualarıyla ileri atılma, hemen değilse bile, en azından uzun erimde meşru savunma durumunda olma duygusu, son yıllarda Ruanda’dan, eski Yugoslavya’ya kadar yeryüzünün farklı köşelerinde en iğrenç cinayetleri işleyenlerin ortak bir özelliğidir.</span></p>

    <p class="duz-yaz1" xml:lang="tr"><span class="duz-yaz">Söz konusu olan birkaç münferit olay değildir, dünya bugün dahi eziyet çeken ya da eski çilelerin anısını içinde saklayan ve intikam anını düşleyen yaralı toplumlarla doludur. Onların çektiklerine duyarsız kalamayız, ama onların kendi dillerini özgürce konuşma, dinî vecibelerini korkusuzca yerine getirme ya da geleneklerini koruma arzularını paylaşabiliriz. Ama zaman zaman acıyı paylaşma noktasından aşırı hoşgörüye kaydığımız da olur. Sömürgeciliğin hoyratlığından, ırkçılıktan, yabancı düşmanlığından çekmiş olanların kendi milliyetçi hoyratlıklarının, kendi ırkçılıklarının ve kendi yabancı düşmanlıklarının aşrılıklarını bağışlıyoruz, hatta bu yüzden en azından oluk oluk kan akmadıkça, kurbanlarının kaderleriyle hiç ilgilenmiyoruz.</span></p>

    <p class="duz-yaz1" xml:lang="tr"><span class="duz-yaz">Çünkü meşru kimlik dışavurumunun nerede duracağı ve ötekilerin hakkını çiğnemenin nerede başlayacağı asla bilinemez! Az önce ‘kimlik’ sözcüğünün bir ‘sahte dost’ olduğunu söylememiş miydim? Meşru bir eğilimi yansıtmakla başlar ve bir savaş aleti haline gelir. Bir anlamdan diğerine kayış hiç fark edilmez, doğal gibidir ve bizler, hepimiz zaman zaman kendimizi buna kaptırırız. Bir haksızlığı kınarız, zulüm gören bir halkın haklarını savunuruz ve ertesi gün kendimizi bir katliamın suç ortakları olarak buluruz.</span></p>

    <p class="duz-yaz1" xml:lang="tr"><span class="duz-yaz">Son yıllarda meydana gelen bütün katliamlarda kanlı çatışmaların çoğu, karmaşık ve çok eski kimlik ‘dosyaları’yla bağlantılıdır; bazen kurbanlar umutsuzca her zaman hep aynı taraftır; bazen de ilişkiler terse döner, dünün cellatları kurban haline gelir ve kurbanlar cellata dönüşür. Şunu söylemek gerek, bu sözcükler bile ancak dış gözlemciler için bir anlam taşımaktadır; bu kimlik çatışmalarına doğrudan taraf olanlar için, acı çekenler için, korkuyu yaşayanlar için sadece ‘bizler’ ve ‘onlar’, hakaret ve ödeşme vardır, başka bir şey değil! ‘Bizler’ zorunlu olarak ve kesinlikle masum kurbanlarız, ‘onlarsa’ zorunlu olarak suçludurlar, şimdi ne çekerlerse çeksinler, eskiden beri hep onlar suçludurlar.</span></p>

    <p class="duz-yaz1" xml:lang="tr"><span class="duz-yaz">Kendimizde kabul ettiğimiz bütün aidiyetlerimiz arasında dil, neredeyse her zaman en belirleyici olanlardan biridir. En azından, bütün tarih boyunca bir bakıma başlıca rakibi, ama bazen de müttefiki olduğu din kadar.</span></p>

    <p class="duz-yaz1" xml:lang="tr"><span class="duz-yaz">Bir insanı diline bağlayan göbek bağını koparmaya çalışmak kadar tehlikeli bir şey yoktur. Koparıldığı ya da ağır biçimde zedelendiğinde bu bir felaket halinde bütün bir kişilikte yankılanıyor.”</span></p>

    <p class="bolum-ad-tek-sat-r" xml:lang="tr"><span class="bolum-ad1">- 5 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">Bu kadar farklı kökten gelen</span></p>

    <p class="ara-spotlar" xml:lang="tr"><span class="bold-yaz">Anadolu insanını tek bir potada</span></p>

    <p class="ara-spotlar-son-sat-r" xml:lang="tr"><span class="bold-yaz">eritmek ya da ulus-devlet...</span></p>

    <p class="duz-yaz1" xml:lang="tr"><span class="duz-yaz">“Şunun Kürtçe’sini yazsana” diyorum not defterimi uzatarak.</span></p>

    <p class="duz-yaz1" xml:lang="tr"><span class="duz-yaz">Zorlanıyor.</span></p>

    <p class="duz-yaz1" xml:lang="tr"><span class="duz-yaz">Yazmakta gecikince, yanındakine soruyor.</span></p>

    <p class="duz-yaz1" xml:lang="tr"><span class="duz-yaz">Ağır ağır yazmaya başlarken dertleniyor:</span></p>

    <p class="duz-yaz1" xml:lang="tr"><span class="duz-yaz">“N’apalım Hasan Cemal Bey, bizim hatamız mı? Bunca yıl konuşamadık, engellendik. Anadilimizi doğru dürüst öğrenemedik. Şimdi Kırmançi lehçesi ortak dil olmaya doğru gidiyor. Diyarbakır’da da, İstanbul İstiklal Caddesi’ndeki Medya Kitabevi’nde de Kürtçe’yle ilgili ne istersen bulabiliyorsun. Bu arada çanak antenin varsa, Şirnak’taki evinden Kürtçe öğrenmeye başlayabilirsin. Med TV’de çizgi romanlarla falan Kürtçe öğretiyorlar.”</span></p>

    <p class="duz-yaz1" xml:lang="tr"><span class="duz-yaz">Şirnak, 2001 yılı haziran ayı.</span></p>

    <p class="duz-yaz1" xml:lang="tr"><span class="duz-yaz">Cudi Dağı’na karşı Belediye Kahvesi’nde, bodur kürsülere tünemiş sabah kahvelerimizi içiyoruz. Püfür püfür esen bir rüzgâr. Not defterimdeki Kürtçe yazıyı okumaya çalışıyorum, bu sefer o gülüyor:</span></p>

    <p class="x-iir-d-rtl-k-ilk-m-sra" xml:lang="tr"><span class="dar-paragraf1">Ya. te da kes. neda.</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Ya. Te berkes. Nebir.</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Ya min dit. Kes.</span></p>

    <p class="x-iir-d-rtl-k-son-m-sra" xml:lang="tr"><span class="dar-paragraf1">Nedit.</span></p>

    <p class="duz-yaz1" xml:lang="tr"><span class="duz-yaz">Türkçesi:</span></p>

    <p class="duz-yaz1" xml:lang="tr"><span class="duz-yaz">“Allahım, senin verdiğini kimse vermedi. Senin aldığını kimse almadı. Benim gördüğümü kimse görmedi.”</span></p>

    <p class="duz-yaz1" xml:lang="tr"><span class="duz-yaz">Eski bir DİSK’li maden işçisi olan Sekvan Aytuğ anlatıyor:</span></p>

    <p class="duz-yaz1" xml:lang="tr"><span class="duz-yaz">“‘Beytak’, Kürtçe ‘serçe’ demektir. Bazı yörelerde ‘cük’ diye de çağırırlar serçeyi. Gürgen ağacının tepesine kondu mu kar yağar. Her taraf beyaza keser. Sığınacak yeri kalmaz beytakın. Sonra yağmur bastırır, kar gider. Her taraf kapkara olur. Bir bembeyaz, bir kapkara! Biz Şirnak’ı böyle yaşadık, kaç hayat yaşadık.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Viranşehir, 12 haziran 2001</span></p>

    <p class="duz-yaz1" xml:lang="tr"><span class="duz-yaz">HADEP’li Belediye Başkanı Emrullah Cin’in makam odasında sohbet ediyoruz.</span></p>

    <p class="duz-yaz1" xml:lang="tr"><span class="duz-yaz">Kürtçe, Kürt kimliği...</span></p>

    <p class="duz-yaz1" xml:lang="tr"><span class="duz-yaz">Emekli bir PTT işçisi başından geçen bir olayı anlatıyor:</span></p>

    <p class="duz-yaz1" xml:lang="tr"><span class="duz-yaz">“1995 yılıydı. Eskişehir’de bir sendikal toplantıya gitmiştik. Altmış kişilik bir toplantı. ‘Ben Kürt’üm’ deyince, elli kişi birden ayağa fırladı, sanki analarına küfür etmişim gibi... Dedim ki, ‘Yahu benim dilim yasaklanıyor, ben Kürt’üm diyemiyorum. Olacak şey mi? Bakın Yunanistan’a, Batı Trakya’ya. Orada var mı böyle şeyler?’ Böyle deyince sakinleştiler. Hasan Cemal Bey, bu sorun çok kanattı Türkiye’yi, yazık değil mi?”</span></p>

    <p class="duz-yaz1" xml:lang="tr"><span class="duz-yaz">Kürtçe yasağı, Cumhuriyet’in kuruluş yıllarına gidiyor. 1925’te çıkan Şark Islahat Planı’nın 41. maddesinde Doğu ve Güneydoğu illeri tek tek sayıldıktan sonra şöyle denir:</span></p>

    <p class="duz-yaz1" xml:lang="tr"><span class="duz-yaz">“Hükûmet ve belediye dairelerinde ve diğer kuruluşlarda, okullarda, çarşı ve pazarlarda Türkçe’den başka dil kullananlar, hükûmet ve belediyenin emirlerine aykırı davranmakla suçlanacak ve cezalandırılacaktır.”</span></p>

    <p class="duz-yaz1" xml:lang="tr"><span class="duz-yaz">Daha önce değinmiştim, Tarık Ziya Ekinci anlatmıştı:</span></p>

    <p class="duz-yaz1" xml:lang="tr"><span class="duz-yaz">“Lice’de ilkokulda okuyordum. Türkçe öğrenmiştim. 1932-1933 yılları olmalı. Sekiz on komdan, yani mezradan oluşan Karahasan Mahallesi’nde yaşıyoruz. Komlardan Lice’ye, çarşıya gelirdi köylü. Yumurtasını, peynirini, yoğurdunu getirirdi. Kürtçe konuştu diye parasını, elindekini alırdı jandarma. Bu bana çok acı geliyordu. Babam arada bir beni çarşıya gönderirdi. Komdan gelen akrabalarımıza göz kulak olayım diye. Onlar bir köşede bekleşirler, ben onlarla fısıl fısıl konuşur, sonra gider esnafla pazarlık ederdim. Böylece çarşıda jandarma yasağı delinmemiş olurdu. Ben de akrabalarıma yardımcı olduğum için, onları jandarmadan kurtardığım için sevinirdim çocuk yaşımda.”</span></p>

    <p class="duz-yaz1" xml:lang="tr"><span class="duz-yaz">Anadilleri horlanan, yasaklanan insanların öyküleri...</span></p>

    <p class="duz-yaz1" xml:lang="tr"><span class="duz-yaz">Bu kitapta örnekleri çok var.</span></p>

    <p class="duz-yaz1" xml:lang="tr"><span class="duz-yaz">Cumhuriyet’in kuruluşu böyle başladı.</span></p>

    <p class="duz-yaz1" xml:lang="tr"><span class="duz-yaz">Türklük tercihi yapılarak...</span></p>

    <p class="duz-yaz1" xml:lang="tr"><span class="duz-yaz">Çokuluslu, çok dinli koca bir imparatorluğun çöküşünü iliklerine kadar hissederek, büyük bir acıyla yaşayan Atatürk ve dava arkadaşları, hiç olmazsa elde kalan Anadolu’ya, anayurda sahip çıkmanın iradesini sergileyerek Türk milliyetçiliğine dayalı bir ulus-devlet projesini tek çıkış yolu olarak gördüler. İttihat ve Terakki Cemiyeti’yle başlayan modern ulus-devlet fikri Türkçülük olarak sahneye çıktı. Cemiyet’in önde gelen sözcülerinden gazeteci Hüseyin Cahit Yalçın daha 1908’de şöyle yazar:</span></p>

    <p class="duz-yaz1" xml:lang="tr"><span class="duz-yaz">“Osmanlılık bu memleketin Rum memleketi yahut Ermeni memleketi yahut Bulgar memleketi olması demek değildir. Hayır, bu memleket Türk memleketi olacaktır. Bu memleketi Türkler zapt etti. Ne denirse densin, memlekette milleti hâkime Türklerdir ve Türkler olacaklardır.”</span></p>

    <p class="duz-yaz1" xml:lang="tr"><span class="duz-yaz">Bir ulusal devletin temelleri atılırken, Anadolu’nun Hıristiyanlardan tasfiyesi, yani “Türkleştirilmesi” süreci de yaşandı. Birinci Dünya Savaşı koşullarında “Ermeni tehciri”, Ulusal Kurtuluş Savaşı sonrasında yaşanan “Türk-Rum mübadelesi” gibi...</span></p>

    <p class="duz-yaz1" xml:lang="tr"><span class="duz-yaz">İstiklal Savaşı sonrası, Anadolu’da yetmiş iki milletten insan yaşıyordu. Benim köklerimin bir tarafı Kafkasya’ya, bir tarafı Rumeli’ye uzanıyordu. Tipik bir “imparatorluk ailesi”ydi. Annemin babası, dedem Kafkasya’dan gelmişti. Çerkez’di, Kabardey kolundan. İstanbul’a, imparatorluğun başkentine asker olmak için gönderilmişti. Anneannem Müslüman Gürcü’ydü. Ailesi, XIX. yüzyılda Kıbrıs’a göç ettirilmiş, oradan İstanbul’a gelmişlerdi. Babaannem, Rumeli’dendi. Bir zamanlar Makedonya’nın bir parçası olan, şimdi Yunan toprakları içindeki Serez’dendi. Babamın babası, dedem Cemal Paşa, Midilli doğumluydu. O da asker olmak için İstanbul’a gönderilmişti. Eşim Ayşe’nin annesi Boşnak, babası Arnavut’tu...</span></p>

    <p class="duz-yaz1" xml:lang="tr"><span class="duz-yaz">Ama ben de, Ayşe de Türk’tük.</span></p>

    <p class="duz-yaz1" xml:lang="tr"><span class="duz-yaz">Öyle büyütülmüş, öyle yetiştirilmiştik.</span></p>

    <p class="duz-yaz1" xml:lang="tr"><span class="duz-yaz">Saplantılarım da olmadı. Ne “Turan” diye, ne “Balkanlar’da kaybettiğimiz topraklar” diye. Onların hayaliyle büyütülmedim, öyle yetiştirilmedim. Ne ailede ne de okulda. Yunanlıların “Megalo idea”sı, “Büyük Yunanistan” hülyası gibi hayaller aşılanmadı bize. “Yurtta sulh, cihanda sulh” deyip Türkiye’yle yetinmek, ama “Bir Türk cihana bedeldir!” sloganıyla Türk olmakla gurur duymak öğretildi, aşılandı.</span></p>

    <p class="duz-yaz1" xml:lang="tr"><span class="duz-yaz">Geçmişe takılmadık.</span></p>

    <p class="duz-yaz1" xml:lang="tr"><span class="duz-yaz">Geçmiş saplantımız olmadı.</span></p>

    <p class="duz-yaz1" xml:lang="tr"><span class="duz-yaz">Kitabımda daha önce değinmiştim. 1980’li yılların sonlarında bir akşam İstanbul’da bir Kafkas derneğinin, Adigelerin Üsküdar’daki bir toplantısına konuşmacı olarak çağrılmıştım. On dört-on beş yaşlarında bir erkek çocuğunun sorusunu hiç unutmam:</span></p>

    <p class="duz-yaz1" xml:lang="tr"><span class="duz-yaz">“Bir çocuğunuz olsa, doğduğunda kulağına ilk olarak ne fısıldardınız? Çerkez olduğunu mu, Türk olduğunu mu?”</span></p>

    <p class="duz-yaz1" xml:lang="tr"><span class="duz-yaz">Şaşırmıştım. Hiç aklıma gelmemişti böyle bir konu. Böyle sorunum olabileceğini hiç düşünmemiştim. “Bilmiyorum” diye başlamıştım yanıtıma, “Kızım var ama doğduğunda sadece çok heyecanlandım, sevindim. Ama kulağına herhangi bir şey fısıldamak hiç aklıma gelmedi.”</span></p>

    <p class="duz-yaz1" xml:lang="tr"><span class="duz-yaz">Yirmi dört farklı kökten geliyor Anadolu insanı. Türkiye halkının yirmi dört etnik kesimden oluştuğu varsayılıyor genellikle. Anadolu, yirmi civarında farklı dilin konuşulduğu bir coğrafya. Ancak, Türkiye’deki etnik grupların sayısını elliye çıkaran çalışmalar da var. Hemen aklıma gelenler: Türkler, Kürtler, Çerkezler, Abhazlar, Gürcüler, Arnavutlar, Çeçenler, Boşnaklar, Araplar, Süryanîler, Lazlar, Azerîler, Tatarlar, Uygurlar, Kırgızlar, Özbekler, Ermeniler, Rumlar, Yahudiler, İnguşlar, Dağıstanlılar...</span></p>

    <p class="duz-yaz1" xml:lang="tr"><span class="duz-yaz">Daha çok sayabilirsiniz.</span></p>

    <p class="duz-yaz1" xml:lang="tr"><span class="duz-yaz">XX. yüzyılın başında böylesine bir kırkambarda, böylesine bir toplumsal yapıyla, uzun savaş yıllarından çıkmış harabe halinde Anadolu’da çağı yakalamak nasıl mümkün olabilirdi? Türklük tercihi yapılmayabilir miydi? Kendisine neredeyse Türk’ten başka, Osmanlı’dan Müslüman’dan başlayarak her şey diyen böylesine değişik bir etnik yapıyla, kültür ve dil çeşitliliğiyle modern çağı, geleceği yakalayacak bir devlet ve toplum düzeni ne olmalıydı? Bütün bu çeşitliliği ve farklılığı nasıl bir devlet ve toplum organizasyonuyla örgütlemekti doğru olan?</span></p>

    <p class="duz-yaz1" xml:lang="tr"><span class="duz-yaz">Ayrılıkları mı bir devlet içinde kurumlaştırmak?</span></p>

    <p class="duz-yaz1" xml:lang="tr"><span class="duz-yaz">Benzerlikleri, ortak yanları mı kurumlaştırmak?</span></p>

    <p class="bolum-ad-tek-sat-r" xml:lang="tr"><span class="bolum-ad1">- 6 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">Fransa örneği: ayrılıkları değil</span></p>

    <p class="ara-spotlar" xml:lang="tr"><span class="bold-yaz">benzerlikleri, ortak yanları</span></p>

    <p class="ara-spotlar" xml:lang="tr"><span class="bold-yaz">ulusal bir devlet çatısı altında</span></p>

    <p class="ara-spotlar-son-sat-r" xml:lang="tr"><span class="bold-yaz">kurumlaştırmak...</span></p>

    <p class="duz-yaz1" xml:lang="tr"><span class="duz-yaz">İkinci yol seçildi, yani benzerlikleri, ortak olanı kurumlaştırmak.</span></p>

    <p class="duz-yaz1" xml:lang="tr"><span class="duz-yaz">Birinci yol, yani ayrılıkları bir devlet içinde kurumlaştırmak 1920’lerde akla bile gelmedi.</span></p>

    <p class="duz-yaz1" xml:lang="tr"><span class="duz-yaz">Laik ve cumhuriyetçi yapı içinde “Ne mutlu Türk’üm diyene...” şiarıyla yola çıkıldı. Tepesinde ay-yıldızlı bayrağın dalgalandığı tek devletin şemsiyesi altına gelenlerin hepsine, dini, inancı, etnik kökeni ne olursa olsun Türk denildi. Din ya da ırk üzerine kurulu bir devlet düzeni reddedildi. Türkiye Cumhuriyeti devletine vatandaşlık bağıyla bağlı herkes, kökenine bakılmadan, Türk’tü, Kürt’tü, Arnavut’tu, Gürcü’ydü diye herhangi bir ayrım yapılmadan, yasalar önünde eşit “Türk vatandaşları” sayıldı. “Soyunuz sopunuz şurdan burdan geliyor olabilir. Bunlar artık geçmişte kaldı. Kafayı maziye takmayalım. Şimdi hepimiz Türk’üz!” diye yola çıkıldı 1920’lerde...</span></p>

    <p class="duz-yaz1" xml:lang="tr"><span class="duz-yaz">Amaç bütünleşmekti.</span></p>

    <p class="duz-yaz1" xml:lang="tr"><span class="duz-yaz">Yoksa paramparça olabiliriz diye düşündüler. Çünkü, imparatorluğun XIX. yüzyılda milliyetçi, ayrılıkçı hareketlerle nasıl çökertildiği Atatürk ve dava arkadaşlarının kafasından hiç çıkmıyordu. İleriye gitmek için “birlik ve bütünlüğün” şart olduğunu, başta Fransa olmak üzere Almanya’sıyla, İtalya’sıyla Avrupa örneği önlerinde duruyordu. Diğer kimlikler yok sayılarak, Türklük bilinci oluşturmak ve bir Türk ulusu yaratmak için düğmeye basıldı 1923 Cumhuriyet Devrimi’yle birlikte.</span></p>

    <p class="duz-yaz1" xml:lang="tr"><span class="duz-yaz">Karar kesindi:</span></p>

    <p class="duz-yaz1" xml:lang="tr"><span class="duz-yaz">Tek yurt, tek devlet, tek bayrak, tek dil!</span></p>

    <p class="duz-yaz1" xml:lang="tr"><span class="duz-yaz">Tıpkı Fransa’daki gibi bir ulusal devlet, ulus bilinci, ulusal kültür... Türkiye Cumhuriyeti’ni kuranların önündeki örnek Fransa’ydı, Fransız İhtilali’ydi, bunlardan kaynaklanan milliyetçilik anlayışıydı.</span></p>

    <p class="duz-yaz1" xml:lang="tr"><span class="duz-yaz">Occitan dilinin, Bretonca’nın, Katalanca’nın, Baskça’nın, Korsika dilinin, Flamanca’nın, Alsace dilinin, Picardie lehçesinin dil olarak, etnik köken olarak varlığını sürdürdüğü Fransa’da Fransızca, Fransız kültürü Fransız İhtilali’yle başlayan süreçte geçerlilik kazanmaya başladı. Farklılıkların kendini belli etmesine devlet olarak rağbet edilmedi. Fransızlık bir “üst kültür” olarak hâkim kılındı. Tek dil, tek bayrak, tek devlet çizgisi benimsendi. Fransızca tek dil olarak zorunlu hale getirildi. Ancak 1950’lerden itibaren, o da çok kontrollü biçimde yerel dillerin öğretilmesine, yerel kültürlerin korunmasına kapı aralandı.</span></p>

    <p class="duz-yaz1" xml:lang="tr"><span class="duz-yaz">Bu konuda, Birleşmiş Milletler Ekonomik ve Sosyal Konseyi’ne Fransız delegasyonunun 5 mart 1991 tarihinde sunduğu resmî belge, Fransa’nın yıllar içinde fazla değişmeyen bakış açısını sergiler:</span></p>

    <p class="duz-yaz1" xml:lang="tr"><span class="duz-yaz">“Fransa, toprakları üstünde özellikle ırksal, dilsel ve dinsel esaslara dayalı grupların varlığını kabul etmez. Fransa’nın bu konudaki kavramları evrensel bir ilkeye dayanır: bütün insanlar saygınlık ve hukuk yönünden özgür ve eşit doğarlar. Fransız Anayasası, bir ve bölünmez olan Cumhuriyet’in tüm vatandaşlarının yasa önünde eşit oldukları ilkesinden ilham alır. Fransız halkının birliği ve eşitliği, etnik kriterlere dayalı farklılıklarla ilgili tüm savları yok sayar. Fransız dili dışındaki dillere ve dine gelince, bunlar kişinin seçimine bağlı hususlardır. Fransız hükûmeti, bu hususların kamu hukuk alanı dışında bulunduğunu ve kişilerin kamu özgürlüklerini özel kullanma alanına girdiğini hatırlatır. Laik devletin bu konudaki tek görevi, yasaların çizdiği çerçevede ve herkesin haklarına saygı içinde, vatandaşların din ve dillerini tam ve özgürce uygulayabilmelerini sağlamaktır.”</span></p>

    <p class="duz-yaz1" xml:lang="tr"><span class="duz-yaz">Bu alıntıyı, Paris’te Türkiye’nin UNESCO nezdinde daimî temsilciliğini yapmış olan Büyükelçi Pulat Tacer’in</span> <span class="italik-yaz">Kültürel Haklar: Türkiye İçin Bir Model Önerisi</span> <span class="duz-yaz">isimli kitabından yaptım. Aynı kitapta, Fransız Anayasa Mahkemesi’nin Korsika’daki ayrılıkçı hareketle ilgili kararını anlatan şu ilginç bölüm de yer alır:</span></p>

    <p class="duz-yaz1" xml:lang="tr"><span class="duz-yaz">“Korsika’nın nüfusu 240 bindir. Bunların yaklaşık yüzde 70’i Korsikalı’dır. Korsika dili İtalyan diline biraz benzer. Korsikalıların yüzde 98’i hem Fransızca’yı hem Korsika dilini kullanırlar. 1970 yılında Korsikalıların özerklik talepleri artmış ve silahlı çatışmalar başlamıştır. 1982 yılında Fransa Parlamentosu Korsika bölgesinin statüsünü açıklığa kavuşturan bir yasa kabul etmiştir. Bu yasanın 1. maddesi, ‘Korsika bölgesinin örgütlenmesinde, coğrafyası ve tarihinden kaynaklanan özellikleri dikkate alınmıştır’ diyor. Ne var ki, bu statü yetersiz kalmış ve huzursuzluklar dindirilememiştir. 1980’li yılların sonunda ve 1990’da Korsika’da terör olayları, bombalamalar, öldürmeler artmıştır. Toplumsal gerginliği azaltmak isteyen Fransız hükûmetinin önerisiyle Parlamento 1991’in nisan ayında Korsika’nın statüsü hakkında yeni bir yasa kabul etmiştir. Ancak, bu yasanın bazı maddeleri Fransa Anayasa Kurulu tarafından iptal edilmiştir.</span></p>

    <p class="duz-yaz1" xml:lang="tr"><span class="duz-yaz">İptalin başlıca nedeni, anılan maddenin şu hükmüdür:</span></p>

    <p class="duz-yaz1" xml:lang="tr"><span class="duz-yaz">‘Madde 1 – Fransa Cumhuriyeti, Fransız halkının bir bileşeni olan Korsika halkının oluşturduğu tarihi, yaşayan ve kültürel topluluğun kültürel kimliğini sürdürme, kendine özgü ekonomik ve toplumsal çıkarlarını savunma hakkını garanti eder.’</span></p>

    <p class="duz-yaz1" xml:lang="tr"><span class="duz-yaz">Anayasa Kurulu, iptal kararının gerekçesinde bu maddenin, kökenleri ne olursa olsun Anayasa’nın tüm Fransız vatandaşlarının yasa önünde eşitliğini sağlayan laik, demokratik, sosyal ve bölünmez bir Cumhuriyet olduğu hükmüne aykırı bulunduğu, Fransız halkının köken, ırk ve din ayrımı yapılmaksızın, sadece Fransız vatandaşlarından oluştuğu ve 200 yıldır Anayasa ve yasa metinlerinde sadece Fransız halkının tanınmış bulunduğu belirtilmiştir.</span></p>

    <p class="duz-yaz1" xml:lang="tr"><span class="duz-yaz">Fransa’nın bu konuda karşılaştığı sorunun anahtarı, Fransız Anayasa Kurulu’nun iptal ettiği yasa metninde ‘Korsika halkı’ teriminin kullanılmış olmasıdır. Kimilerine göre bu terim ‘tekil ve bölünmez Cumhuriyet’ ilkesine karşıdır; ‘Korsika halkı’ terimi kabul edilirse, Breton, Alsace, Katalan ve Bask halkları da ayrı halk olarak kabul edilme talebinde bulunacaklardır.”</span></p>

    <p class="duz-yaz1" xml:lang="tr"><span class="duz-yaz">200 yıllık uygulama.</span></p>

    <p class="duz-yaz1" xml:lang="tr"><span class="duz-yaz">Yani 1789 Fransız İhtilali’nden itibaren...</span></p>

    <p class="bolum-ad-tek-sat-r" xml:lang="tr"><span class="bolum-ad1">- 7 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Dünya bin kültürlü</span></p>

    <p class="ara-spotlar" xml:lang="tr"><span class="bold-yaz">bir çiçek bahçesidir,</span></p>

    <p class="ara-spotlar-son-sat-r" xml:lang="tr"><span class="bold-yaz">hiçbirini koparmayalım!”</span></p>

    <p class="duz-yaz1" xml:lang="tr"><span class="duz-yaz">Atatürk ve dava arkadaşları da kendilerine örnek olarak “Fransız modeli”ni aldılar. Fransız İhtilali’nden kaynaklanan milliyetçilik anlayışıyla ulusal devlet kurmak... Çünkü ancak bu modelle otuza yakın değişik etnik kökenden, dil ve kültürden bir ulus yaratılabileceğine inanmışlardı.</span></p>

    <p class="duz-yaz1" xml:lang="tr"><span class="duz-yaz">Anadolu’da, böylesine bir hengâmede bütünleştirici bir çabadan başka çare olmadığını gördüler. Avrupa’yı, bu çerçevede Fransız İhtilali’nin milliyetçilik fikriyle Fransa’yı bir model benimseyip, “Ne mutlu Türk’üm diyene” sloganıyla devrimci bir yola koyuldular. Aksi istikametin, bölünmek olduğunu biliyorlardı. Çünkü koca imparatorluğun ellerinde, gözleri önünde nasıl çöktüğüne tanık olmuşlardı.</span></p>

    <p class="duz-yaz1" xml:lang="tr"><span class="duz-yaz">Fransız modeli:</span></p>

    <p class="duz-yaz1" xml:lang="tr"><span class="duz-yaz">Tekil ve bölünmez laik cumhuriyet devleti... Hangi kökten gelirse gelsin yasa önünde eşit vatandaşlar... Değişik yerel kültürlerin kurumsallaştırılmasına gidilmeyen bir Fransa... Breton kültürüne, Bask, Korsika ya da Alsace kültürüne evet ama öncelik üst kültürde, bir şemsiye olarak Fransız kültüründe...</span></p>

    <p class="duz-yaz1" xml:lang="tr"><span class="duz-yaz">Kendini “Kürt asıllı Türk” diye niteleyen Yaşar Kemal’in bir konuşmasını anımsıyorum. 1997 yılının ekim ayında Alman Yayıncılar ve Kitapçılar Birliği’nin Barış Ödülü’nü alırken Frankfurt’taki Pauls Kilisesi’nde o güzel Türkçe’siyle şöyle demişti:</span></p>

    <p class="duz-yaz1" xml:lang="tr"><span class="duz-yaz">“Akdeniz de, Anadolu da binlerce kültürü barındırıyor. Dünya bin kültürlü bir çiçek bahçesidir. Bu çiçeklerin hiçbirini koparmayalım.”</span></p>

    <p class="duz-yaz1" xml:lang="tr"><span class="duz-yaz">Fransa’da koparıldı mı?</span></p>

    <p class="duz-yaz1" xml:lang="tr"><span class="duz-yaz">Türkiye’de koparıldı mı?</span></p>

    <p class="duz-yaz1" xml:lang="tr"><span class="duz-yaz">Evet, koparıldı.</span></p>

    <p class="duz-yaz1" xml:lang="tr"><span class="duz-yaz">Her iki ülkenin sicilinde kırık not hiç kuşkusuz var. Fransa’da 1789’un ihtilal koşullarından 1950’lere gelinceye kadar yerel dil ve kültürler görmezlikten gelindi. Devletin tekil niteliği ve laik cumhuriyetin bölünmezliği içinde Fransız dili ve kültürü olanca ağırlığıyla egemen kılındı. Aklın yüceltildiği, aydınlanmacı Fransız geleneği ve Fransız milliyetçiliği içinde etnik sorunların ideal biçimde aşıldığı ya da çözüldüğünü savunmak kolay değil. Teoriyle pratiğin çok fazla birbirini tutmadığı bir çizginin birçok örnekte belirginleştiği söylenebilir. Değişik etnik grupların teorik olarak bünyesinde yer aldığı Fransız ulus-devlet yapısında Fransızlığa öncelik tanınmıştı.</span></p>

    <p class="duz-yaz1" xml:lang="tr"><span class="duz-yaz">Bu açıdan, Fransız İhtilali ve milliyetçiliğinden etkilenmiş olan Türk modeli de farklı olmadı. “Ne mutlu Türk olan” değil, “Ne mutlu Türk’üm diyene...” dedik, ama pratikte “ötekiler” görmezlikten gelindi. Dilleri, kültürleri tanınmadı. Hatta bastırıldı.</span></p>

    <p class="duz-yaz1" xml:lang="tr"><span class="duz-yaz">Oysa, resmî dil Türkçe’nin bütünlüğü içinde öteki dillerin konuşulmasına, edebiyatlarının yaratılmasına imkân tanınabilirdi. Tanınmadı. Ortak kimlik olarak kabul edilen Türklük bilincinin geliştirilmesi yeni devletin temel politikası olarak kabul edildi. İlkokulda her sabah derse, “Türk’üm, doğruyum, çalışkanım” diye başladık. Evet, ulusal kimliklerin tarifi hiç de sanıldığı kadar kolay değil. Bizde bir bakıma “benzerlikler” kurumlaştırıldı. Örneğin, Tito Yugoslavyası’nda tam tersi yapılmıştı. “Farklılıklar” kurumsallaştırılmıştı. Berlin Duvarı’nın yıkılmasından, yani komünizmin çöküşünden sonra Yugoslavya’nın kanlı iç savaşlarla dağılmasının altında yatan başlıca nedenlerden biri, “Tito modeli”ydi.</span></p>

    <p class="duz-yaz1" xml:lang="tr"><span class="duz-yaz">Fransa iki yüz yıllık bir aradan sonra, yani ulus-devletini tam oturttuktan, Fransız dilinin, Fransız kültürünün kesin hâkimiyetini bir üst-kültür olarak gerçekleştirdikten ve tabiî refah yolunda da büyük adımları başardıktan sonradır ki, daha çok Avrupa Birliği’nin gelişim süreci içinde yerel dil ve kültürlere kapıyı açmaya başladı. Büyükelçi Pulat Tacer’in kitabında Korsika’nın 1990’lı yıllardaki durumuyla ilgili şu bilgiler yer alır:</span></p>

    <p class="duz-yaz1" xml:lang="tr"><span class="duz-yaz">“Korsikalıların hemen hepsi evlerinde ve özel ilişkilerinde Korsika dilini kullanmaya devam etmektedirler. Korsika Asamblesi’nde genel olarak Fransızca konuşulur, ancak bazı görüşmelerde Korsika dilinin ağırlık kazandığı, özellikle Korsika’nın bağımsızlığını isteyen Meclis üyelerinin bu dili kullandıkları görülmektedir. Bununla birlikte yazışma dili Fransızca’dır. Eğitim alanında sadece Korsika dilinde öğrenim veren resmî okul yoktur. Eğitim dili de Fransızca’dır. Ancak ilkokul öğretmenleri haftada altı saate kadar Korsika dilinde ders verebilmektedirler. Buna ‘anadili canlı tutma eğitimi’ de deniliyor. Oysa, Fransız Anayasa Kurulu’nun iptal ettiği 1991 Yasası, Korsika yerel yönetimine eğitim programını düzenleme yetkisini vermişti. Buna göre Asamble, Korsika dili ve kültürünün öğretimini kalkındırmak için bir plan yapacak ve okul programına bunun nasıl yansıtılacağını saptayacaktı. Korsika Asamblesi’nin Korsika dilinin öğretimini zorunlu kılma yetkisine sahip bulunmadığını belirtmeyi unutmayalım. Medya alanına gelince: Korsika dilinde yayımlanan gazete ve dergiler, Korsika’da yapılan yayınların yüzde 12-30’u arasındadır. Bir televizyon kanalı günde kırk dakika Korsika dilinde yayın yapmaktadır. Beş radyo istasyonu ise Korsika dilinde yayın yapıyor.”</span></p>

    <p class="duz-yaz1" xml:lang="tr"><span class="duz-yaz">Elmayla armutu karşılaştırmak değil niyetim.</span></p>

    <p class="duz-yaz1" xml:lang="tr"><span class="duz-yaz">Fransa ile Türkiye, dinleriyle, kültürleriyle, tarihleriyle iki apayrı dünya. Demokrasi kültürü, ekonomik ve sosyal gelişmişliği, refahıyla Türkiye’nin çok ilerisinde bir ülke Fransa. İki yüzyılda yerel kültürler ve diller konusunda bugünkü yerine geldi. Fransa’nın 60 milyonluk nüfusunun içinde Korsikalılar sadece 240 bin. Demokrasi kültürü, ekonomik ve sosyal gelişmişliği ve refahıyla Fransa, Türkiye’nin çok ilerisinde...</span></p>

    <p class="duz-yaz1" xml:lang="tr"><span class="duz-yaz">Bizim kendi doğrularımız, yanlışlarımız var. Mümtaz Soysal, Türkiye Kürtleriyle bir zamanlar yakından ilgilenmiş olan, eski Fransa cumhurbaşkanı Mitterrand’ın eşi Madam Mitterrand’a, 2 mayıs 1989 tarihli</span> <span class="italik-yaz">Milliyet</span> <span class="duz-yaz">gazetesinde yazdığı açık mektubunda şöyle özetler doğru ve yanlışlarımızı:</span></p>

    <p class="duz-yaz1" xml:lang="tr"><span class="duz-yaz">“Birinci doğru:</span></p>

    <p class="duz-yaz1" xml:lang="tr"><span class="duz-yaz">Türkiye Cumhuriyeti, ilkokuldan başlayarak ‘ulusal’ eğitiminde resmî dil olarak Türkçe’yi kullanmakta haklıdır. Kürtçe’yle resmî eğitim, anadili Kürtçe olanları belli bir düzeyin üstündeki ortak eğitimin dışında tutmak, onları orta ve yükseköğretimde güçlüklerle karşı karşıya bırakmak sonucunu doğururdu. Nitekim Madam Mitterrand’ın ülkesinde de Pireneler’deki Basklara, Bretagne’daki Bretonlara, Alsace’ın Almanca konuşan ahalisine, kendi dilleriyle değil, Fransızca’yla resmî eğitim verilmektedir.</span></p>

    <p class="duz-yaz1" xml:lang="tr"><span class="duz-yaz">İkinci doğru:</span></p>

    <p class="duz-yaz1" xml:lang="tr"><span class="duz-yaz">Türkiye, anadilleri Kürtçe olan vatandaşlarının çoğunlukta oldukları yörelere özel nitelikte bir yerel özerklik vermek yerine, onların ülke yönetimine katılımını genel katılım içinde çözüm yolunu seçmekte de haklıdır. Türkiye yönetiminin aşırı merkeziyetçi olduğu, yerinden yönetime gitgide daha fazla ağırlık vermek gerektiği doğrudur. Ancak bu, bütün bölgeler düşünülerek çözülebilecek bir sorun. Yoksa, yalnızca belirli bir bölgeye özerklik vermek, o bölgeyle ülkenin bütünlüğü arasında, Irak’ta olduğu gibi, gereksiz gerilimler yaratır. Irak Kürtlerinin kâğıt üzerinde bir yığın anayasal özerklik hakları vardır ama, ‘Kürt’ oldukları için ülke yönetiminde dışlanmaktan da bir türlü kurtulamazlar.</span></p>

    <p class="duz-yaz1" xml:lang="tr"><span class="duz-yaz">Bu noktada üçüncü doğrumuz:</span></p>

    <p class="duz-yaz1" xml:lang="tr"><span class="duz-yaz">Osmanlı’dan beri Türk toplumunun töresinde insanları ve hele din kardeşlerini etnik kökeninden ötürü dışlamak geleneği yoktur.</span></p>

    <p class="duz-yaz1" xml:lang="tr"><span class="duz-yaz">Derdimiz, ırkçılık değildir.</span></p>

    <p class="duz-yaz1" xml:lang="tr"><span class="duz-yaz">Derdimiz iki büyük yanlıştan kaynaklanıyor.</span></p>

    <p class="duz-yaz1" xml:lang="tr"><span class="duz-yaz">Birincisi:</span></p>

    <p class="duz-yaz1" xml:lang="tr"><span class="duz-yaz">Kürtçe’yi ve Kürtçe konuşan insanların kültürünü, Anadolu kültürünün doğal bir parçası, o kültürün renklerinden biri olarak almak yerine, onu yok saymak, bazı türkülerin nakaratlarına varıncaya kadar her şeyimizi ondan arındırmaya kalkışmak, onunla ilgili her şeyi yasaklayarak bir çeşit kültürel ırkçılığa sürüklenmek.</span></p>

    <p class="duz-yaz1" xml:lang="tr"><span class="duz-yaz">İkinci büyük yanlışımız:</span></p>

    <p class="duz-yaz1" xml:lang="tr"><span class="duz-yaz">Güneydoğu Anadolu’nun, yalnız Kürtçe konuşanıyla değil, Türkçe ve Arapça konuşanlarıyla da, bir bütün olarak ihmal edilmesi, ekonomik ve sosyal gelişmenin gerisinde bırakılması. Bu da ayrılıkçıların ekmeğine yağ sürüyor.”</span></p>

    <p class="bolum-ad-tek-sat-r" xml:lang="tr"><span class="bolum-ad1">- 8 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">Yirmi dokuzuncu Kürt isyanı</span></p>

    <p class="ara-spotlar-son-sat-r" xml:lang="tr"><span class="bold-yaz">nasıl yaşanır, nasıl yaşanmazdı?</span></p>

    <p class="duz-yaz1" xml:lang="tr"><span class="duz-yaz">Sorular:</span></p>

    <p class="duz-yaz1" xml:lang="tr"><span class="duz-yaz">Bu yanlışları eğer Türkiye Cumhuriyeti yapmasaydı, Kürt sorunu olmayacak mıydı? Kürt milliyetçiliği şişeden çıkmayacak mıydı? PKK’nın terör ve şiddetiyle karşı karşıya kalmayacak mıydık?</span></p>

    <p class="duz-yaz1" xml:lang="tr"><span class="duz-yaz">Bir başka deyişle:</span></p>

    <p class="duz-yaz1" xml:lang="tr"><span class="duz-yaz">Kürtçe, Kürtçe konuşan Türkiye Cumhuriyeti vatandaşlarımızın kültürleri bu kadar baskı altına alınmasıydı... Kürtçe’nin konuşulması, doğan çocuklara Kürt adı verilmesi yasaklanmasaydı... 20 bini aşkın yerleşim biriminin Kürtçe olan isimleri Türkçe’ye çevrilmesiydi... “Kürt yoktur, dağ Türk’ü vardır; karda yürürken çıkardıkları ‘kart kurt’ sesler nedeniyle onlara Kürt denmiştir” saçmalıklarına saplanmasaydık... Kürtçe müzik, edebiyat yapılması yasaklanmasaydı... Türkiye Cumhuriyeti kendisini böylesine bir kültürel ırkçılığa kaptırmamış olsaydı... Bütün Türkiye’yle birlikte Güneydoğu da ekonomik ve toplumsal kalkınmanın nimetlerinden yararlansaydı... Yoksulluktan, işsizlikten, cehaletten kurtulsaydı... Bu kadar geri kalmasaydı... Nasıl Fransa kendi Bretonlarına, Alsacelılarına, Basklarına, Korsikalılarına Fransızca’yı sağlam bir ulusal eğitim sistemi içinde öğretip Fransızlığı bir üst kültür olarak benimsetmenin yolunu açtıysa, Türkiye Cumhuriyeti devleti de bütün Kürtlerine Türkçe okuyup yazma öğretebilseydi... (1870’te İtalya ulusal birliğini kurduğunda nüfusunun sadece yüzde 4’ü İtalyanca, yine o yıllarda Fransa’nın ancak yarısı Fransızca biliyordu...) Kendi dilini konuşup öğrenebilen, şarkısını söyleyip edebiyatını yapabilen, kimliği inkâr edilip horlanmayan Kürt vatandaşlarımız ezici çoğunluğu oluştursaydı... Güneydoğu’yla birlikte bütün Türkiye’yi bu kadar katı merkeziyetçi değil, daha yerinden yönetime ağırlık verecek biçimde yönetebilseydik... Ya da ulus-devlet olmakta bu kadar gecikmeseydik...</span></p>

    <p class="duz-yaz1" xml:lang="tr"><span class="duz-yaz">Yirmi dokuzuncu Kürt isyanı yaşanmaz mıydı?</span></p>

    <p class="duz-yaz1" xml:lang="tr"><span class="duz-yaz">Türkiye Cumhuriyeti’nin PKK’dan önce yaşamış olduğu irili ufaklı yirmi sekiz isyanın temelinde bu eksiklerimiz mi yatıyordu?</span></p>

    <p class="duz-yaz1" xml:lang="tr"><span class="duz-yaz">Bu bakış açısı, Kürt milliyetçileri, Kürt ayrılıkçıları tarafından reddedilir. Kürtlerin sorununun “ulusal bir sorun” olduğunu, bu sorunun bir insan hakları sorununa indirgenemeyeceğini savunurlar. Kürtçe’ydi, Kürtçe radyo televizyondu, yerinden yönetimdi diyerek bu sorunun çözülemeyeceğini belirtirler. Merkezi İsviçre’de olan Kürt Hukukçular Birliği başkanı ve tarihçi İsmet Şerif Vanlı, Cumhurbaşkanı Özal ile Başbakan Demirel’e yazdığı 12 mayıs 1992 tarihli açık mektubunda şu görüşlere yer verir:</span></p>

    <p class="duz-yaz1" xml:lang="tr"><span class="duz-yaz">“Sayın cumhurbaşkanı, eğer siz Kürt kültürü ve diliyle ilgili haklar lehine girişimlerde bulunuyorsanız, biz buna teşekkür ediyoruz. Bu, bu hakların Kürtlere verilmemiş olmasından dolayıdır. Sayın başbakan, eğer ‘Kürt gerçeğini’ tanıdığınızı açıklıyorsanız, bu, bu gerçeğin tanınmamasından, fakat inkâr edilmesinden ve susturulmasından dolayıdır. Her iki durumda da aldığınız tavırların Kürtleri cezalandıran haksızlık bilincine, Cumhuriyet’in altında, hemen hemen yetmiş yıldır Kürt ulusal sorununu zorla ve ilgili hakların inkârıyla çözme girişimlerinin boşluğuna (hiçliğine) ve bütün bunların böyle haksızlıkların sürekliliğini gittikçe daha az kabul eden bir dünyadaki Türkiye imajına verdiği zarara dayandığını düşünüyorum.</span></p>

    <p class="duz-yaz1" xml:lang="tr"><span class="duz-yaz">Cumhuriyet’in temel kanunu, başından beri, Türkiye’deki tüm nüfusun Türk olduğunu kabul eden yasal varsayıma dayanıyor. Bizzat bu da Kürt gerçeğinin inkârıdır. (...) İsmet Paşa, Cumhuriyet’in ünlü başbakanı, Lozan Konferansı’nın 23 ocak 1923 tarihli oturumunda şunları açıklamıştı: ‘Türkiye Büyük Millet Meclisi hükûmeti, Türklerin olduğu kadar Kürtlerin de hükûmetiydi. Çünkü Kürtlerin gerçek ve yasal temsilcileriyle aynı ölçüde hükûmete ve ülkenin yönetimine katılırlar.’ Cenevre’de 1925’in eylül ayında toplanan Ulusal Topluluklar Konseyi’nin 37. toplantısında Türkiye Dışişleri Bakanı Tevfik Rüştü Aras şunları açıklamıştı: ‘Türkiye nüfusu, Lozan Antlaşması’ndaki özel maddelerle hakları güvence altına alınan ve sayıları toplam nüfusa oranla büyük ölçüde azalmış olan azınlıkların dışında, Türklerden ve Kürtlerden oluşmuştur. (...) Kürtlerin büyük çoğunluğu Türkiye’de bulunur ve Türkiye’yi Türk halkıyla birlikte yönetirler.’ (Bkz. SDN,</span> <span class="italik-yaz">Resmî Gazete,</span> <span class="duz-yaz">ekim 1925, s. 1336.) Ne yazık ki, Cumhuriyet’in içinde iki halka eşit koşullarda yer veren bu tarihî sözler hiçbir zaman gerçekleşmedi.</span></p>

    <p class="duz-yaz1" xml:lang="tr"><span class="duz-yaz">İnsan haklarına saygı, demokrasinin temelidir ve kültürel, tinsel, hatta ekonomik bakımdan gelişmiş toplumların ayırıcı özelliğidir. Gerçekten gelişmiş bir toplum, insan haklarını hiçe saymaz. Bununla beraber bir halkın sorunu olan Kürt ulusal sorununu, birey olarak, basit bir insan hakları sorununa indirgemek, sorunun dışında kalmaktır. Muhakkak ki, ikisi de demokrasiyle ilgili olan, fakat farklı sosyolojik ve hukukî doğası olan iki konuyu karıştırmaktır.</span></p>

    <p class="duz-yaz1" xml:lang="tr"><span class="duz-yaz">Bazen, Batılı politika adamlarının Kürtlerin ‘azınlık’ olarak haklarından yararlanabilmeleri dileğini ifade ettikleri oluyor. Bu kişiler tabiî ki demokrattırlar, fakat kelime uygun değildir. Oysa, Kürtler ‘azınlık’ kelimesini, eğer bu kelime onların yerine kullanılmışsa, bunu ulusal saygınlıklarına ve varlıklarına bir hakaret olarak anlarlar. Zaten bu terimin Türkiye’de tutulduğunu sanmıyorum. (...) Sadece Türkiye’de on beş milyon kişi olan ve tarihî olarak kurulmuş bir ülkesi, bir vatanı, bir toprağı olan bir halk ulusal azınlık olamaz. Bölgedeki halkların en eskilerinden biri olan, Batı Asya medeniyetinin kurulmasına ve İslam medeniyetinin gelişmesine katkıda bulunmuş bir halk, Birinci Dünya Savaşı’nın sonundan beri kendisine uygun görülen kaderi hak etmemiştir. (...) Türkiye’deki Kürt halkının varlığının; kendine özgü dili ve kültürü olan, Kürdistan’da tarihî olarak kurulmuş ulusal topluluk olarak ve Türk halkı gibi kendine özgü hakların anayasal olarak tanınması, Türkiye’de ortaya çıkan Kürt ulusal sorununun çözüm anahtarıdır. (...) Türkiye’deki Kürt halkının varlığının anayasal olarak tanınması, en azından üstü örtülü bir biçimde, kendi yazgısını belirleme hakkının tanınmasını içerecektir.”</span></p>

    <p class="duz-yaz1" xml:lang="tr"><span class="duz-yaz">İsmet Şerif Vanlı’nın çizgisi açıktır:</span></p>

    <p class="duz-yaz1" xml:lang="tr"><span class="duz-yaz">Birinci aşamada, insan haklarının gereğini yapmak... İkinci aşamada, Türkiye Cumhuriyeti devletinin üniter yapısını, yani tekliğini tarafların gönül rızasıyla sona erdirip Türk ve Kürt federe devletlerinden oluşan bir federal devlet kurmak... İsviçre modelinde, İspanya’nın Katalan ve Bask modelinde olduğu gibi yeni bir devlet oluşturmak... Üçüncü aşamada, kendi kaderini tayin hakkından yararlanıp, self-determinasyon yoluyla Türkiye’den ayrılarak bağımsız bir Kürt devleti kurmak... Dördüncü aşamada, bu devleti Irak’taki, İran’daki, Suriye’deki parçalarıyla birleştirip “Büyük Kürdistan” hülyasını gerçek kılmak...</span></p>

    <p class="duz-yaz1" xml:lang="tr"><span class="duz-yaz">Önce Türkiye’de federasyon, sonra Türkiye’yi bölmek, arkasından iki Arap, bir Acem ülkesinden parçalar koparmak...</span></p>

    <p class="duz-yaz1" xml:lang="tr"><span class="duz-yaz">PKK da bu amaçla kuruldu.</span></p>

    <p class="duz-yaz1" xml:lang="tr"><span class="duz-yaz">Yalnız Öcalan değil, PKK’ya sempatisi olmayan, hatta nefret eden birçok Kürt milliyetçisi, Kürt aydını da “bağımsız Kürdistan” hülyasını yaşar. Iraklı Kürt liderler de farklı değildir. Celal Talabanî ve Mesud Barzanî’yle yaptığım görüşmelerde, bağımsız bir Kürt devletini kurmanın ne kadar güç olduğunu bildiklerini, ancak bunun bir “ideal” olarak her zaman yüreklerinde yaşayacağını vurgulamışlardır.</span></p>

    <p class="duz-yaz1" xml:lang="tr"><span class="duz-yaz">Bir başka deyişle:</span></p>

    <p class="duz-yaz1" xml:lang="tr"><span class="duz-yaz">Kürtler var oldukça, Kürt milliyetçiliği de var olacak, “bağımsız Kürt devleti ideali” de yaşanmaya, yaşatılmaya devam edecek diyebiliriz.</span></p>

    <p class="duz-yaz1" xml:lang="tr"><span class="duz-yaz">Haklı, haksız bulabilirsiniz.</span></p>

    <p class="duz-yaz1" xml:lang="tr"><span class="duz-yaz">Ayrılıkçılığın anayasal bir suç olduğunu, Türkiye Cumhuriyeti devletinin birlik ve bütünlüğünü parçalamakla, “vatana ihanet”le eşanlamlı olduğunu belirtebilirsiniz. Kendi kaderini tayin hakkının, yani self-determinasyonun mutlak bir hak olmadığını, bunun Birleşmiş Milletler dahil uluslararası insan hakları konferansları kararlarında da yer aldığını, demokratik seçimlerle oluşturulmuş, bütün ülkeyi temsil eden parlamento ve hükûmetlere sahip, bir başka deyişle demokrasinin temel kurumları seçim sandığından çıkmış, hele ırk ayrımcılığının geçerli olmadığı (örneğin Türkiye’de devlet memuru, general, bakan, başbakan, cumhurbaşkanı olurken kimsenin kökenine bakılmaz) o ülkelerde kendi kaderini tayin hakkına başvurulamayacağını söyleyebilirsiniz.</span></p>

    <p class="duz-yaz1" xml:lang="tr"><span class="duz-yaz">ABD Başkanı Clinton’un 1999 yılının kasım ayındaki Türkiye ziyaretinde belirttiği gibi, “Bağımsızlık talep eden her etnik gruba devlet kurma hakkını tanıdığınız takdirde, yeryüzünde beş yüz tane devlet ortaya çıkacaktır. Bu kez de bu küçük devletlerin ayakta kalabilmeleri sorunu gündeme gelecektir. Bu kadar devletin yaşatılabilmesi imkânsızdır” diyerek kendi kaderini tayin hakkının yalnız bölgemizi değil dünyamızı istikrarsızlaştıracağına, çok büyük kanlı çalkantıların içine atacağına, “her millete bir devlet” anlayışının fazlasıyla sakat olduğuna işaret edebilirsiniz.</span></p>

    <p class="duz-yaz1" xml:lang="tr"><span class="duz-yaz">Ana kurumları serbest seçimlerle oluşturulmuş, demokratik rejimin temel taşlarının eksik olmadığı ülkelerde, ayrılıkçılığın şiddete başvurulmadan savunulmasının da ille demokrasi içinde yer alamayacağını söyleyebilirsiniz. Hele Türkiye gibi uzun yıllar ayrılıkçı amaçlarla şiddet ve teröre sahne olmuş bir ülkede, ayrılıkçılığın silahı dışlayarak barışçı yollardan savunulmasının da mümkün olamayacağı görüşünü benimseyebilirsiniz. Türkiye gibi yirmi dört değişik etnik grubun, yirmi farklı anadilin sayılabildiği bir ülkede kendi kaderini tayin hakkından söz etmenin ne kadar tehlikeli bir düşünce olduğuna, Fransa’daki gibi üniter devlet yapısı içinde, demokratik cumhuriyetin ırk, dil, din, mezhep ayrımı gütmeyen ve eşit vatandaşlık hakkından kaynaklanan bireysel haklara sahip olarak, birlikte yaşama iradesini ortaya koyarak varlığımızı sürdürmenin daha isabetli olduğuna değinebilirsiniz.</span></p>

    <p class="duz-yaz1" xml:lang="tr"><span class="duz-yaz">Her ulusun farklı bir oluşum süreci yaşadığını, bu açıdan farklı gelenekleri olduğunu, Alman geleneğinde ırk, dil, kültür etnik ortaklıkların ağır bastığını, Fransız geleneğinde ise ırk, dil, kültür gibi ayrılıkların ikinci plana düştüğünü, demin belirttiğim gibi birlikte yaşama iradesinin öne çıktığını anlatabilirsiniz. Amerika’da yaşanan uluslaşma sürecinin dayandığı “eritme potası” (melting pot) modelinin de bambaşka özellikleri bulunduğunu, Amerikan ulusunu kuranların Avrupa’dan, etnik, dinsel, mezhepsel ayrımcılığın ve çatışmaların bir zamanlar cehenneme çevirdiği yaşlı kıtadan geldiklerini, bir yandan kendi kimliklerini koruyacak, öte yandan yoksulluklarını aşarak refaha ulaşacak bir ortama, uçsuz bucaksız verimli topraklara sahip olduklarını, hem demokrasiyi hem refahı tabandan, aşağıdan yukarıya kurduklarını, ama bunun bile zaman aldığını, Güney ile Kuzey arasındaki İç Savaş örneğinde olduğu gibi büyük acıların, siyahlara karşı ırk ayrımcılıklarının çok uzun yıllar sürdüğünü, eski kıtada kalan acı geçmişlerini unutup yüzlerini artık umut verici geleceğe çevirdiklerini, “yeni” Amerikalı’nın eskiden çok yeniyle ilgilendiğini ve etnik kökeninin farklılığını değil, daha çok “birlik” konusunu önemsediğini, işte bütün bu nedenlerle uluslaşmada “Amerikan modeli”nin de farklı olduğunu belirtebilirsiniz.</span></p>

    <p class="duz-yaz1" xml:lang="tr"><span class="duz-yaz">Ayrıca, örneğin Amerikalı tarihçi Arthur M. Schlesinger Jr.’ın kendi ülkesindeki uluslaşma sürecinde “eritme potası”nın önemini anlattığı, farklı etnik köklerden, farklı dil, din ve mezheplerden insanların aynı coğrafyada nasıl olup da “Biz Amerikalıyız!” dediklerini, yani Amerikalılık bilincine nasıl sahip çıktıklarını, etnik farklılıkları çok fazla öne çıkarmanın Amerika’da bile bölücü çatışmaları sahneye çıkarabileceğini anlattığı</span> <span class="italik-yaz">The Disuniting of America</span> <span class="duz-yaz">(W. W. Norton and Company, New York, 1992) kitabından şu bölümleri aktarabilirsiniz:</span></p>

    <p class="duz-yaz1" xml:lang="tr"><span class="duz-yaz">“Öteki ülkeler bölündüler; çünkü, farklı etnik köklerden gelen insanlara aynı ulusun parçası olduklarını hissettirecek ikna edici gerekçeler aşılamayı başaramadılar. Ortak bir etnik kökenden yoksun olmalarına rağmen Amerikalıları son derece çalkantılı iki yüzyıl içinde bir arada tutan ne oldu? Hector St. John de Crèvecoeur 1759’da Fransa’dan Amerikan sömürgelerine göç ettiğinde Amerikalı bir kadınla evlenmiş, İç Savaş sırasında</span> <span class="italik-yaz">Amerikalı Bir Çiftçinin Mektupları</span> <span class="duz-yaz">isimli kitabını yayımlamış. XVIII. yüzyılın Fransız Amerikalısı bu mektuplarında, ‘İngiliz, İskoç, İrlandalı, Fransız, Hollandalı, Alman ve İsveçlilerden oluşan tuhaf kan karışımının dünyanın başka hiçbir ülkesinde görülemeyeceği’ni anlatır.</span></p>

    <p class="duz-yaz1" xml:lang="tr"><span class="duz-yaz">Bir mektubunda bir aileden söz eder. Büyükbaba İngiliz’dir. Karısı Hollandalı’dır. Oğullarının bir Fransız kadınla evliliğinden doğan dört oğlan çocuğunun da dört farklı etnik kökenden kadınla evlilik yaptıklarını yazar. İşte böylesine bir karışılıktan Amerikan ulusunun doğduğunu söyler. Sonra da ‘Amerikalı’nın, bu yeni insanın ne olduğunu sorar, yanıtını da kendisi verir: ‘Bütün eski önyargılarını, tarzını geçmişte bırakan, yeni bir hayat tarzına sarılan, yeni bir hükûmete itaat eden, yeni ilkelere göre hareket eden kişidir Amerikalı, yeni insan. Burada bütün ulusların fertleri, yeni bir insanlığın ırkı içinde kaynaşmışlardır.’</span></p>

    <p class="duz-yaz1" xml:lang="tr"><span class="duz-yaz">Amerika, farklı etnik köklere sahip toplumun o kırılganlığına şahane bir çözüm bulmuştur. Yepyeni bir ulusal kimlik yaratılmıştır. Kişiler eski aidiyetlerinden vazgeçerek yeni hayatlar kurmuşlar, etnik farklılıklarının eriyip kaybolmasına rıza göstermişlerdir. Köklerinden kopmuşlar, korkunç bir geçmişi unutup umut verici geleceğe sarılmışlardır. Ortak siyasal ideallerle paylaşılmış deneyimlere dayalı yepyeni, değişik bir ulusal kimlik geliştirmeye koyulmuşlardır. Amerika demek, eski kültürlerin muhafaza edilmesi değil, yeni bir ‘Amerikan’ kültürünün oluşturulmasıydı.”</span></p>

    <p class="duz-yaz1" xml:lang="tr"><span class="duz-yaz">Sonra da ekleyebilirsiniz:</span></p>

    <p class="duz-yaz1" xml:lang="tr"><span class="duz-yaz">Amerikalı tarihçi Arthur M. Schlesinger Jr., Berlin Duvarı’nın yıkılmasından sonra ülkesinde özellikle beyaz olmayan Amerikalılar arasında belirginleşen yeni eğilimlere göre “eritme potası”nın reddedilmeye başlandığını, bunu artık demokratik bulmadıklarını, bunca yıl “birliği” ön plana çıkaran kamu eğitiminin, edebiyat ve tarih öğretiminin bundan böyle etnik köklere ve farklı kimliklere duyarlı olmasını savunduklarını anlatır ve bütün bunların toplumda yeniden düşmanlıkları, önyargıları, farklılıkları kaşıyacağını, “ayrılıkçılığı” besleyecek tehlikeli eğilimlere kaynaklık edeceğini belirtir kitabında. Amerikan kamu okullarındaki eğitim sistemiyle ilgili ırkçı ve etnik nitelikteki baskıların rahatsız edici boyutlara vardığını, oysa eğitimin temel amacının ulusal birlik ve dayanışma bağlarını zayıflatıcı değil, güçlendirici olması gerektiğini anlatır. Ayrılıkçı eğilimler başıboş bırakılırsa, bunun Amerikan toplumunda, Amerikan hayat tarzında parçalanmalara, bölünmelere ve kabileleşmelere yol açmasından duyduğu kaygılardan söz eder.</span></p>

    <p class="duz-yaz1" xml:lang="tr"><span class="duz-yaz">Ancak umutsuz olmadığını, Amerika’da bölünmemiş tek halk düşüncesinin gücünü yitirmediğini, cumhuriyet fikrinin Amerikalılarca böyle algınlanmaya devam ettiğini, “önce birlik” ve “önce etnik köken” gibi güncel tartışmalardaki aşırılığa Amerikalıların büyük çoğunluğunca rağbet edilmediğini, Amerika’nın değişik köklerden gelen, etnik çeşitliliğe sahip bir toplumun nasıl birlik içinde yaşayacağına ilişkin örnek ülke olmaya devam edeceğine olan inancını vurgular Amerikalı tarihçi Arthur M. Schlesinger Jr.</span></p>

    <p class="duz-yaz1" xml:lang="tr"><span class="duz-yaz">Sorabilirsin de:</span></p>

    <p class="duz-yaz1" xml:lang="tr"><span class="duz-yaz">“Anadolu da Amerika’ya benzer bir eritme ya da kaynaşma potası olmadı mı? Türkiye Cumhuriyeti devletinin benimsediği, uygulamaya çalıştığı da buna benzer bir model değil mi? Amerikan milleti özellikle yaşlı kıtadan, Avrupa’dan göçerek gelenlerin asimile edilmesiyle doğmadı mı?”</span></p>

    <p class="duz-yaz1" xml:lang="tr"><span class="duz-yaz">Bu alıntıyı da yapabilirsin:</span></p>

    <p class="duz-yaz1" xml:lang="tr"><span class="duz-yaz">“Amerikan reçetesine göre, toprak aşkının ruhtan sökülmesi gerekiyor. Amerika, dünyanın itilip kakılanlarına çatışma nedenlerini geçmişte bırakmak kaydıyla, dev bir barış ülkesi, tarihin yaralı halk kitlelerine jeokültürel bir terapi sunuyor. Alman şair ve düşünür Johann Gottfried Herder, toprağından ayrılmanın insana en soylu acıyı, nostalji duygusunu tattırdığını söylemişti. Barışçı bir hayatı, bu soylu acıyı çekerek yaşamak aslında bütünleşme için ödenen bedel. Savaş halindeki kabileler de acı çekerek, ama barıştan uzak yaşamaktan bir gün bitkin düşünce, artık yeni bir megalomaniyi değil, insanlığın kibri törpülenmiş kesiminin bu mütevazı hayalini tercih etmeyecekler mi?” (Nathan Gardels,</span> <span class="italik-yaz">NPQ</span><span class="duz-yaz">, kış 92 sayısı.)</span></p>

    <p class="duz-yaz1" xml:lang="tr"><span class="duz-yaz">Şunu da söyleyebilirsin:</span></p>

    <p class="duz-yaz1" xml:lang="tr"><span class="duz-yaz">“Hasan Cemal, sen değil misin dört ayrı kökten gelen? Anneannen Gürcü, deden Çerkez değil mi? Babaannen Yunan Makedonyası’ndan Serez’den, büyükbaban Cemal Paşa Midilli Adası’ndan değil mi? Ama sen ‘Türküm’ demiyor musun? Türk olarak büyütülüp yetiştirildiğini, kendini Türk hissettiğini söylemiyor musun? O zaman Kürtlere de ne oluyor? Herkes kendi köklerine dönmeye kalkarsa, yetmiş iki milletten insanın yaşadığı bu topraklarda neler olabilir, düşünebiliyor musun? Çocukluk arkadaşın Murat Karayalçın sana bir seferinde söylememiş mi, ‘Biz Lazlar Türklüğü kabul etmedik mi, asimile olmadık mı, bu Kürtlere de ne oluyor?’ diye...”</span></p>

    <p class="duz-yaz1" xml:lang="tr"><span class="duz-yaz">Bütün bunlar söylenebilir.</span></p>

    <p class="duz-yaz1" xml:lang="tr"><span class="duz-yaz">Bütün bu söylenenlerde haklı yanlar vardır.</span></p>

    <p class="bolum-ad-tek-sat-r" xml:lang="tr"><span class="bolum-ad1">- 9 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">Kürtler, Türkler Anadolu’ya</span></p>

    <p class="ara-spotlar-son-sat-r" xml:lang="tr"><span class="bold-yaz">gelmeden de vardı!</span></p>

    <p class="duz-yaz1" xml:lang="tr"><span class="duz-yaz">Ama şu da unutulmasın:</span></p>

    <p class="duz-yaz1" xml:lang="tr"><span class="duz-yaz">Kürtler, Türkler Anadolu’ya gelmeden de vardı!</span></p>

    <p class="duz-yaz1" xml:lang="tr"><span class="duz-yaz">Çerkezler, Gürcüler, Çeçenler, İnguşlar, Abhazlar, Azerîler, Arnavutlar, Boşnaklar ya da başkaları daha gelmeden de Kürtler bu topraklarda yaşıyorlardı. Sonradan gelenler, tıpkı Amerika’da olduğu gibi, geçmişlerini bir yerde bırakıp yeni devletin, Cumhuriyet’in verdiği Türklük kimliğine sarıldılar, geleceğe dönük yeni umutlarla yeni bir hayata başladılar. Kendilerine Türk’ten başka her şey diyenler artık kendilerine Türk demeye başladılar. Yıllar geçtikçe birbirleriyle kaynaştılar.</span></p>

    <p class="duz-yaz1" xml:lang="tr"><span class="duz-yaz">Kürtler için de geçerli oldu bu durum. Kürtler ile Türkler de kaynaştı. Kürtlerin içinden bazıları da Kürtlüğünü bırakıp Türkleşti. Yani asimile oldu. Kimi, kendini yine Kürt hissetti, ama Türklüğü ağır bastı.</span></p>

    <p class="duz-yaz1" xml:lang="tr"><span class="duz-yaz">Ama Kürt milliyetçiliği kaybolmadı.</span></p>

    <p class="duz-yaz1" xml:lang="tr"><span class="duz-yaz">Çünkü Kürtler var olmaya devam etti.</span></p>

    <p class="duz-yaz1" xml:lang="tr"><span class="duz-yaz">Kaç milyon Kürt ya da Kürt kökenli Türkiye Cumhuriyeti vatandaşı vardı?</span></p>

    <p class="duz-yaz1" xml:lang="tr"><span class="duz-yaz">“Başbakan Tansu Çiller, Batı Avrupa Birliği Parlamenterler Meclisi’nin Paris’teki toplantısındaki konuşmasında ‘Türkiye’de 10 milyon Kürt var’ dedi. Cumhurbaşkanı Turgut Özal, 1980’lerin sonlarında, Türkiye’de 12 milyon Kürt bulunduğunu, kendisinin de kısmen Kürt olabileceğini söylediğinde yer yerinden oynamıştı. Zira bu, Türkiye’de bir resmî yetkilinin Kürt kökenli yurttaşların varlığını kabulünün, belki Takriri Sükûn’dan bu yana ilk ifadesiydi. Oysa, Tansu Çiller’in sözleri bazı gazetelerde haber bile olmadı. Bundan çıkan sonuç, geride bıraktığımız yıllar içinde Türkiye’de Kürtlerin var olduğunun ifade edilmesine artık alışmış olduğumuz. Bu ‘azımsanmayacak’ bir ilerleme, pekâlâ Kürt sorununun hallinde aldığımız mesafenin bir ölçüsü sayılabilir.</span></p>

    <p class="duz-yaz1" xml:lang="tr"><span class="duz-yaz">Çıkaracağımız ikinci, fakat daha az mutlu sonuç ise, Türkiye’de kaç milyon Kürt’ün yaşadığının, devletin en tepesindeki insanlar tarafından dahi tam olarak bilinmiyor oluşu. Bu sayı eski cumhurbaşkanı Özal’a göre 12, Başbakan Çiller’e göre 10 milyon. Bu konudaki incelemelerde ileri sürülen tahminler ise, yazarın ‘milliyetçi’ duygularına bağlı olarak, 3 ila 20 milyon arasında değişiyor.</span></p>

    <p class="duz-yaz1" xml:lang="tr"><span class="duz-yaz">Kürtlerin sayısının bilinmeyişinin, bu konunun ‘atış serbest’ bir saha olmasının sebebi, nüfus sayımlarında 1965’ten bu yana, yani otuz yıldır yurttaşlara hangi anadili konuştukları sorusunun sorulmayışı. Bunun nedeni de, tabiî ki, kültürel farklılık ve çeşitliliğimizin ortaya çıkmasını zaaf belirtisi telakki edip, gerçeklerin üzerini örten resmî politikadır. Bu devekuşu politikaları sayesinde, ne yazık ki, Türkiye’nin ne etnik ne de dinsel yapısı konusunda sağlıklı bilgilere sahip değiliz. Örneğin, Türkiye’de ne kadar Kürt, ne kadar Alevî, Kürtlerin ne kadarının Alevî olduğuna; bu farklı grupların ülkenin nerelerinde yerleşik olduğuna ilişkin kimsenin doğru bilgisi yok.</span></p>

    <p class="duz-yaz1" xml:lang="tr"><span class="duz-yaz">Yakınlarda, Türkiye’de kaç milyon Kürt bulunduğu ve Kürt kökenli yurttaşların ülkelerin nerelerinde yaşadıklarına dair bilimsel tahminlerde bulunan bir araştırma yayımlandı. GAP Bölge İdare Başkan Yardımcısı Doç. Dr. Servet Mutlu’nun Ford Vakfı’nın malî desteğiyle gerçekleştirdiği araştırmanın raporu</span> <span class="italik-yaz">New Perspectives on Turkey</span> <span class="duz-yaz">adlı İngilizce akademik derginin ilkbahar 1995 sayısında yer alıyor. Servet Mutlu 1935-1965 ve sonraki sayım sonuçlarından hareket ederek, Kürtlerin oturdukları bölgelerdeki doğum oranlarını, iller arası göçlerle ilgili bilgileri ve başka faktörleri hesaba katan bir matematik tahmin yöntemi kullanıyor.</span></p>

    <p class="duz-yaz1" xml:lang="tr"><span class="duz-yaz">Vardığı sonuç şöyle:</span></p>

    <p class="duz-yaz1" xml:lang="tr"><span class="duz-yaz">Türkiye’de Kürtlerin sayısı 1965’te 3,1 milyondan 1990’da en az 7 milyon dolayına çıkmıştır. Böylelikle Kürtlerin toplam nüfustaki payı da aynı dönemde yüzde 10’dan yüzde 12,6’ya yükselmiştir. 1965 yılında Kürtlerin yalnız beşte biri Türkiye’nin batısında, bu oran 1990’da üçte bire ulaşmıştır. Mutlu’nun 1990 için verdiği rakamlara bakarak, bugün Türkiye’de anadili (Zazaca dahil) Kürtçe olanların sayısının asgarî 8-9 milyon arasında olduğunu, bunların yarısına yaklaşan bölümünün de batıda oturduğunu söylemek mümkün görünüyor.” (Şahin Alpay,</span> <span class="italik-yaz">Milliyet,</span> <span class="duz-yaz">15 temmuz 1995.)</span></p>

    <p class="duz-yaz1" xml:lang="tr"><span class="duz-yaz">Kürtler var.</span></p>

    <p class="duz-yaz1" xml:lang="tr"><span class="duz-yaz">Üstelik yalnız Türkiye’de değil, İran’da, Irak’ta, Suriye’de de Kürtler yaşıyor. Özellikle Avrupa’da gittikçe etkili olmaya başlayan, yaşadıkları ülkelerin desteğini alarak kimlikleri, kültürleri üzerine çalışan, “milliyetçi odaklar” oluşturan “Kürt diasporası” da var.</span></p>

    <p class="duz-yaz1" xml:lang="tr"><span class="duz-yaz">Kürtlerle birlikte Kürt milliyetçiliği de yaşatılıyor.</span></p>

    <p class="duz-yaz1" xml:lang="tr"><span class="duz-yaz">Kürtler var, milliyetçilik var, bunların varlığıyla birlikte bir de sorun var. Adını ister Güneydoğu, ister Kürt koyun ama bu sorun, Türkiye Cumhuriyeti’nin peşini seksen yıllık tarihi boyunca hiç bırakmadı. Bir sorun olmasaydı, Türkiye’de sonuncusu PKK olan irili ufaklı yirmi dokuz Kürt isyanı yaşanmazdı.</span></p>

    <p class="duz-yaz1" xml:lang="tr"><span class="duz-yaz">Neden yaşandı?</span></p>

    <p class="duz-yaz1" xml:lang="tr"><span class="duz-yaz">1920’lerde genç Türkiye Cumhuriyeti’nin laik ve merkeziyetçi niteliği Kürt aşiretlerinde tepkiyle karşılandı. Merkezî otoriteye beslenen memnuniyetsizlik, Irak petrollerine el koymak isteyen İngiltere’nin de kışkırtmasıyla Ankara’ya karşı isyancı hareketlerin büyümesine yol açtı. Bunların en büyüğü, Cumhuriyet’in kuruluşundan hemen sonra patlayan Şeyh Said İsyanı’ydı. Kanla bastırılan isyanların acı anıları Kürtlerin toplumsal belleğinde derin izler bıraktı. Devletle ilgili olarak içe bastırılan sevgisizlik, nefret ve korku, devlete karşı yabancılaşma hiç eksik olmadı.</span></p>

    <p class="duz-yaz1" xml:lang="tr"><span class="duz-yaz">Bu olumsuz duygu ve düşünceler, Kürt’ün, Kürtçe’nin, Kürt kimliğinin yok sayıldığı ve horlandığı uluslaşma ve ulus-devlet kurma sürecinde varlığını korudu, hatta yer yer güçlendi. Bu konudaki aşırılık ve yanlışlar, kültürel ırkçılık sularına sürekledi Türkiye’yi.</span></p>

    <p class="duz-yaz1" xml:lang="tr"><span class="duz-yaz">Kürtlerin Türklerle bir ölçüde karışmasını sağlamak, aynı zamanda Güneydoğu’daki bazı tepki odaklarını etkisiz kılmak için 1920’den, 1930’lardan itibaren yapılmaya başlayan zorunlu göçler Kürtler arasında olumsuzluk kaynaklarından biri oldu.</span></p>

    <p class="duz-yaz1" xml:lang="tr"><span class="duz-yaz">Güneydoğu’nun aş ve iş sorunu çözülemedi. İşsizlik, yoksulluk, elbette cehalet de bu bölgenin sanki alın yazısıydı. Kürtçe’si, anadili yok sayıldı ama Türkçe de öğretilmedi. Yani uluslaşma sürecinin gerekleri yerine getirilmedi. Kürtlerde yeni devlete, laik Cumhuriyet idaresine aidiyet duygusu, onunla birlikte yaşama iradesi tam olarak oluşamadı. Devletle aralarında gönül bağı bütünüyle kurulamadı. Çünkü, bir yandan işşizlik ve yoksulluk peşini bırakmadı, öte yandan horlanmaya, cahil kalmaya devam etti. Devlet deyince karşısında jandarmayı, baskıyı gördü. Yani devletle arasında “gönül” değil “korku bağı” kuruldu.</span></p>

    <p class="duz-yaz1" xml:lang="tr"><span class="duz-yaz">Bu ne tam Fransız modeliydi.</span></p>

    <p class="duz-yaz1" xml:lang="tr"><span class="duz-yaz">Ne de Amerikan eritme, kaynaşma modeliydi.</span></p>

    <p class="duz-yaz1" xml:lang="tr"><span class="duz-yaz">Bizde uygulanan modele tepkiyi, Şeyh Said’in torunu, eski DP ve DYP milletvekili Abdülmelik Fırat 1999 yılının nisan ayında, aşırı bir dille şöyle ifade eder:</span></p>

    <p class="duz-yaz1" xml:lang="tr"><span class="duz-yaz">“Yaşananlar ortada. Bu sistemin garabetlerinden biri şu: eğer siz Arap, Kürt, Arnavut, Boşnak, Çerkez olduğunuz halde ‘Ben Türk’üm’ derseniz, Kürtlüğünüzü dile getirmezseniz, size bu ülkede en yüce noktalar bahşedilir. Bir nevi Osmanlı’nın devşirmeleri gibisiniz. Bir süre önce ülkeye başbakan aranıyordu. İleri sürülen isimlerin üçü de Kürt’tü: Bülent Ecevit, İsmet Sezgin ve Yalım Erez. Kastamonu’da Ecevit’in dedesinin mezarına gidin, üzerinde ‘Kürtoğlu Mustafa Bey’ yazıyor. İsmet Sezgin, Kemah’tan Aydın’a sürgün gitmiş Alevî Kürdü’dür. Kürtler, Kürtlüğünü inkâr eden Kürtlere sıpa anlamına gelen ‘çaş Kürtler’ derler. Tabiî ben bu muhterem zevata o tabiri kullanmıyorum. Mesela bir Hikmet Çetin’e ‘çaş’ demek yakışmaz. Ama Meclis Başkanı Çetin benim gibi Kürtçe bilir... ‘Öcalan yakalandı, PKK askerî açıdan yenildi, Kürt sorunu bitti mi?..’ Bunu mu soruyorsunuz? Abdullah Öcalan gibi bir köylü çocuğu kalkıp bu ülkede bir mücadele yürütebildi. Onun bu noktaya kadar gelmesine de yanlış çalışan bu sistem yardımcı oldu. Var olmayan bir şeyi kimse yaratamaz ki. Abdullah Öcalan gitse de, yüz tane, bin tane Öcalan çıkabilir. Çünkü sistem yanlış. Oysa Türkiye Cumhuriyeti, Osmanlı İmparatorluğu’nun bakiyesidir. Osmanlı çok dinli ve çok etnik gruplu bir toplumdu. Şimdi sen bu toplumu alıyorsun ve hepsi Türk’tür diyorsun. Evet, hepsi Türkiye Cumhuriyeti vatandaşıdır ve resmî dil Türkçe’dir ve bunlar doğaldır ama hepsi Türk değildir. Siz bir Boşnak, bir Çerkez için nasıl Türk dersiniz? Cem Özer geçenlerde ben bir Türk’üm ve Çeçen’im diyordu. Bu nasıl olur? Bu bir sahtekaârlık örneğidir.” (Neşe Düzel,</span> <span class="italik-yaz">Radikal</span><span class="duz-yaz">, 5 nisan 1999.)</span></p>

    <p class="duz-yaz1" xml:lang="tr"><span class="duz-yaz">Elbette sahtekârlık örneği değildir.</span></p>

    <p class="duz-yaz1" xml:lang="tr"><span class="duz-yaz">İnsan hem Kürt hem Türk olabilir.</span></p>

    <p class="duz-yaz1" xml:lang="tr"><span class="duz-yaz">Yaşar Kemal’in dediği gibi “Kürt asıllı Türk” olabilir. Anadili Kürtçe olmasına karşılık Türkçe’yle büyük romanlar yazabilir.</span></p>

    <p class="duz-yaz1" xml:lang="tr"><span class="duz-yaz">Hasan Cemal gibi dört ayrı kökten gelebilir ama Türk olabilir.</span></p>

    <p class="duz-yaz1" xml:lang="tr"><span class="duz-yaz">Kimi Kürt iken, Türk olmuştur. Türk olmuş ama kendini Kürt olarak hissetmeye devam etmiş de olabilir.</span></p>

    <p class="duz-yaz1" xml:lang="tr"><span class="duz-yaz">Bunların hiçbiri Abdülmelik Fırat’ın dediği gibi “sahtekârlık” değildir, olamaz. Hele “çaşlık” hiç değildir. Yirmi dört ayrı etnik kökenden gelen insanın yaşadığı, yirmi ayrı dilin konuşulduğu, çok dinli, çok mezhepli, çok kültürlü, çok milliyetli bir impatorluğun kalıntısı üzerinde çağı yakalamanın tek yoluydu ulus-devlet kurmak, uluslaşmak. Benzerlikleri kurumlaştırarak çağdaşlık yoluna çıkmaktan başka çaresi yoktu Atatürk ve dava arkadaşlarının. Fransız İhtilali’ni, Fransız milliyetçiliğini alarak yola çıktılar.</span></p>

    <p class="duz-yaz1" xml:lang="tr"><span class="duz-yaz">Seçilen yol yanlış değildi.</span></p>

    <p class="duz-yaz1" xml:lang="tr"><span class="duz-yaz">Bu topraklarda kökleri iki yüzyıl öncesine uzanan “Batılılaşma”, modernleşme sürecinin bir devamıydı. Bu süreçte en devrimci atılımdı laik Cumhuriyet, millî devlet...</span></p>

    <p class="duz-yaz1" xml:lang="tr"><span class="duz-yaz">Ancak sistemde aşırılıklar, yanlışlar yapıldı.</span></p>

    <p class="duz-yaz1" xml:lang="tr"><span class="duz-yaz">Modelin eksikleri kapatılamadı.</span></p>

    <p class="duz-yaz1" xml:lang="tr"><span class="duz-yaz">Çağdaş demokrasinin, insan haklarının, hukuk devletinin gereği olan adımlar atılamadı. Cumhuriyet rejimi yeterince demokratikleştirilemedi, devlete yeterince demokrasi götürülemedi. Güneydoğu’da aşiret reisleriyle, dinî liderlerle, yani ağalarla şeyhlerle, en geri “feodal unsurlar”la yıllar yılı işbirliği yaptı devlet. Sadece askere, jandarmaya güvendi. Böylece, Kürt milliyetçiliğinin şişeden çıkışını önleyeceğini sandı.</span></p>

    <p class="duz-yaz1" xml:lang="tr"><span class="duz-yaz">Örneğin Celal Bayar, 10 aralık 1936 tarihli “Yüksek Başvekâlet”e başlıklı raporunda şöyle der:</span></p>

    <p class="duz-yaz1" xml:lang="tr"><span class="duz-yaz">“Doğu illeri bizim rejimimize gelinceye kadar kati bir tarzda hâkimiyetimiz altına girmemiştir. Geçmiş hükûmetler, halk üzerindeki hâkimiyetlerini ağalar ve şeyhler vasıtasıyla yürütmek istemişlerdir. Ağalar ve şeyhler soyduklarının bir kısmını hükûmet erkânına vermek suretiyle müşterek idarei maslahat devri yaşanmıştır. Şark’ta bugün için dahi tamamen yerleştiğimiz iddia olunamaz. İstinat edeceğimiz en mühim kuvvet, ordumuz ve jandarmamızdır. Bu iki mühim kuvvetin inzibatî ve modern zihniyetle idaresi karşısında iftihar duymamak kabil değildir. Doğu illerinde hâkimiyet ve idare bakımından göze çarpan bariz bir hakikat vardır: Şeyh Said ve Ağrı isyanlarından sonra Türklük ve Kürtlük ihtirası karşılıklı şahlanmıştır. İsyan edenleri tenkil etmek için şiddetin manası anlaşılır ve yerindedir. İsyandan sonra, fark gözetmeksizin idare etmek de, bundan ayrı ve mutedil bir sistemdir. Hariçten sokulmaya çalışılan politikanın muzır cereyanlarını kırmak ve yurttaşları anavatana bağlamak için devamlı çalışmak ister. Kendilerine, yabancı bir unsur oldukları resmî ağızlardan da ifade edildiği takdirde, bizim için elde edilecek netice, bir aksülamelden ibaret olabilir. Bugün Kürt diye bir kısım vatandaşlar okutturulmamak ve devlet işlerine karıştırılmamak isteniliyor. Ve daha doğrusu bu kısım vatandaşlar hakkında ne gibi bir sistem takip edileceği idare memurlarınca vazıh olarak bilinmiyor.” (</span><span class="italik-yaz">Celal Bayar, Başbakanlık Dönemi, 1937-1939,</span> <span class="duz-yaz">Nurşen Mazıcı, Der Yayınları, s. 159-160.)</span></p>

    <p class="duz-yaz1" xml:lang="tr"><span class="duz-yaz">Yıllar böyle geçti.</span></p>

    <p class="duz-yaz1" xml:lang="tr"><span class="duz-yaz">Sonra 1960’ların, 1970’lerin, 1980’lerin askerî yönetimleri geldi. 27 Mayıs sonrası solun, komünist hareketin Türkiye’deki yükselişine paralel olarak Kürt milliyetçiliği de Marksist örtü arkasında su yüzüne vurmaya başlarken, Kürt gerçeğini dile getiren ya da savunanlar şiddetle cezalandırıldı. Özellikle 12 Eylül’de Kürtçe konuşmak bile çıkarılan bir yasayla yasaklandı, Kürt sözcüğünü kullanmak kendi başına bir suça dönüştü. Diyarbakır Askerî Cezaevi 1980’den itibaren sanki PKK’ya militan üreten bir mekanizma, bir baskı fabrikası haline geldi. Oradan çıkan bir sürü insan doğruca dağa çıktı, PKK saflarına katıldı.</span></p>

    <p class="duz-yaz1" xml:lang="tr"><span class="duz-yaz">Devlet bir yandan soruna yalnız “askerî” pencereden yaklaşırken, “Önce terörle mücadele!” derken, öbür yandan 1984’teki Şemdinli ve Eruh baskınlarıyla PKK’nın sahneye çıkışını yerli yerine oturtamadı. Boyutunu tam kavrayamadı. Olay başlangıçta küçümsendi. Bu açıdan Başbakan Özal’ın “üç buçuk eşkıya” deyimi daha sonraki yıllarda hep kendisine karşı eleştiri konusu yapıldı. Ancak asker de yangının giderek parlayacağını göremedi başlangıçta. Ayrıca, “gerilla”ya karşı mücadele konusunda hazırlıklı değildi.</span></p>

    <p class="duz-yaz1" xml:lang="tr"><span class="duz-yaz">Geçmişte olduğu gibi 1980’lerden itibaren de asker, Güneydoğu ve Kürt konusunda sivile güvenmedi. Sivil de askere hiç güven vermedi. Bu yüzden asker, sivile kapalı tuttuğu bu alanda devlet içinde de herhangi bir serbest tartışmaya pek fazla izin vermedi. Farklı görüşler, aykırı bakış açıları, kafa jimnastiği, oyun planları çerçevesinde dahi tartışılmadı. Bu konuda üst düzeyde bir Türk istihbarat yetkilisinin şöyle yakındığını anımsıyorum:</span></p>

    <p class="duz-yaz1" xml:lang="tr"><span class="duz-yaz">“Bizim devlette tartışma geleneği gelişmemiştir. Örneğin CIA’ da, Amerikan başkanının verdiği yetkiye dayanarak ülkenin resmî politikalarına aykırı görüşleri geliştirmek için ayrı bir grup oluşturulmuştur. Burada en aykırı görüşler dahi geliştirilip tartışmaya sunulur. Böylece resmî çizgi sınanır, testten geçirilir, neyin yanlış neyin doğru olduğu konusunda daha önce akla gelmedik yeni yaklaşımlar uç verebilir. Bizde böyle bir gelenek yok.”</span></p>

    <p class="duz-yaz1" xml:lang="tr"><span class="duz-yaz">Bu yüzden, Güneydoğu’yla ilgili olarak devlet içinde, özellikle asker nezdinde resmî çizgiyi sorgulayabilecek nitelikteki yaklaşımlar kuşkuyla, kaş çatan yüz ifadeleriyle karşılandı. Konu konuşulmaz, tartışılmazsa, sorun haline gelmez sanıldı. Böylece sivil de bu alanı askere bırakmanın dayanılmaz hafifliğini yaşamaya başladı.</span></p>

    <p class="duz-yaz1" xml:lang="tr"><span class="duz-yaz">1990 yılı ağustos ayı başında Saddam Hüseyin’in Kuveyt’i işgali ve 1991 Körfez Savaşı’yla birlikte PKK birkaç yıl sürecek yükselişini başlattı. Çünkü, Kuzey Irak’ta Saddam kuvvetlerinin çekilmesiyle doğan büyük otorite boşluğunda kendine “kurtarılmış alanlar” buldu. Irak ordusunun kaçarken geride bıraktığı büyük cephaneliklere el koydu. O arada tarihe karışan Sovyetler Birliği’nin askerî kaynaklarından çok ucuza çok iyi silahlar aldı. Uyuşturucu ticareti ve haraçtan sağladığı paralar PKK’nın bu silah alımlarında işe yaradı.</span></p>

    <p class="duz-yaz1" xml:lang="tr"><span class="duz-yaz">Özellikle 1991 Körfez Savaşı’yla PKK Kuzey Irak’a yerleşirken, Türk devleti henüz istihbaratıyla, askeriyle Kuzey Irak’ı doğru dürüst tanımıyordu. İçeri girmiş sayılmazdı. Bu durum, 1990’ların ilk yıllarında PKK’nın elini rahat bıraktı. Türkiye’ye sızmaları, eylem sonrası kaçışları kolaylaştırdı. 1992 yılının ekim ayında Kuzey Irak’ta PKK’ya dönük olarak Barzanî ve Talabanî’nin gönülsüz işbirliğiyle gerçekleştirilen ilk büyük askerî operasyonun “bir başarı” olduğu söylenemezdi. Ancak, kamuoyunu psikolojik açıdan etkilemek için bir başarı gibi sunuldu. PKK tarafından ilk kıvılcımın 1984’te çakılmasına rağmen, 1991’de, 1992’de devlet hâlâ tam olarak hazırlıklı hale gelebilmiş değildi, geç kalmıştı.</span></p>

    <p class="duz-yaz1" xml:lang="tr"><span class="duz-yaz">PKK’nın 1984’teki Şemdinli ve Eruh baskınları bir yerde Suriye’ye, Hafız Esad yönetimine bir işaret ya da gösteriydi. “Bakın ben bunları yapabilecek, Türkiye’nin başına bela olabilecek güçteyim, beni destekleyin” diyordu Apo Şam’a. Nitekim, Suriye desteği bundan sonra PKK’nın gelişmesinde belirleyici oldu.</span></p>

    <p class="duz-yaz1" xml:lang="tr"><span class="duz-yaz">Suriye, Türkiye’den rahatsızdı.</span></p>

    <p class="duz-yaz1" xml:lang="tr"><span class="duz-yaz">Türkiye’nin 1980 yılı eylül ayında patlayan Irak-İran Savaşı’ndan da yararlanarak, kısa adı GAP olan Güneydoğu Anadolu Projesi’ne hız vermesi ve dış kredi bulup Atatürk Barajı’nı inşa etmeye başlaması, Suriye’de tepki yaratmıştı. Türkiye’nin su kaynaklarını denetleme yoluna girmesi Suriye’yi korkutuyordu. 1980’e kadar Irak’la, Arap dünyasıyla birlikte Türkiye’nin Atatürk Barajı için kredi bulmasını engellemişti. Ancak Körfez Savaşı, Türkiye’ye karşı bu blokta gedik açmıştı. Bunun üzerine Suriye de Türkiye’nin başına PKK belasını sarmaya karar verdi. “Suya karşı terör” denklemini yarattı. Soğuk Savaş dengelerinde, arkasına Sovyetler Birliği’ni de almış olan Suriye, PKK’nın büyümesine büyük katkı yapmaya, Türkiye’ye karşı “terör ve şiddet sopası”nı kullanmaya başladı 1980’lerde...</span></p>

    <p class="duz-yaz1" xml:lang="tr"><span class="duz-yaz">PKK’yı yalnız Suriye desteklemedi.</span></p>

    <p class="duz-yaz1" xml:lang="tr"><span class="duz-yaz">Türkiye’deki laik demokratik cumhuriyet modelini kendine en büyük gelecek tehdidi olarak gören Tahran’daki Humeynî rejimi de PKK’ya el verdi. Çünkü Türkiye’nin istikrarsızlaştırılması işine geliyor. Aynı durum, Saddam Hüseyin için de geçerliydi. Irak’taki Kürtleri kendine tehdit olarak görüyordu, ama Batı kampında yer alan Türkiye’ye hiç güvenmediği için PKK kartını Saddam da kullanıyordu. Sovyetler Birliği için de, çöküşünden sonraki Rusya ve Ermenistan açısından da durum farklı değildi. PKK bu iki ülkede her zaman geniş bir manevra alanı buldu, değişik biçimlerde desteklendi.</span></p>

    <p class="duz-yaz1" xml:lang="tr"><span class="duz-yaz">PKK’nın varlığını kanıtlaması ve yükselişe geçmesine, elbette, Kıbrıs Rum Yönetimi ile Yunanistan da kayıtsız kalmadı. 1974 sonrası “Ermeni terörü” konusunda düğmeye basmış olan Atina, Türkiye’yi Avrupa’dan tecrit etmeyi amaçlayan politikası çerçevesinde, özellikle 1990’ların başından itibaren PKK’ya desteğini artırdı. Türkiye’ye karşı bu düşmanlık politikasını Yunanistan, üst düzeyde bir Türk diplomatının deyişiyle “çok sinsice” yürüttü. Bu sinsi politika, Apo’nun 1999’da Kenya’nın başkenti Nairobi’deki Yunan Büyükelçiliği’nde sahte Kıbrıs Rum Yönetimi pasaportuyla ortaya çıkmasıyla bütün dünyanın gözleri önünde çırılçıplak kaldı...</span></p>

    <p class="duz-yaz1" xml:lang="tr"><span class="duz-yaz">İngiltere’si, Fransa’sı, Almanya’sı, –özellikle Belçika’sı– da, İskandinavlar dahil birçok Avrupa ülkesi de, Amerika’sıyla İsrail’i de PKK’yı ihmal etmediler. Kimi yakından, kimi göz ucuyla izledi. PKK sürekli markajdaydı. PKK’nın şiddet eylemleri parladıkça, birçok ülkede “Dur bakalım şununla bir de biz temas kuralım” eğilimi su yüzüne çıkmaya başladı. PKK’ya dönük şu ya da bu şekilde destek gitgide büyüdü. Özellikle Batı ülkelerinde şu düşünce dikkati çekmeye başladı:</span></p>

    <p class="duz-yaz1" xml:lang="tr"><span class="duz-yaz">“PKK askerî açıdan yenilse, marjinal hale getirilse bile, siyasal açıdan Türkiye Kürtlerini temsil edebilir. Kitle desteğini sağlayabilir. İyisi mi biz şimdiden PKK’ya kapıyı açık ya da aralık tutalım.”</span></p>

    <p class="duz-yaz1" xml:lang="tr"><span class="duz-yaz">Ayrıca, PKK etkisiz kılınsa dahi “Kürt sorunu”nun hem bölgede hem Türkiye’de varlığını devam ettireceğini biliyorlardı. Özellikle Birinci Dünya Savaşı ve sonrasında Kürtlere dönük ilgi, Ortadoğu’ya, Körfez’e ilişkin politikalarda yer tutmaya başladı. “Kürt diasporası”nın yaşatmaya çalıştığı Kürt milliyetçiliği desteklendi. Kürt kimliğiyle, kültürüyle ilgili çalışmalar sistemleştirildi. Berlin Duvarı’nın 1989’da yıkılışı ve arkasından Sovyetler’in 1991’de çöküşüyle, yani komünizm ve Soğuk Savaş’ın noktalanmasıyla birlikte, Kürt sorunu daha çok tarih sahnesine çıktı. Çünkü Soğuk Savaş dengelerinde iki blok arasındaki büyük ideolojik rekabet, etnik sorunların, etnik düşmanlıkların dondurulmasına yol açmıştı. Kürt sorununda da durum farklı değildi.</span></p>

    <p class="duz-yaz1" xml:lang="tr"><span class="duz-yaz">Ama Duvar’ın çöküşü, sorunların tekrar canlanmasına, milliyetçiliğin hortlamasına, milliyetçilik hayaletinin eski Yugoslavya’dan, Sırbistan ile Hırvatistan’dan, Bosna ile Kosova’dan Kafkasya’ya kadar dans etmeye başlamasına neden oldu. Bu ortamda Kürtler ve Kürt sorunu da daha büyük ilgi odağı haline gelmeye başladı. İsrail-Arap barışının günün birinde kurulmasıyla birlikte Ortadoğu’da gündemin üst sırasına, bazı Kürt aydınlarının deyişiyle, “dünyanın en büyük devletsiz halkı” olarak Kürtlerin ve Kürt sorununun geleceği, buna şimdiden hazırlıklı olmak gerektiği düşüncesi Batılı başkentlerde gittikçe yaygınlaştı.</span></p>

    <p class="bolum-ad-tek-sat-r" xml:lang="tr"><span class="bolum-ad1">- 10 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">Kimin milliyetçiliğinin</span></p>

    <p class="ara-spotlar" xml:lang="tr"><span class="bold-yaz">daha iyi olduğu tartışmalarının</span></p>

    <p class="ara-spotlar" xml:lang="tr"><span class="bold-yaz">aşıldığı bir dünyada yaşamak</span></p>

    <p class="ara-spotlar-son-sat-r" xml:lang="tr"><span class="bold-yaz">istiyorum artık!</span></p>

    <p class="duz-yaz1" xml:lang="tr"><span class="duz-yaz">Akla takılan sorular hiç bitmiyor:</span></p>

    <p class="duz-yaz1" xml:lang="tr"><span class="duz-yaz">Dış destek olmasaydı, PKK olmaz mıydı? Dış destek olmasa, 1984’te Şemdinli ve Eruh baskınlarıyla başlayan ‘yirmi dokuzuncu isyan’ Türkiye’yi bu kadar kanatan boyutlara varabilir miydi? PKK’nın bu denli büyümesinde belirleyici olan dış destek miydi?</span></p>

    <p class="duz-yaz1" xml:lang="tr"><span class="duz-yaz">Sanmıyorum.</span></p>

    <p class="duz-yaz1" xml:lang="tr"><span class="duz-yaz">Tek başına dış destek PKK’yı böylesine güçlü kılamaz, büyütemezdi.</span></p>

    <p class="duz-yaz1" xml:lang="tr"><span class="duz-yaz">Zemin müsaitti.</span></p>

    <p class="duz-yaz1" xml:lang="tr"><span class="duz-yaz">Yanlış politikaların attığı tohumlar, uygun dış koşullarla birleşince PKK birden patlama yaptı. Türkiye’de 1992 yılının mart ayında Nevruz yaklaşırken Apo, Güneydoğu’da “serhildan”, yani isyan çağrısı yapacak ve Şirnak-Cizre-Nusaybin’den oluşan ve “şeytan üçgeni” diye anılan bölgede PKK’ya “kurtarılmış bölge” yaratabileceğini sanacak kadar kendine güveniyordu. Durum, zamanın Genelkurmay başkanı Orgeneral Doğan Güreş’e “Baktım, memleket elden gidiyor!” sözünü ettirecek kadar vahim bir noktanın eşiğindeydi. PKK, Moskova’da tatil köyü satın alıp işletecek kadar güçlenmişti.</span></p>

    <p class="duz-yaz1" xml:lang="tr"><span class="duz-yaz">Bundan sonra PKK’ya karşı “topyekûn savaş” açıldı.</span></p>

    <p class="duz-yaz1" xml:lang="tr"><span class="duz-yaz">Askerin dediği oldu.</span></p>

    <p class="duz-yaz1" xml:lang="tr"><span class="duz-yaz">“Önce terörle mücadele!” gündemin başına oturdu. Özellikle DYP Genel Başkanı Tansu Çiller’in 1993 yılı ortasında başbakan olmasıyla birlikte askerin, devletin eli serbest bırakıldı. Askere, güvenlik güçlerine her türlü destek verildi. PKK hem kırsalda hem kentte büyük darbeler yedi. Bu arada “Susurluk koşulları” geçerli kılındı. Devletin içinde hukukun dışına çıkılan uygulamalar yaşandı. “Devletin ağzı süt kokmaz; örtülü savaştır yaşadığımız; düşmanı yenmek için her türlü yol mubahtır!” anlayışı bazı dönemlerde, bazı olaylarda devletin, PKK’ya karşı yürüttüğü meşru ve haklı mücadelesinde uç verdi. Faili meçhul cinayetler, yargısız infazlar, işkence, zorunlu göç ve köy yakmalardı bu hukuk dışı anlayışın adı...</span></p>

    <p class="duz-yaz1" xml:lang="tr"><span class="duz-yaz">1992-1994 dönemini “Tam bir ölüm kalım savaşı” diye niteler üst düzeyde bir Türk istihbarat yetkilisi, “Boğazlaşmaydı yaşanan... Türkiye’de kamuoyunun, büyük kitlelerin böyle bir boğazlaşmanın farkında olmaması gerekiyordu. Yoksa panik yaşanırdı. Bıçak sırtındaydı her şey... Devlet olarak çok büyük zaafiyet içindeki bir dönemdi. İstanbul’a kadar geldiler. PKK’nın Tuzla tren istasyonundaki o korkunç katliamını, terör eylemini hatırla... İskenderun’u hareketlendirmeye çalıştılar. Yani Gaziantep üzerinden denize açılma gayretleri... Dediğim gibi, hakikaten bir boğazlaşmaydı.”</span></p>

    <p class="duz-yaz1" xml:lang="tr"><span class="duz-yaz">PKK’nın başlattığı bu boğazlaşma, Türkiye’ye maddî ve manevî açılardan çok pahalıya mal oldu. Diyarbakır’daki Olağanüstü Hal Valiliği’nin resmî kayıtlarına göre, bölgede olağanüstü halin başladığı 19 temmuz 1987 ile 31 mayıs 2001 tarihine kadar geçen on dört yılın dökümü şöyleydi:</span></p>

    <p class="dar-paragraf-yak-n-sat-rlar" xml:lang="tr"><span class="dar-paragraf1">23 473 PKK’lı ölü...</span></p>

    <p class="dar-paragraf-yak-n-sat-rlar" xml:lang="tr"><span class="dar-paragraf1">670 PKK’lı yaralı...</span></p>

    <p class="dar-paragraf-yak-n-sat-rlar" xml:lang="tr"><span class="dar-paragraf1">220’si subay 5 040 şehit...</span></p>

    <p class="dar-paragraf-yak-n-sat-rlar" xml:lang="tr"><span class="dar-paragraf1">(Sakarya Meydan Muharebesi’ndeki kadar şehit.)</span></p>

    <p class="dar-paragraf-yak-n-sat-rlar" xml:lang="tr"><span class="dar-paragraf1">4 444 sivil vatandaş ölü...</span></p>

    <p class="dar-paragraf-yak-n-sat-rlar" xml:lang="tr"><span class="dar-paragraf1">Çoğu gazi 11 037 yaralı...</span></p>

    <p class="dar-paragraf-yak-n-sat-rlar" xml:lang="tr"><span class="dar-paragraf1">10 000 civarında PKK’lı hapiste...</span></p>

    <p class="dar-paragraf-yak-n-sat-rlar" xml:lang="tr"><span class="dar-paragraf1">Boşaltılan 692 köy, 2 000 mezra...</span></p>

    <p class="dar-paragraf" xml:lang="tr"><span class="dar-paragraf1">(HADEP’e göre bu sayı 4 000.)</span></p>

    <p class="duz-yaz1" xml:lang="tr"><span class="duz-yaz">İnsanî kayıpların dışında, her yıl Türkiye’nin kalkınmasına, aş ve iş sorununun çözülmesine harcanabilecek milyarlarca dolar silahlanmaya, askerî mücadeleye gitti. Türkiye’nin ekonomik kamburunu büyütürken, enflasyonu körükledi. Güneydoğu’yu ekonomik ve toplumsal açıdan feci şekilde tahrip etti. PKK’nın tek yanlı başlattığı bu boğazlaşma, Türkiye’nin demokratikleşmesini aksattı. Dış politikadaki manevra alanını daralttı. İmajını bazı açılardan haksız biçimde, son derece kötüleştirdi.</span></p>

    <p class="duz-yaz1" xml:lang="tr"><span class="duz-yaz">Türkiye fena kanadı.</span></p>

    <p class="duz-yaz1" xml:lang="tr"><span class="duz-yaz">Altüst oluşlarla, anababa günleriyle çok daha iyi biçimde kullanabileceği enerjisini tüketti.</span></p>

    <p class="duz-yaz1" xml:lang="tr"><span class="duz-yaz">Analar çok acı çekti.</span></p>

    <p class="duz-yaz1" xml:lang="tr"><span class="duz-yaz">Ama olan oldu, yaşanan yaşandı.</span></p>

    <p class="duz-yaz1" xml:lang="tr"><span class="duz-yaz">Tarihi geri çevirmek olanaksız.</span></p>

    <p class="duz-yaz1" xml:lang="tr"><span class="duz-yaz">Bundan sonra ne yapacağız?</span></p>

    <p class="duz-yaz1" xml:lang="tr"><span class="duz-yaz">Tek bir yanıtı var bu sorunun:</span></p>

    <p class="duz-yaz1" xml:lang="tr"><span class="duz-yaz">Demokrasi içinde yaralarımızı sarmaktan başka çaremiz yok.</span></p>

    <p class="duz-yaz1" xml:lang="tr"><span class="duz-yaz">İnsanların zihniyetini değiştirmek için kültüre, eğitime yatırım yapmaktan başka çaremiz yok. Kafalar değişmeden, yani kültürel değişimi hızlandırmadan demokrasinin ete kemiğe bürünmesi, bir hayat tarzı olarak kökleşmesi mümkün olamaz. Çeşitliliği Babil Kulesi’ndeki gibi tek kalıba dökme hevesleri yerine, XX. yüzyılda çöküşünü yaşayan totaliter zihniyetler yerine, farklılık ve çeşitliliğin zenginlik ve yaratıcılığından yararlanmaktır doğru olan. Değişik kültürler arasında alışverişler olmadıkça bu dünyada huzur ve barışın, mutluluğun yolları açılamaz.</span></p>

    <p class="duz-yaz1" xml:lang="tr"><span class="duz-yaz">Yaşamak için ille de acı çekmek şart değil.</span></p>

    <p class="duz-yaz1" xml:lang="tr"><span class="duz-yaz">Tarihi geri çeviremeyiz.</span></p>

    <p class="duz-yaz1" xml:lang="tr"><span class="duz-yaz">Geçmişin hayaletlerinin yeniden sahneye çıkmalarına izin vermeyelim. Geçmiş bizi tutsak almasın.</span></p>

    <p class="duz-yaz1" xml:lang="tr"><span class="duz-yaz">Geçmişin deneyimlerinden çıkaracağımız derslerin ışığında yüzümüzü geleceğe dönmek zorundayız.</span></p>

    <p class="duz-yaz1" xml:lang="tr"><span class="duz-yaz">Geçmişte yaşanmaz.</span></p>

    <p class="duz-yaz1" xml:lang="tr"><span class="duz-yaz">Geçmişle elbette hesaplaşacağız. Ama bunu yaparken bir yandan zamana ihtiyacımız var. Acıların soğumasını beklemektir doğru olan. Çünkü herkes acı çekti.</span></p>

    <p class="duz-yaz1" xml:lang="tr"><span class="duz-yaz">Gelecek demokrasiden, insan haklarından, hukukun üstünlüğünden, siyasette olduğu gibi ekonomide de özgürlükçü bir düzenden, yaşam kalitesinin düzeltilmesinden, yani refahtan geçiyor.</span></p>

    <p class="duz-yaz1" xml:lang="tr"><span class="duz-yaz">Mutluluğun yolu parçalanmak değil bütünleşmektir. Ama bu bütünleşme tek boyutlu değil. İnsanları torna tezgâhından çıkmışçasına tek tip yapmaya özenen bir bütünleşme değil. Farklılığı, çeşitliliği içeren, bunları çağdaş demokrasinin hukuksal güvencelerine bağlayan bir bütünleşme. Daha güzel bir dünyayı amaçlayan bir bütünleşme. Filozof devlet adamı Václav Havel, 2002’de New York Üniversitesi’nde yaptığı politikaya veda konuşmasında “Daha insancıl bir dünya”ya çağrı yaparken şöyle diyor:</span></p>

    <p class="duz-yaz1" xml:lang="tr"><span class="duz-yaz">“Bankacılar kadar şairlerin sesinin de güçlü çıktığı bir dünyadır daha insancıl bir dünya...”</span></p>

    <p class="duz-yaz1" xml:lang="tr"><span class="duz-yaz">Ben de hayal ediyorum böylesi bir dünyayı. Farklılıkların saygı gördüğü, şairlerin, yazarların, sanatçıların horlanmadığı, seslerine kulak verildiği duyarlı bir dünya. Bir özlem bu. Bunun için ekonomik yatırım yetmiyor. Kültüre yatırım da şart. Farklılığın korku değil, zenginlik ve yaratıcılık kaynağı olduğunu insanoğluna anlatmanın yolu, iç dünyaları kültürle terbiye etmekten geçiyor çünkü.</span></p>

    <p class="duz-yaz1" xml:lang="tr"><span class="duz-yaz">Kimin milliyetçiliği daha iyi tartışmalarının aşıldığı bir dünyada yaşamak istiyorum.</span></p>

    <p class="duz-yaz1" xml:lang="tr"><span class="duz-yaz">Dil, din, inanç, köken ayrılıklarının artık bu yüzyılda insanları birbirinden ayıran duvarlar değil, köprüler olabileceği konusunda insanoğlunu ikna edebilmek için kültürü, demokrasi eğitimini önemsemek gerekiyor.</span></p>

    <p class="duz-yaz1" xml:lang="tr"><span class="duz-yaz">Farklılık, çeşitlilik kavga kaynağı olmasın.</span></p>

    <p class="duz-yaz1" xml:lang="tr"><span class="duz-yaz">Bırakın, herkes kendi gibi olsun.</span></p>

    <p class="duz-yaz1" xml:lang="tr"><span class="duz-yaz">“Öteki” diye dışlanmasın.</span></p>

    <p class="duz-yaz1" xml:lang="tr"><span class="duz-yaz">Herkesin sana benzemesi gerekmiyor.</span></p>

    <p class="duz-yaz1" xml:lang="tr"><span class="duz-yaz">Zaten bu mümkün değil ki.</span></p>

    <p class="duz-yaz1" xml:lang="tr"><span class="duz-yaz">Herkesin “kendi olması” özgürlüğünün tanındığı, saygı gördüğü bir dünya, daha güzel bir dünyadır. Daha adaletli bir dünyadır.</span></p>

    <p class="duz-yaz1" xml:lang="tr"><span class="duz-yaz">Bir başka deyişle:</span></p>

    <p class="duz-yaz1" xml:lang="tr"><span class="duz-yaz">“Kendini tarif özgürlüğü...”</span></p>

    <p class="duz-yaz1" xml:lang="tr"><span class="duz-yaz">2002 yılı Nobel Edebiyat Ödülü sahibi Macar romancı İmre Kertész’in bir sözü bu. İkinci Dünya Savaşı yıllarında Hitler’in ölüm kamplarından, Auschwitz’den kendi kurtuluşunu, anababasının kurtulamayışını, Yahudilerin sevilmedikleri toplumlardaki yaşamını anlatır romanlarında. “Sürgündeki dil” başlığını taşıyan bir yazısında uzun uzun “kendini tarif özgürlüğü” üzerinde durmuş. Batı demokrasilerinde bile devlet otoritesinden kaynaklanan ayrımcılıktan dert yanıyor. Toplumda kendini ayrıcalıklı görme illetinin, “öteki”ne üstün görme küstahlığının demokrasilerde de sona ermemiş olmasından yakınıyor. “İnsan ruhunu kirleten tutum ve uygulamalar” diye şikâyet ediyor bu hastalıklardan...</span></p>

    <p class="duz-yaz1" xml:lang="tr"><span class="duz-yaz">Yakınmak çok haklı ayrımcılıktan, “öteki”ne düşmanlıktan, yabancı düşmanlığından... Ya da bunların tam tersi, yani insanın kendi memleketinde dışlanmış duygusu tatmadan yaşayabilmesinin huzuru... Kendi yurdunda sürgün olmadan, sürgün duygusu hissetmeden yaşayabilmesinin güzelliği...</span></p>

    <p class="duz-yaz1" xml:lang="tr"><span class="duz-yaz">Her zaman olmuyor.</span></p>

    <p class="duz-yaz1" xml:lang="tr"><span class="duz-yaz">Yaşamak için acı çeken insanların kaderi birçok yerde kolay değişmiyor.</span></p>

    <p class="duz-yaz1" xml:lang="tr"><span class="duz-yaz">Macar romancı İmre Kertész demiş ki:</span></p>

    <p class="duz-yaz1" xml:lang="tr"><span class="duz-yaz">“Siyasetle kültür birbirine düşman olmamalı. Kültürü boşlamış bir siyaset yalnızca despotizm, baskı, zulüm üretir.”</span></p>

    <p class="duz-yaz1" xml:lang="tr"><span class="duz-yaz">İdeolojilerin insanoğlunu nasıl nefret ve yalanda yaşattığı, insanoğluna nasıl cehennem tuzakları kurduğu malum. Özellikle geçen yüzyıl tarihinin kanlı sayfaları bunlarla dolu.</span></p>

    <p class="duz-yaz1" xml:lang="tr"><span class="duz-yaz">Montesquieu’nun sözü ne güzeldir:</span></p>

    <p class="duz-yaz1" xml:lang="tr"><span class="duz-yaz">“Önce insanım, sonra Fransız!”</span></p>

    <p class="duz-yaz1" xml:lang="tr"><span class="duz-yaz">Bunu diyebilmek kolay değil.</span></p>

    <p class="duz-yaz1" xml:lang="tr"><span class="duz-yaz">Hem milliyetçiliğin beşiği Fransa’da, milliyetçiliğin doğduğu çağda...</span></p>

    <p class="duz-yaz1" xml:lang="tr"><span class="duz-yaz">Ben de artık kimin milliyetçiliğinin daha güzel olduğu tartışmalarının yaşanmadığı, milliyetçilikten çok çeken, kana bulanan zamanların kepaze sayfalar olarak tarihe karıştığı bir dünyada yaşamak istiyorum. Milliyetçi düşmanlıkların, önyargıların tümüyle aşıldığı, dinden, mezhepten, inançtan, dil, ırk ve etnik köken farklılıklarından kopan kavga ve çatışmaların mazi olduğu, akla gelebilecek bütün kanlı kopuşlardan geçerek olgunlaşmış, güzelleşmiş bir dünyayı özlüyorum.</span></p>

    <p class="duz-yaz1" xml:lang="tr"><span class="duz-yaz">“Kültürler arası keyifli diyaloglar” kurularak yaşanacak mutlu bir dünyayı...</span></p>

    <p class="duz-yaz1" xml:lang="tr"><span class="duz-yaz">“Kültürel hoşgörü yalnızca farklı olanlara karşı sabırlı davranmak değildir. Hoşgörü hem ahlakî hem de estetik bir tavırdır. ‘Ötekiler’ ve onların kültürel güzellikleri hakkında bilgi sahibi olmaktır. Nefreti ve etnik şiddeti doğuran aşağılanma, saygısızlık, karalama gibi davranışlardan ancak böyle bir zihniyetle uzak durulabilir. Franklin Roosevelt’in bir zamanlar dediği gibi, ancak yasalar karşısında aynı hakları paylaştığımız zaman birbirimizin hayallerini paylaşabiliriz. Ve ancak birbirimizin hayallerini paylaştığımız zaman iç savaşlara girmek yerine kültürler arasında keyifli diyaloglar kurabiliriz.” (Federico Mayor, UNESCO Genel Sekreteri,</span> <span class="italik-yaz">NPQ</span><span class="duz-yaz">, kış 92 sayısı.)</span></p>

    <p class="bolum-ad-tek-sat-r" xml:lang="tr"><span class="bolum-ad1">- 11 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">Avrupa Birliği’ni</span></p>

    <p class="ara-spotlar-son-sat-r" xml:lang="tr"><span class="bold-yaz">neden mi önemsiyorum?</span></p>

    <p class="duz-yaz1" xml:lang="tr"><span class="duz-yaz">İşte bütün bu nedenlerle Avrupa Birliği’ni önemsiyorum.</span></p>

    <p class="duz-yaz1" xml:lang="tr"><span class="duz-yaz">Savaşlardan, ihtilallerden, soykırımlardan, toplu kırımlardan, iç savaşlardan, kısacası anababa günlerinden kopmuş gelen yaşlı kıtamızda, “ulus üstü” yapılarıyla tarihin en büyük barış ve demokrasi projesi olduğu için önemsiyorum Avrupa Birliği’ni.</span></p>

    <p class="duz-yaz1" xml:lang="tr"><span class="duz-yaz">Avrupa Birliği içindeki bir Türkiye de kendini din, mezhep, etnik köken ve kültür farklılıklarından kaynaklanan çatışma tehlikelerinden, zamanla, “yeni Avrupa”nın ulus üstü yapılarını benimseyerek daha rahat sakınabilir. AB üyesi bir Türkiye, topraklarında barış ve huzuru çok daha sağlam temellere kavuşturabilir.</span></p>

    <p class="duz-yaz1" xml:lang="tr"><span class="duz-yaz">3 kasım 2002’deki milletvekili genel seçimleriyle bir siyaset sınıfını liderleri ve partileriyle seçim sandığında tasfiye ederek işlemeye başladığını gösteren demokrasi çarkı, İslamcılar için olduğu gibi Kürtler ve Kürt milliyetçileri için de terbiyevî biçimde dönmeye, AB içinde, daha kolay devam eder. Herkesi, oyunu kuralına göre oynamaktan başka çare olmadığına ikna eder. Sistemle bütünleşmelerini sağlar. Refah ve özgürlükten daha çok pay alan, eşit vatandaşlar haline geldikçe, demokrasi dışı şablonların çıkmazları daha kolay anlaşılır, asker-sivil taşları gitgide yerine oturur ve sistem herkesin içine daha çok sinmeye başlar çünkü...</span></p>

    <p class="duz-yaz1" xml:lang="tr"><span class="duz-yaz">İslamcı köktendinciler, yani toplum ve devlet düzenini dinî esaslara oturtmak isteyenler olacağı gibi, Kürtler arasında da ayrılıkçılar, yani bağımsız bir Kürt devleti için mücadele eden Kürt milliyetçileri de olacak. Demokrasi ve insan hakları ne kadar gelişse, hukukun üstünlüğü ve refah hayatın kalitesini ne kadar düzeltse de, Kürtlerin anadilde yayınları, radyo ve televizyonları da olsa, kimliklerini, kültürlerini serbestçe öğrenseler de bu değişmeyecektir. Kürtlerin büyük çoğunluğu sistemle kaynaşsa, sistemle bütünleşse, ayrılıkçılığa ne kadar itibar etmese de bunun değişeceğini sanmıyorum. Hatta, İspanya’da Bask bölgesinin bağımsızlığı için mücadele eden ETA örneğinde olduğu gibi, silah ve şiddet yoluyla bağımsızlık hayali peşinde koşanlar da eksik olmayacaktır.</span></p>

    <p class="duz-yaz1" xml:lang="tr"><span class="duz-yaz">Ancak AB üyesi, demokratik hukuk devleti yerli yerine oturmuş bir Türkiye’de, AB dışında kalmış bir Türkiye’ye kıyasla bu akımlar çok daha fazla etkisizleşecek, marjinalleşecektir. Demokratik rejimin kendine olan özgüveni sayesinde çok fazla mesafe alamayacaklardır. Hatta öyle bir zaman gelecektir ki, bu özgüven, bazı Avrupa ülkelerinde olduğu gibi, şiddeti dışlayan ayrılıkçılığa siyaset meydanında var olma hakkı tanıyabilecektir.</span></p>

    <p class="duz-yaz1" xml:lang="tr"><span class="duz-yaz">Türkiye’nin böylesi günleri göreceğine inanıyorum.</span></p>

    <p class="duz-yaz1" xml:lang="tr"><span class="duz-yaz">Bütün bu nedenlerle önemsiyorum, tarihin en büyük barış ve demokrasi projesi olan Avrupa Birliği’ni. Bu proje Türkiye için de Cumhuriyet’in kuruluşundan sonraki en büyük çağdaşlaşma projesi. Çok önemsiyorum, çünkü Türkiye’nin tepeden tırnağa yeniden inşa edilmesinin, reformlarla yenilenerek daha güzel bir dünyaya doğru yol almasının adıdır Avrupa Birliği projesi...</span></p>

    <p class="bolum-ad-tek-sat-r" xml:lang="tr"><span class="bolum-ad1">- 12 -</span></p>

    <p class="ara-spotlar-ilk-sat-r" xml:lang="tr"><span class="bold-yaz">Hayır, beklediğim yarınlar</span></p>

    <p class="ara-spotlar-son-sat-r" xml:lang="tr"><span class="bold-yaz">dünde kalmayacak!</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 31 ekim 2002</span></p>

    <p class="duz-yaz1" xml:lang="tr"><span class="duz-yaz">Sarı taksinin şoförü bir yandan pidesinin ucundan ufak ufak koparıp öğle kebabını atıştırırken, öbür yandan benimle seçim sohbeti yapıyor, 3 kasımı konuşuyor. “Hasan Abi, kötü mü olur bizim parti de girse Meclis’e” diyor, “HADEP de barajı aşıp Parlamento’ya girse, Avrupa Birliği için de iyi olmaz mı?”</span></p>

    <p class="duz-yaz1" xml:lang="tr"><span class="duz-yaz">Namık Durukan’la buluşuyorum.</span></p>

    <p class="duz-yaz1" xml:lang="tr"><span class="duz-yaz">Diyarbakırlı meslektaşım da farklı düşünmüyor.</span></p>

    <p class="duz-yaz1" xml:lang="tr"><span class="duz-yaz">Hem HADEP’in Parlamento’ya girmesini, hem Türkiye’nin Avrupa Birliği üyeliğini önemsiyor. Türkiye’nin Avrupa yolundan kopmasını istemiyor. Onun için “3 Ağustos Avrupa Birliği Uyum Yasaları”nın bu yolda çıkarılmış çok önemli reformlar olduğuna inanıyor.</span></p>

    <p class="duz-yaz1" xml:lang="tr"><span class="duz-yaz">Dinliyorum Namık Durukan’ı:</span></p>

    <p class="duz-yaz1" xml:lang="tr"><span class="duz-yaz">“İnsanlar köklerini unutmuyor, unutamıyor.</span></p>

    <p class="duz-yaz1" xml:lang="tr"><span class="duz-yaz">Ben 1962 Siverek doğumluyum.</span></p>

    <p class="duz-yaz1" xml:lang="tr"><span class="duz-yaz">Babam, köy kâtibi. Beş yüz köyün kâtibiydi.</span></p>

    <p class="duz-yaz1" xml:lang="tr"><span class="duz-yaz">Devletin vergilerini köylerde toplayan kişi yani... Babam ilkokul mezunuydu. Siverek’te yaşıyorduk. Askerlikte çavuş olmuş. O yüzden adı da çavuş kalmış babamın. Adı, Ahmet Cemil. Cemil Çavuş derlerdi.</span></p>

    <p class="duz-yaz1" xml:lang="tr"><span class="duz-yaz">Babam kız çocuğu sevmezmiş. ‘Onları kocaya vereceğim, bana küfredecekler’ diye.</span></p>

    <p class="duz-yaz1" xml:lang="tr"><span class="duz-yaz">Annem iki kız doğurmuş. İkisi de hastalanmış ama babam onları doktora götürmemiş... Biz altı erkek kardeşiz.</span></p>

    <p class="duz-yaz1" xml:lang="tr"><span class="duz-yaz">Bizim aşiret, Kuran aşireti. Daha çok Karacadağ bölgesinde, Siverek-Viranşehir-Diyarbakır üçgeninde olan bir aşiret...</span></p>

    <p class="duz-yaz1" xml:lang="tr"><span class="duz-yaz">Küçükken beni de köylere götürürdü babam. Sağımızda solumuzda Kürtçe, Kırmançi, Zazaca konuşulurdu. Kulak dolgunluğu olmaya başladı.</span></p>

    <p class="duz-yaz1" xml:lang="tr"><span class="duz-yaz">Evimizde Türkçe konuşulurdu.</span></p>

    <p class="duz-yaz1" xml:lang="tr"><span class="duz-yaz">Babam iyi bilirdi Kürtçe’yi, Kırmançi’yi, Zazaca’yı. Yazmayı da bilirdi. Biraz da Arapça konuşurdu.</span></p>

    <p class="duz-yaz1" xml:lang="tr"><span class="duz-yaz">Küçükken Kürtlüğün farkında değildim. İlkokula gittim, ‘Türk’üm, doğruyum, çalışkanım...’ diye büyümeye başladım. Türkçe tabiî her bakımdan ağır bastı. Ama günlük yaşamda mecburen Kürtçe konuştum.</span></p>

    <p class="duz-yaz1" xml:lang="tr"><span class="duz-yaz">Siverek’teki bizim mazat dediğimiz hayvan pazarında çalışırdım yazları. Çocukken, dokuz on yaşındayken. Hayvanlara vurulan boyayı satardım. Bir de hayvanları bekleyip para alırdım karşılığında. Bu paraya kuruş derlerdi.</span></p>

    <p class="duz-yaz1" xml:lang="tr"><span class="duz-yaz">Mazatta Türkçe konuşan yoktu, hep Kürtçe konuşulurdu. Böyle öğrendim Kürtçe’yi, ister istemez öğrendim.</span></p>

    <p class="duz-yaz1" xml:lang="tr"><span class="duz-yaz">Siverek’te bitirdim ilkokulu.</span></p>

    <p class="duz-yaz1" xml:lang="tr"><span class="duz-yaz">Aşiretler arasındaki kan davalarını hatırlıyorum. Etkilendim. Ölenler oldu bizim akrabalar arasında da...</span></p>

    <p class="duz-yaz1" xml:lang="tr"><span class="duz-yaz">Kürtlüğümün ne zaman mı farkına vardım?</span></p>

    <p class="duz-yaz1" xml:lang="tr"><span class="duz-yaz">Viranşehir’de, ortaokulda. 1974-1975 olmalı. Bazı dernekler ortaya çıkmıştı o zamanlar. Devrimci Demokrat Kültür Derneği (DDKD) vardı mesela. Barzanî’nin Kürdistan Demokrat Partisi’ne (KDP) yakın bir dernek...</span></p>

    <p class="duz-yaz1" xml:lang="tr"><span class="duz-yaz">Viranşehir’de bir pastane vardı. Abi dediğimiz kişiler bu pastaneye gelir kendi aralarında tartışırlardı. Nurcular, devrimciler... Biz de kulak misafiri olurduk. ‘Biz Kürt’üz, bizi asimile ettiler!’ ya da ‘Kürdistan, sömürge’ gibi sözler kulağımıza çalınırdı. Propaganda yapılırdı.</span></p>

    <p class="duz-yaz1" xml:lang="tr"><span class="duz-yaz">Ben de etkilendim.</span></p>

    <p class="duz-yaz1" xml:lang="tr"><span class="duz-yaz">Sonra köyden gelirlerdi evimize. Şalvarıyla, kefiyesiyle bizim akrabalar, Kürt köylüleri... Bazen kılık kıyafeti beğenmez, kanun var deyip, bunları alıp parçaladığı olurdu polisin jandarmanın. Bundan etkilenirdik.</span></p>

    <p class="duz-yaz1" xml:lang="tr"><span class="duz-yaz">Babam Ecevit âşığıydı. Oyunu hep CHP’ye vermişti. Ama Kürtlük olayının bilincindeydi babam. Arada bir bize, ‘Devletle baş edilmez!’ derdi. Geçmiş deneyimlerinden yola çıkarak tekrarlardı bize:</span></p>

    <p class="duz-yaz1" xml:lang="tr"><span class="duz-yaz">‘Devletle uğraşılmaz!’</span></p>

    <p class="duz-yaz1" xml:lang="tr"><span class="duz-yaz">Ben babamın cahil olduğunu, devletten korktuğunu düşünürdüm. Babamla sürekli tartışırdım. Ortaokulda, lisede devam etti bu tartışmalarımız.</span></p>

    <p class="duz-yaz1" xml:lang="tr"><span class="duz-yaz">1977, 78, 79 yıllarında okullarda büyükler direniş yaptılar. 1978’de geldiler Viranşehir’e. Apocular, Ulusalcılar diye bilinirlerdi. O zamana kadar DDKD güçlüydü. Sonra TİKKO vardı, Halkın Birliği, Kawa, Rızgari, Ala Rızgari, KUK vardı. 1979’da güçlenmeye başladı PKK, hırçındı, gözü karaydı. Lisemizde kavgalar, çatışmalar olmaya başladı.</span></p>

    <p class="duz-yaz1" xml:lang="tr"><span class="duz-yaz">Ben küçükken, hatırlıyorum, Viranşehir’deki bir mitingi. Sınırda bir olay yaşanmış, otuza yakın kaçakçı, sınırı gizlice geçerken vurulmuştu. Bu bir protesto mitingiydi, kafamda iz bırakan. Merak etmiştim o gençleri. Parkalı markalı, kot pantolonlu, postallı gençler...</span></p>

    <p class="duz-yaz1" xml:lang="tr"><span class="duz-yaz">‘Bunlar devrimciler’ demişti biri...</span></p>

    <p class="duz-yaz1" xml:lang="tr"><span class="duz-yaz">Etkilenmiştim.</span></p>

    <p class="duz-yaz1" xml:lang="tr"><span class="duz-yaz">Gazeteci olarak gezdim. Suriye’deki, Irak’taki, İran’daki Kürtleri de biliyorum.</span></p>

    <p class="duz-yaz1" xml:lang="tr"><span class="duz-yaz">Türkiye’de Kürtler dışlanmamış. Türkiye’de Kürtler ile Türkler çok içlidışlı olmuş. Kürtçe bilmeyen, Kürtlüğünü bilmeyen çok Kürt var Türkiye’de... Ve Türkiye’de bir Kürt nereye gitse, orada yabancılık çekmeden yaşayabiliyor. Çok iç içe geçilmiş Türkiye’de...</span></p>

    <p class="duz-yaz1" xml:lang="tr"><span class="duz-yaz">Suriye’de, hele Irak’ta bu hiç olmamış... Kürtlük bu ülkelerde çok güçlü. Araplardan tamamen ayrı, giyimiyle kuşamıyla, hayat tarzıyla ayrı duruyor. Kürtler ile Araplar kaynaşamamış. İran’da da farklı değil. Türkiye’de Kürtler ile Türklerin kaderleri ortaklaşmış...</span></p>

    <p class="duz-yaz1" xml:lang="tr"><span class="duz-yaz">Unutma!</span></p>

    <p class="duz-yaz1" xml:lang="tr"><span class="duz-yaz">Bunca yıl hiç kimse birbirini, Kürt-Türk diye kesmedi. Bu çok önemli tabiî...</span></p>

    <p class="duz-yaz1" xml:lang="tr"><span class="duz-yaz">Güç bir dönem yaşadık. Asker köye gidince, insanlar korkudan titrerdi, ortalıktan kaybolur, kaçardı. Şehirde, kazada polisin astığı astık kestiği kestikti. Döver söverdi. Kökleri geçmişte yaşananlara giden bir devlet korkusu yani...</span></p>

    <p class="duz-yaz1" xml:lang="tr"><span class="duz-yaz">Dedelerimizin geçmişteki Ermeni hikâyeleri vardı, nasıl Ermeni öldürdüklerine dair... Annemden dinlerdik, Ermeni aileler kafileler halinde geçip giderken çaresiz çocuklarını verirlermiş... Annemin ailesi de iki Ermeni çocuğunu öyle alıp büyütmüş, yetiştirmiş...</span></p>

    <p class="duz-yaz1" xml:lang="tr"><span class="duz-yaz">Kürt isyanları anlatılırdı ailemizde biz çocukken... Yakılıp yıkılan köyleri annemizden dinlerdik. İbrahim Paşa isyanı... Sonra nasıl Suriye’ye kaçmış... Köye gelen, silah kuşanmış Kürt süvarilerini de anlatırdı annem...</span></p>

    <p class="duz-yaz1" xml:lang="tr"><span class="duz-yaz">Çok güç yıllar geçti, büyük acılar çekildi. Ben de bunlardan payımı aldım. Hapse, Diyarbakır Askerî Cezaevi’ne düştüm 12 Eylül’de...</span></p>

    <p class="duz-yaz1" xml:lang="tr"><span class="duz-yaz">Bugün çok iyi bir ortam var. Bölgede gerginlik yok, rahatlık var. Yarın ne olacak korkusu kalmadı. Evvelce geceleri sokağa çıkılmıyordu. Sokağa çıktın mı hep bir tedirginlik yaşardın. Arkamda kim var, takip mi ediliyorum?</span></p>

    <p class="duz-yaz1" xml:lang="tr"><span class="duz-yaz">Örgüt silah bıraktı, bu önemli... Türkiye’nin Avrupa Birliği’yle ilişkileri çok önemli. Hepimizin gözü bu ilişkilerde. Çünkü görülüyor, birtakım adımların Avrupa Birliği’nin zoruyla atıldığı... Ama olsun, atılıyor ya... Türkiye, Avrupa yolunda ilerlerse iyi olur! Gelecek için iyi olur.</span></p>

    <p class="duz-yaz1" xml:lang="tr"><span class="duz-yaz">Aksi, endişe veriyor, yine geriye dönülür mü kaygısı... O günleri bir daha yaşamak istemiyoruz.”</span></p>

    <p class="duz-yaz1" xml:lang="tr"><span class="duz-yaz">Namık arabasıyla beni havaalanına götürüyor.</span></p>

    <p class="duz-yaz1" xml:lang="tr"><span class="duz-yaz">Radyoda Kürtçe bir şarkı.</span></p>

    <p class="duz-yaz1" xml:lang="tr"><span class="duz-yaz">“Gün Radyosu” diyor, “Şimdi Diyarbakır’ın en çok dinlenen radyosu. Uyum yasaları çıktığından beri, yani 3 ağustostan bu yana artık herhangi bir sorun kalmadı. Eskiden de arada bir Kürtçe çalardı ama kapatılırdı. Artık sorun yok. Kürtçe haber de vermeye başladı.”</span></p>

    <p class="duz-yaz1" xml:lang="tr"><span class="duz-yaz">Kitabımın bu son satırlarını Kopenhag’da yazıyorum.</span></p>

    <p class="duz-yaz1" xml:lang="tr"><span class="duz-yaz">Avrupa Birliği’nin Türkiye zirvesine dönüşmesi beklenen yıl sonu doruğunu izlemek için Danimarka’nın başkentindeyim.</span></p>

    <p class="duz-yaz1" xml:lang="tr"><span class="duz-yaz">Hapishaneden bozma ilginç bir otel.</span></p>

    <p class="duz-yaz1" xml:lang="tr"><span class="duz-yaz">Gün yeni doğuyor.</span></p>

    <p class="duz-yaz1" xml:lang="tr"><span class="duz-yaz">Kurşunî bir hava, hafif kar çiseliyor.</span></p>

    <p class="duz-yaz1" xml:lang="tr"><span class="duz-yaz">Odam limana bakıyor.</span></p>

    <p class="duz-yaz1" xml:lang="tr"><span class="duz-yaz">Oslo’ya gidecek koskoca bir feribot, gri sabah sisini ışıl ışıl yararak rıhtıma yanaşıyor, bembeyaz bir hayal gemisi gibi... İpek Yolu’ndan gece vakti sapınca, ışık huzmesi halinde insanın gözünü alan Mardin’i çağrıştırıyor.</span></p>

    <p class="ara-spotlar-tek-sat-r" xml:lang="tr"><span class="bold-yaz">Fellini’nin Hayal Gemisi...</span></p>

    <p class="duz-yaz1" xml:lang="tr"><span class="duz-yaz">Sabahın köründe kitabı bitirme heyecanı içindeyken, Lübnanlı yazar Amin Maalouf’un o sözleri aklıma takılıyor:</span></p>

    <p class="duz-yaz1" xml:lang="tr"><span class="duz-yaz">“Ama beklediğim yarınlar dünde kaldı. Hayır kızım, bir daha hiç gelmediler.”</span></p>

    <p class="duz-yaz1" xml:lang="tr"><span class="duz-yaz">Yıllar sonra kızına kavuşan bir baba, yaşamda uğradığı düş kırıklığını böyle anlatır. Yüreğimi acıtan hüzünle kim bilir kaç defa okumuştum bu iki cümleyi.</span> <span class="italik-yaz">Doğu’nun Limanları</span> <span class="duz-yaz">adını taşıyan ve Osmanlı İstanbulu’ndan başlayıp Paris ve Beyrut’ta devam eden, Türklerin, Ermenilerin, Yahudilerin, Arapların, Hıristiyan ve Müslüman Lübnanlıların rengârenk yelpazeler çizdikleri romanının sonuna doğru, hayatta umduğunu bulamamış bir baba, kızına itiraf eder:</span></p>

    <p class="duz-yaz1" xml:lang="tr"><span class="duz-yaz">“Beklediğim yarınlar dünde kaldı, hiç gelmediler!”</span></p>

    <p class="duz-yaz1" xml:lang="tr"><span class="duz-yaz">İçimde duygu fırtınası estirmişti bu cümle. Bilinmez bir geleceğin arayışı içinde insanların bazen kendilerini nasıl tükettikleri kafama takılmıştı ilk okuduğumda. “Kendimizi hayat boyu hep hayallerde gezinerek mi avutacağız?” diye düşünmüştüm.</span></p>

    <p class="duz-yaz1" xml:lang="tr"><span class="duz-yaz">Hayır, karamsar değilim.</span></p>

    <p class="duz-yaz1" xml:lang="tr"><span class="duz-yaz">Türkiye’nin, insanlığın önü açık. Tekerlek iyiye, güzele doğru dönüyor. Ağır ağır da olsa, arada bir tökezlese de...</span></p>

    <p class="duz-yaz1" xml:lang="tr"><span class="duz-yaz">Evet, iyimserim.</span></p>

    <p class="duz-yaz1" xml:lang="tr"><span class="duz-yaz">Yaşamak için ille de acı çekilmesi gerekmeyen bir geleceğe doğru yol alıyoruz hep birlikte...</span></p>

    <p class="duz-yaz1" xml:lang="tr"><span class="duz-yaz">Kürtçe şarkı şen şakrak. Türkçe’ye çeviriyor Namık:</span></p>

    <p class="x-iir-d-rtl-k-ilk-m-sra" xml:lang="tr"><span class="dar-paragraf1">Ay felek, hay felek !</span></p>

    <p class="x-iir-d-rtl-k-son-m-sra" xml:lang="tr"><span class="dar-paragraf1">Sen niçin böyle yaptın ?</span></p>

    <p class="duz-yaz-sagdan-blok-yak-n" xml:lang="tr"><span class="italik-yaz">Bu kitap 25 mart 2000’de</span></p>

    <p class="duz-yaz-sagdan-blok-yak-n" xml:lang="tr"><span class="italik-yaz">İstanbul-Yeniköy’de yazılmaya</span></p>

    <p class="duz-yaz-sagdan-blok-yak-n" xml:lang="tr"><span class="italik-yaz">başladı, 11 aralık 2002’de</span></p>

    <p class="duz-yaz-sagdan-blok-altta-bo-luk" xml:lang="tr"><span class="italik-yaz">Kopenhag’ın Admiral Oteli’nde bitti.</span></p>

    <p class="duz-yaz-sagdan-blok" xml:lang="tr"><span class="bold-yaz">Hasan Cemal</span></p>
  </div>
</body>
</html>