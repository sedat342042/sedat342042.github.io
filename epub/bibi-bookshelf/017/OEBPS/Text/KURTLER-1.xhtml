<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-1.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">1</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">Apo’yla Bekaa’da bir gece</span></h2>

    <p class="bold-yaz-ortal" xml:lang="tr"><span class="bold-yaz">Apo: “Hasan Cemal, İstanbul’a dönünce, söyle Yaşar Kemal’e, gelsin benim romanımı yazsın!” - “Apo, sen İsa gibisin!” - Doğan Güreş Paşa: “Bunca şehit kanı varken insan hakları nasıl gündeme gelecek? İşte sanat burada...” - İnönü: “Belki de bu son şans, Hasan Cemal!” - Diyarbakır’da bir gece, Demirel’le “Kürt realitesi...” - Apo: “Sorunun tenkille, bastırma yoluyla çözülmeyeceğini en iyi Özal anlamıştı.” - ABD büyükelçisi: “PKK’yı askerî açıdan bitirebilirsiniz. Peki ya Kürt sorunu ne olacak?” - Kendal Nezan: “‘PKK şiddeti’ olmasaydı, ‘Kürt sorunu’ Türkiye’nin gündemine bu kadar giremezdi.” - Demirel: “Bu ülkede askerin kucaklamadığı bir şeyi yapmak zordur.” - ANAP lideri Yılmaz’dan Kürt sorununa ilişkin üç yol... - Bingöl Katliamı...</span></p>

    <p class="duz-yaz-ilk-paragraf" xml:lang="tr"><span class="duz-yaz">Apo’yla karşılıklı koltuklarda sohbet ediyoruz. Bir köşesinde gaz sobası yanan küçük bir oda.</span></p>

    <p class="duz-yaz1" xml:lang="tr"><span class="duz-yaz">Tarih, 14 nisan 1993.</span></p>

    <p class="duz-yaz1" xml:lang="tr"><span class="duz-yaz">Vakit geceyarısı.</span></p>

    <p class="duz-yaz1" xml:lang="tr"><span class="duz-yaz">Şık şık bir ses... Apo’nun elinden tespih düşmüyor.</span></p>

    <p class="duz-yaz1" xml:lang="tr"><span class="duz-yaz">Gözleri bir tuhaf bakıyor.</span></p>

    <p class="duz-yaz1" xml:lang="tr"><span class="duz-yaz">Lübnan’ın yemyeşil Bekaa Vadisi’ndeki Zahlah kasabasında bir ev. Arabayla Suriye sınırına on dakika, Şam’a en çok bir saat uzaklıkta.</span></p>

    <p class="duz-yaz1" xml:lang="tr"><span class="duz-yaz">“İstanbul’a döndüğünde Yaşar Kemal’e söyle, gelsin benim romanımı yazsın!” diyor Apo, “PKK’nın, Kürdistan’ın romanını...”</span></p>

    <p class="duz-yaz1" xml:lang="tr"><span class="duz-yaz">Hakkında film yapılmasını istiyor.</span></p>

    <p class="duz-yaz1" xml:lang="tr"><span class="duz-yaz">Noktasız virgülsüz bir konuşma tarzı var. Arada kendini kaptırıyor, birden ayağa kalkıyor, elleriyle kollarıyla, bağıra çağıra konuşuyor. Bazen gözünü bir noktaya, tavanın bir köşesine dikip dalar gibi oluyor. Konuşurken ayak parmaklarıyla, terlikleriyle oynuyor.</span></p>

    <p class="duz-yaz1" xml:lang="tr"><span class="duz-yaz">Kendi kendisiyle dolu, eski deyişle meşbu bir insan. Söyleşinin kendi etrafında dönmesinden o kadar mutlu ki.</span></p>

    <p class="duz-yaz1" xml:lang="tr"><span class="duz-yaz">Sözü hep kendine getirmeyi seviyor:</span></p>

    <p class="duz-yaz1" xml:lang="tr"><span class="duz-yaz">“Peygamberlik diyorlar. Çok yoğunlaşabiliyorum. Şaşıyorlar. Her konuşman bir kitap diyorlar. Peygamber’in vahiy olayı da biraz böyledir.”</span></p>

    <p class="duz-yaz1" xml:lang="tr"><span class="duz-yaz">Halep Süryanî metropoliti de kendisine “Sen İsa gibisin!” demiş...</span></p>

    <p class="duz-yaz1" xml:lang="tr"><span class="duz-yaz">Kâğıdı kalemi bıraktığını, artık teyple, videoyla çalıştığını söylüyor. “Zaten bizim insanlarımızı kâğıtla kalemle nasıl idare edeceksin ki” derken keh keh gülüyor. Konuşmalarını teypten deşifre ettirip hiç düzeltmeden kitap halinde bastırıyormuş...</span></p>

    <p class="duz-yaz1" xml:lang="tr"><span class="duz-yaz">Gözlerini kısıyor şunları söylerken:</span></p>

    <p class="duz-yaz1" xml:lang="tr"><span class="duz-yaz">“Bıraksalar, legale çıksak, memlekete gelsem, Diyarbakır’da beni rahat beş yüz bin kişi karşılar!”</span></p>

    <p class="duz-yaz1" xml:lang="tr"><span class="duz-yaz">Legal politika için PKK’ya bir şans verilmesini istiyor. Ankara’nın kendisini muhatap almamasına içerlemiş:</span></p>

    <p class="duz-yaz1" xml:lang="tr"><span class="duz-yaz">“Bir hareketi sıfırdan alıp buralara getireceksin, bir önderliğe bağlayacaksın, ama gene muhatap alınmayacaksın, olur mu? Batı’da muhatap alınacaksın, her yerden görüşme talepleri yağacak, ama Ankara görmezlikten gelecek. Batı’da hükûmet kapıları, devlet kapıları PKK’ya yardım için açılıyor. Başlangıçta Batı da bize böyle değildi. PKK’nın kesin güç kazandığını gördüler. Bize karşı politikalarını değiştirmeye karar verdiler. Finlandiya başbakanı görüştü. Belçika görüşüyor. İngiliz Parlamentosu’nda görüşüyorlar PKK’yla. Amerika’ya gidiyor bizim temsilciler... Görüşme talepleri yoğun. İran için de öyle. Bütün Kafkasya ülkelerinde görüşmeler var. Ermenistan’da, Gürcistan’da, Azerbaycan’da biz politika yapıyoruz. Kürt halkına destek zirveye çıkmıştır. Eskisine göre hem askerî hem siyasî olarak daha güçlüyüz. Türkiye kamuoyundaki kabulümüz de eskisinden daha güçlü. Ama hâlâ muhatap kabul edilmiyoruz Ankara’da...”</span></p>

    <p class="duz-yaz1" xml:lang="tr"><span class="duz-yaz">Önderliğin kolay oluşmadığını belirtiyor. “Kürt halkıyla biz etle tırnak gibiyiz” diyor Apo, “Nerede bir yürüyüş varsa, ‘Biji Apo!’ (Yaşasın Apo!) sloganı atılıyor. PKK’lılar benden daha çok bana bağlı. Şimdi bunu nasıl inkâr edeceksiniz? İnkâr etsen bile kimse ciddiye almaz. Dolayısıyla bizim katkımız olmadan çözüme gitmek zordur.”</span></p>

    <p class="duz-yaz1" xml:lang="tr"><span class="duz-yaz">Şu sözlerini not ediyorum:</span></p>

    <p class="duz-yaz1" xml:lang="tr"><span class="duz-yaz">“Stresi üstümden atsam, bir anda çökerim.”</span></p>

    <p class="duz-yaz1" xml:lang="tr"><span class="duz-yaz">Bazen yüzü tümüyle ifadesizleşiyor:</span></p>

    <p class="duz-yaz1" xml:lang="tr"><span class="duz-yaz">“Hiç belli etmem ne düşündüğümü. Kimse kestiremez. Önderlik tavrıdır bu. Yapımın bir parçası...”</span></p>

    <p class="duz-yaz1" xml:lang="tr"><span class="duz-yaz">Nedense şöyle diyor:</span></p>

    <p class="duz-yaz1" xml:lang="tr"><span class="duz-yaz">“İkna gücümle küçücük bir çocuğu bile etkilerim. ”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Apo: “Allasen Hasan Cemal,</span></p>

    <p class="ara-spotlar" xml:lang="tr"><span class="bold-yaz">Demirel bu kadar lafı nasıl</span></p>

    <p class="ara-spotlar-son-sat-r" xml:lang="tr"><span class="bold-yaz">buluyor?”</span></p>

    <p class="duz-yaz1" xml:lang="tr"><span class="duz-yaz">Süleyman Demirel’i “aşırı ürkek, aşırı temkinli” buluyor. Erdal İnönü’yü Demirel’in yedeğinde görüyor, “Demirel’in ayrılmaz parçası” diyor. DYP lideri ve Başbakan Demirel’in demagojiyle ülke yönettiğini belirterek soruyor:</span></p>

    <p class="duz-yaz1" xml:lang="tr"><span class="duz-yaz">“Allasen, bu kadar lafı nasıl buluyor Demirel?”</span></p>

    <p class="duz-yaz1" xml:lang="tr"><span class="duz-yaz">Apo’ ya göre Demirel gibi Mesut Yılmaz da “statükocu ve fazla devletçi”. Baykal için “Bir şeyler yapmak istiyor, o kadar!” demekle yetiniyor.</span></p>

    <p class="duz-yaz1" xml:lang="tr"><span class="duz-yaz">Turgut Özal’a gelince...</span></p>

    <p class="duz-yaz1" xml:lang="tr"><span class="duz-yaz">Apo’nun gözünde Özal’ın ayrı bir yeri var:</span></p>

    <p class="duz-yaz1" xml:lang="tr"><span class="duz-yaz">“Özal’ın bazı yaklaşımları daha özlü. Bazı gerçekleri görüyor. Daha cesur önerileri Özal geliştirebilir. Demirel gibi aşırı temkinlilik içinde kısır kalmayabilir. Ama Özal’ın da asker karşısındaki gücü galiba yetmiyor.”</span></p>

    <p class="duz-yaz1" xml:lang="tr"><span class="duz-yaz">Özal’la öteki liderler arasında çektiği çizginin ilginç olduğunu söyleyince, şu tepkiyi veriyor gülerek:</span></p>

    <p class="duz-yaz1" xml:lang="tr"><span class="duz-yaz">“Ne yapalım, bizim işimiz de çelişkileri açığa çıkarmaktır.”</span></p>

    <p class="duz-yaz1" xml:lang="tr"><span class="duz-yaz">Özal hakkında konuşurken “İkinci Cumhuriyet”e de şöyle bir değiniyor:</span></p>

    <p class="duz-yaz1" xml:lang="tr"><span class="duz-yaz">“İkinci Cumhuriyet tartışmaları bence anlamlı. Hain bir görüş, çok fantastik entel bir görüş de değil. Gerçekler zorluyor İkinci Cumhuriyet’i...”</span></p>

    <p class="duz-yaz1" xml:lang="tr"><span class="duz-yaz">Apo’nun Özal dışındaki liderleri küçümseyen bir üslubu var. Türkiye’de gerçek siyasal gücün askerde toplandığını belirtiyor:</span></p>

    <p class="duz-yaz1" xml:lang="tr"><span class="duz-yaz">“Güvenlik Kurulu mu yetkilidir? Çankaya mı? Bakanlar Kurulu mu? Türkiye’nin temel sorunlarda bir öneri getirme merkezi tam teşekkül etmiş değildir.”</span></p>

    <p class="duz-yaz1" xml:lang="tr"><span class="duz-yaz">Laf lafı açarken, Yalçın Küçük’ten söz ediyor. Fikirlerinden, bilgisinden yararlandığını söylüyor.</span></p>

    <p class="duz-yaz1" xml:lang="tr"><span class="duz-yaz">Bir ara diyor ki:</span></p>

    <p class="duz-yaz1" xml:lang="tr"><span class="duz-yaz">“Doğu Perinçek’e ‘Gel seni Şirnak milletvekili yapayım’ dedim.”</span></p>

    <p class="duz-yaz1" xml:lang="tr"><span class="duz-yaz">“Bak sana MİT’i bir seferinde nasıl atlattım, anlatayım” diyor. Meraklanıyorum ama arkasını getirmiyor.</span></p>

    <p class="duz-yaz1" xml:lang="tr"><span class="duz-yaz">Marksist miydi Apo?</span></p>

    <p class="duz-yaz1" xml:lang="tr"><span class="duz-yaz">“Ben Marksist olmadım. Komünist olmadım. Komünist olmadığım gibi bu konuya eleştirel baktım. Yaklaşımları, yöntemleri ters geldiği için farklı bir tarafa eğilme ihtiyacı duydum. Yani 1970’lerin tanımına göre bir Marksistlik söz konusu değil. Reel komünist olmadım. TKP (Türkiye Komünist Partisi) tarzı komünist de olmadım. En iyisi, demokratik sosyalizmdir. Sosyalizmi, özgür düşünceye en çok değer veren bir yaklaşım olarak görüyorum. Renklilik, çok seslilik en iyi sosyalizmle mümkün. Ama şimdi diyebilirsin ki, düşündüğün sosyalizm gerçekleşmedi. Olsun. Bu benim için bir inanç meselesidir. Hayat var oldukça, bilimsel sosyalizm de varlığını sürdürecek.”</span></p>

    <p class="duz-yaz1" xml:lang="tr"><span class="duz-yaz">Dört yıl önce, 1989’da Berlin Duvarı’nın yıkılmasıyla çöken “komünist düzenler” ve tarihe karışan Sovyetler Birliği konusuna değiniyor. “Bilimsel” ve “reel” sosyalizm ayrımını yapıyor:</span></p>

    <p class="duz-yaz1" xml:lang="tr"><span class="duz-yaz">“Uygulamada, reel sosyalizmde gerçekler çarpıtılmıştır. Toplumsal gerçeklikler, ulusal gerçeklikler fena halde çarpıtılmıştır. İnsanı çok boyutlu ele almak gerekir. İstediğiniz gibi ezerek, yontarak onu sosyalistleştiremeyeceğimizi görüyoruz. İşte siyasal çıkarlar, ulusal çıkarlar diyerek topluma yüklenmeyi çok tehlikeli buluyorum.”</span></p>

    <p class="duz-yaz1" xml:lang="tr"><span class="duz-yaz">Türkiye solunu hiç önemsemiyor Apo:</span></p>

    <p class="duz-yaz1" xml:lang="tr"><span class="duz-yaz">“Solun Türkiye’de kıymeti harbiyesi yok. Ciddi bir liderlik krizi içinde...”</span></p>

    <p class="duz-yaz1" xml:lang="tr"><span class="duz-yaz">İştahı yerinde. Çok yiyor. Yumurtayı, soğanı, domatesi, Bekaa Vadisi’nin yeşilliklerini ince yufkanın içine sararak, yani dürüm yaparak birbiri ardından atıştırıyor. Fazla kilodan ve hareketsizlikten şikâyetçi:</span></p>

    <p class="duz-yaz1" xml:lang="tr"><span class="duz-yaz">“Kamptayken daha iyiydi. Kilomu muhafaza edebiliyordum. Şimdi yedikçe şişmanlıyorum.”</span></p>

    <p class="duz-yaz1" xml:lang="tr"><span class="duz-yaz">İyi uyuyamadığını söylüyor. Gripten kurtulamamış. Bademcikleri şişmiş. Sandoz’un 500’lük C vitamininden alıyor yemek arasında... Sofrada eliyle bana da servis yapıyor. Masada Rıza Altun var. PKK’nın Başkanlık Konseyi üyesi. Diyarbakır Hapishanesi’nden yeni çıkıp gelmiş. Hiç konuşmuyor. Mahcup, hep önüne bakıyor. Arada bir beni süzüyor. Apo yemeden yemiyor, içmeden içmiyor. Apo eliyle onun tabağına da bir şeyler koyuyor.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Apo: “Hizbullah</span></p>

    <p class="ara-spotlar" xml:lang="tr"><span class="bold-yaz">polisin tam kontrolünde</span></p>

    <p class="ara-spotlar-son-sat-r" xml:lang="tr"><span class="bold-yaz">değil ama yardımını görüyor.”</span></p>

    <p class="duz-yaz1" xml:lang="tr"><span class="duz-yaz">Hizbullah’tan söz açılıyor. Özellikle Batman’daki faili meçhul cinayetler ve PKK’ya karşı Güneydoğu’daki kanlı mücadelesiyle ün salan, Tahran desteğindeki ve “şeriatçı Kürt devleti” kurmanın peşindeki yeraltı örgütüyle ilgili olarak şöyle diyor Apo:</span></p>

    <p class="duz-yaz1" xml:lang="tr"><span class="duz-yaz">“Hizbullah polisin tam kontrolünde değil. Ama polisten yardım görüyor.”</span></p>

    <p class="duz-yaz1" xml:lang="tr"><span class="duz-yaz">Kendinden çok emin. Devamlı üst perdeden konuşuyor. Yani günlük deyişle hava basıyor. Kendi gücünü, PKK’yı, örgütün iç ve dış desteklerini abartarak beni etkilemek istediği açık. PKK’nın Türkiye sınırları içindeki kitle desteği için “ezici” deyimini kullanıyor. Dağların PKK denetiminde olduğunu belirtiyor:</span></p>

    <p class="duz-yaz1" xml:lang="tr"><span class="duz-yaz">“Operasyon yapmak için Kuzey Irak’a falan ihtiyacımız kalmadı. İçerdeyiz artık. Dağda 10 bin militan dolaşıyor. Kuzey Irak’taki kamplar bizim için dinlenme yerleri... ”</span></p>

    <p class="duz-yaz1" xml:lang="tr"><span class="duz-yaz">PKK’ya günlük militan katılımının 50 civarında olduğunu, bunun kısa sürede 100’e çıkabileceğini söylüyor.</span></p>

    <p class="duz-yaz1" xml:lang="tr"><span class="duz-yaz">“Siyaseti Hakkârili çobanın gündemine soktum” diye övünüyor.</span></p>

    <p class="duz-yaz1" xml:lang="tr"><span class="duz-yaz">Araplardan hoşlanmıyor. Bu duygusunu pek saklama gereğini de duymuyor. “Üç aylığına gelmiştim buralara, on dört yıldır ayrılamadım” diyor. Suriye’de, Şam’da yaşıyor olmasına rağmen Arapça öğrenmemiş. Bu arada örgüt içinde her şeyi daha çok Türkçe yürüttüklerini gizlemiyor.</span></p>

    <p class="duz-yaz1" xml:lang="tr"><span class="duz-yaz">Birden dalıyor!</span></p>

    <p class="duz-yaz1" xml:lang="tr"><span class="duz-yaz">Pat diye Ankara’yı, özellikle Sakarya Caddesi’ndeki ekmek içi dönerle birayı özlediğini söylüyor. Suriye’den ayrılabilirim havasında. PKK’ya Suriye desteği konusunda açık konuşmak istemiyor. Yanıtları kaçamak. Belki de Şam’ı rahatsız etmek istemediği için öyle:</span></p>

    <p class="duz-yaz1" xml:lang="tr"><span class="duz-yaz">“Suriye’nin desteğinde veya destek diye tabir ettiğiniz durumda ben bir eksilme değil, artı bir durum olduğunu söyleyebilirim. Ama bunu söylerken de, Suriye eskiden bizi daha çok destekliyordu, daha az destekliyordu diye bir değerlendirme geliştirmiyorum. Suriye’nin mücadelemizdeki rolü itibariyle şimdiki pozisyonu daha kalıcı ve güçlüdür.”</span></p>

    <p class="duz-yaz1" xml:lang="tr"><span class="duz-yaz">Türkçe ve kör topal Kürtçe’den başka bir dil bilmeyen Apo, Suriye gibi içine kapalı bir ülkede dünyayı nasıl izliyordu? Bu açıdan Şam’ın “iyi bir merkez” olduğunu söyleyebiliyor. BBC Türkçe servisini muntazam dinlediğini, “Türk gazeteleri”nin de geldiğini ekliyor.</span></p>

    <p class="duz-yaz1" xml:lang="tr"><span class="duz-yaz">Suriye’den ayrılırsa nereye gidecekti? Kuzey Irak olabilir mi?</span></p>

    <p class="duz-yaz1" xml:lang="tr"><span class="duz-yaz">Yanıtı:</span></p>

    <p class="duz-yaz1" xml:lang="tr"><span class="duz-yaz">“Gitmek için ben şüphesiz her zaman Türkiye’yi düşünürüm. Tercihim, Irak Kürdistanı değil. Türkiye Kürdistanı’nı zorlamak istiyorum. Mesela Botan neden olmasın?.. Ben daha fazla dışarıda kalmaya taraftar değilim. Dışarıda on dördüncü yılımı dolduruyorum. Artık ister silahla, ister başka türlü barışı zorlayacağım.”</span></p>

    <p class="duz-yaz1" xml:lang="tr"><span class="duz-yaz">Havası o ki, Batı’dan hazzetmiyor. “Batı, evet efendimci ister” dedikten sonra ekliyor:</span></p>

    <p class="duz-yaz1" xml:lang="tr"><span class="duz-yaz">“Batı, Kürt’le Türkiye’yi, Türkiye’yle Kürt’ü zayıflatmak ister. Batı, Kürt’le Türk’ün diyalog içinde olmasından hazzetmez. Türk’le Kürt’ün bölünmüş kalmasından hoşlanır. Böylece iki tarafı da kontrol edeceğini düşünür. İran da, Suriye de farklı değildir. İkisi birbiriyle çatışsın, böylece ikisi de zayıf kalsın! Hepsinin işine bu gelir. Mesela İran bizim ilan ettiğimiz ateşkesten memnun değil.”</span></p>

    <p class="duz-yaz1" xml:lang="tr"><span class="duz-yaz">Yüzüne dikkatli bakıyorum. “Bu sözleri dile getiren insan bunca yıldır Türkiye’ye karşı kullanıldığının farkında değil mi?” diye...</span></p>

    <p class="duz-yaz1" xml:lang="tr"><span class="duz-yaz">Bir an durup ekliyor:</span></p>

    <p class="duz-yaz1" xml:lang="tr"><span class="duz-yaz">“Batılılar beni tam bir yere koyamıyor. Milliyetçi desen değil. Komünist desen değil. Dinci desen değil. Uzun lafın kısası: Batı gölge etmesin, başka ihsan istemem!”</span></p>

    <p class="duz-yaz1" xml:lang="tr"><span class="duz-yaz">İsrail’in PKK’yla ilgisi?</span></p>

    <p class="duz-yaz1" xml:lang="tr"><span class="duz-yaz">“İsrail bizimle ilgilenmek istemez. Çünkü Türkiye önemlidir onun için. Ama İsrail, Irak Kürtleriyle, İran Kürtleriyle ilgilenir.”</span></p>

    <p class="duz-yaz1" xml:lang="tr"><span class="duz-yaz">Sohbet boyunca bir noktayı sürekli vurguluyor:</span></p>

    <p class="duz-yaz1" xml:lang="tr"><span class="duz-yaz">“Kendi gücümüze güvendiğimiz için geçen ay (1993’ün mart ayı ortası, HC) tek taraflı olarak ateşkes ilan ettik.”</span></p>

    <p class="duz-yaz1" xml:lang="tr"><span class="duz-yaz">Yemek sonrası bir başka odada, Bekaa Vadisi’nin mis kokulu meyveleriyle, tabak tabak portakal, mandalina, muz ve çilekle donatılmış bir masanın çevresinde sürüyor söyleşi.</span></p>

    <p class="duz-yaz1" xml:lang="tr"><span class="duz-yaz">Beş buçuk saattir konuşuyoruz.</span></p>

    <p class="duz-yaz1" xml:lang="tr"><span class="duz-yaz">Vakit geceyarısını çoktan geçti. Gitmek için izin istiyorum. “Bu saatten sonra Bekaa tekin değildir” diyor Apo, “Tehlikelidir buraları. Sizi bırakmam, misafirim olun.”</span></p>

    <p class="duz-yaz1" xml:lang="tr"><span class="duz-yaz">Kendi odasının hemen yanındaki odayı bizim için hazırlatıyor. İki kişilik tek bir yatak var, Ramazan Öztürk’le ikimize. Göz göze geliyoruz ama çaresiz... Banyo için temiz havluları Apo kendi eliyle veriyor. Banyonun yerini gösterirken “Sıcak su var” diyor. “İyi geceler” derken de kahvaltının saat yedide olduğunu özellikle belirtiyor.</span></p>

    <p class="duz-yaz1" xml:lang="tr"><span class="duz-yaz">Uyku için dört saat yeter mi? Turşu gibiyim. Beyrut’tan, sabahın köründen beri gün boyu yaşadığım gerilim de yorgun düşürmüş beni. Yatağa giriyorum ama bu sefer uyku tutmuyor. Huzursuzluk! Tuhaf bir tedirginlik çöküyor üstüme.</span></p>

    <p class="duz-yaz1" xml:lang="tr"><span class="duz-yaz">Bekaa’da, Ortadoğu terörünün beşiğinde bir gece... Üstelik Türkiye’nin başına tarihinin en kanlı terör ve şiddet belasını sarmış olan bir adamla yan yana odalarda, aynı çatı altında sabahlamak... Uyku girmiyor gözüme. Gazeteci de olsam, galiba Apo’yla bu denli yakınlık hoşuma gitmiyor, rahatsız oluyorum.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Doğma büyüme Lübnanlı bir</span></p>

    <p class="ara-spotlar" xml:lang="tr"><span class="bold-yaz">Kürt. Babası da yetmiş yıl</span></p>

    <p class="ara-spotlar" xml:lang="tr"><span class="bold-yaz">önceki Şeyh Said İsyanı’na</span></p>

    <p class="ara-spotlar-son-sat-r" xml:lang="tr"><span class="bold-yaz">katılmış ve kaçmış!</span></p>

    <p class="duz-yaz1" xml:lang="tr"><span class="duz-yaz">Bekaa’ya Beyrut’tan aynı gün, 14 nisan 1993 öğle üzeri geldim. Önce PKK temsilciliğinin bulunduğu Barr İlyas kasabasındaki PKK misafirhanesine yerleşmiş, Apo’dan haber beklemeye başlamıştım.</span></p>

    <p class="duz-yaz1" xml:lang="tr"><span class="duz-yaz">Apo, ateşkes ilanının birinci ayı dolarken bir basın toplantısı düzenleyecekti.</span> <span class="italik-yaz">Sabah</span><span class="duz-yaz">’ta çalışıyordum. İstanbul’dan Frankfurt’taki bir telefonu aramış, Apo’yla mülakat yapmak istediğimi söylemiştim. Olumlu yanıt alınca Ramazan Öztürk’le İstanbul’dan uçağa atlayıp Beyrut’a geldik, Bristol Oteli’ne yerleştik.</span></p>

    <p class="duz-yaz1" xml:lang="tr"><span class="duz-yaz">Birinci gün ses seda çıkmadı. İkinci gün beklediğim telefon geldi. Ertesi sabah bir saatte bizi otelden alacaklardı. Gençten zayıf bir çocuk resepsiyonda bizi karşıladı. Topallıyordu. Onun deyişiyle, “Türkiye Kürdistanı’nda TC’ye karşı savaşırken” yaralanmış ve dinlenmesi için Bekaa’ya gönderilmişti. Eski model bir Mercedes arabaya bindik. Sürücü hiç konuşmuyordu. Sanki göz göze de gelmemek için özen gösteriyordu.</span></p>

    <p class="duz-yaz1" xml:lang="tr"><span class="duz-yaz">Beyrut içler acısı! Doğu ile Batı Beyrut’un, yani Hristiyan ve Müslüman bölgelerinin kesiştiği yer tam bir harabe. Her tarafta mermi izi, bomba deliği. Binalar kevgire dönmüş, delik deşik. Çökmüş, moloz yığını haline gelmiş her şey.</span></p>

    <p class="duz-yaz1" xml:lang="tr"><span class="duz-yaz">İç savaş manzaraları!</span></p>

    <p class="duz-yaz1" xml:lang="tr"><span class="duz-yaz">“Beyrut’ta yaşamla ölüm parantezi öyle dardır ki, sırtın birine yaslanırken diğeri ayakucundadır her an. Beyrut’ta sıkılan acımasız her kurşun, pervasız her top mermisi, kişi, arkasına dönüp baktığında, hayatına ve hayatına girenlere bağışlayıcı bir hoşgörü salvosu gibidir. Ölüm öylesine sevecen bir çekicilikle her lahza herkesin öyle yanı başındadır ki, sık sık dönüp hayata bakmak ve ‘Ey insanlar, her şeye rağmen, her şeye rağmen sizi sevdim ve seviyorum’ dememek mümkün değildir. Çünkü insanlar hayattır.”</span></p>

    <p class="duz-yaz1" xml:lang="tr"><span class="duz-yaz">Cengiz Çandar’ın İsrail işgali altındaki Beyrut’tan</span> <span class="italik-yaz">Cumhuriyet</span><span class="duz-yaz">’e 1982’de gönderdiği bu yazı şöyle biter:</span></p>

    <p class="duz-yaz1" xml:lang="tr"><span class="duz-yaz">“Beyrut’ta yaşamak azap. Ve bu şehirden kopmak boşluğa düşmek... Beyrut bir aşktır!”</span></p>

    <p class="duz-yaz1" xml:lang="tr"><span class="duz-yaz">Harabelerin arasından geçerken içim acıyor. İnsanlara hayatı sevdirmek için bu kadar acı çekmek şart mı? Yaşamın tadı acı çekmeden de çıkarılamaz mı? Yaşamak için ille de acı çekmenin lazım gelmediğini elbette öğrenecek insanoğlu. Dini, mezhebi, milliyeti, etnik kökeni farklı diye insanların birbirlerini öldürmeyecekleri günler gelecek. Birbirlerini boğazlayarak, birbirlerini tüketerek bir yere varılamayacağı gerçeği günün birinde herkesin kafasına dank edecek. Düşman üreten “öteki” kavramından, “biz ve onlar” ayrımından kurtulacağız günün birinde. Düşmanlık kültürü yok olacak! Tahammül ederek, düşüncelere, inançlara saygı göstererek barış içinde yaşamanın en güzel şey olduğu anlaşılacak herkes tarafından. Çekilen acılar ders olacak, bütün insanlık olgunlaşacak, uygarlık çizgisine çekilecek.</span></p>

    <p class="duz-yaz1" xml:lang="tr"><span class="duz-yaz">Yıllardır yinelediğim dilekler...</span></p>

    <p class="duz-yaz1" xml:lang="tr"><span class="duz-yaz">Savaş manzaralarını seyrede seyrede yol alırken düşünüyorum. Beyrut’un bir bölümü bu içler acısı haliyle aynen muhafaza edilsin. Açık hava müzesi yapılsın. Savaşların, iç savaşların ne kadar korkunç, insanların birbirlerini yok etmelerinin ne denli anlamsız olduğunu sergileyecek bir müze. Sonra da özellikle çocuklara, dünyanın her yanından getirilen çocuklara bu müze gezdirilsin ki, barışın ve yaşamın güzelliğini, değerini daha iyi anlasın bu çocuklar.</span></p>

    <p class="duz-yaz1" xml:lang="tr"><span class="duz-yaz">Aynı duygu ve düşüncelere sonraki yıllarda da birçok kez kapılmıştım. Savaş ve şiddetin yerle bir ettiği Saraybosna’da, Mostar’da, Kosova’nın İpek kentinde, Golan’daki Kuneytra kasabasında ve Afganistan’ın başkenti Kâbil’de, insanoğlunun yaşamı cehenneme dönüştürmekteki olağanüstü yeteneğini lanetlemiştim.</span></p>

    <p class="duz-yaz1" xml:lang="tr"><span class="duz-yaz">Ilık bir bahar havası.</span></p>

    <p class="duz-yaz1" xml:lang="tr"><span class="duz-yaz">Bekaa’ya gitmek için tepelere, Beyrut’un yaylası Sofar’a doğru çıkıyoruz. Rahmetli babam anlatırdı. Dedem Cemal Paşa’nın Osmanlı döneminde 4. Ordu komutanıyken burada yazlığı varmış. Birinci Dünya Savaşı yıllarında bir süre gelip kalmışlar, Mehmet Amcam’la birlikte. Osmanlı ordusunda yedek subaylık yaparken Cemal Paşa’nın yaveri olarak özel kaleminde çalışan Falih Rıfkı Atay, 1910’ların Sofar’ını</span> <span class="italik-yaz">Zeytindağı</span> <span class="duz-yaz">isimli o güzel kitabında şöyle anlatır:</span></p>

    <p class="duz-yaz1" xml:lang="tr"><span class="duz-yaz">“Beyrut bir cehennem gibi yandığı vakit, bir iki saatte çıkılan Sofar’da İstanbul nisanının serin sabahları bulunabilir.”</span></p>

    <p class="duz-yaz1" xml:lang="tr"><span class="duz-yaz">Bir tren yolu, raylar...</span></p>

    <p class="duz-yaz1" xml:lang="tr"><span class="duz-yaz">Osmanlı’dan kalma. Bir zamanlar Kudüs’ten Beyrut’a, Bekaa Vadisi’nden geçerek Şam’a, Halep’e, oradan Anadolu’ya, taa İstanbul’a kadar uzanan, Osmanlı’nın imparatorluk coğrafyasını birbirine, emperyal başkent İstanbul’a bağlayan bir tren yolu bu. Birinci Dünya Savaşı’nın sonuna doğru, ricat eden 4. Osmanlı Ordusu’nun komutanı Cemal Paşa da geçip gitmiş bu tren yolundan... Bu coğrafyada yanımdan hiç ayırmadığım Falih Rıfkı Atay’ın</span> <span class="italik-yaz">Zeytindağı</span><span class="duz-yaz">’nda bu yolculuk şöyle anlatılır:</span></p>

    <p class="duz-yaz1" xml:lang="tr"><span class="duz-yaz">“Karargâhın içinde ‘Kudüs düştü!’ sözü ölüm haberi gibi yayıldı. Daha şimdiden Beyrut’a, Şam’a, Halep’e gözyaşlarımızı hazırlamak lazımdı. Tren giderken iki tarafımızda Lübnan ve Suriye’yi sanki safra gibi boşaltıyoruz. Yarın kendimizi Anadolu köylerinin arasında Kudüs’süz, Şam’sız, Lübnan’sız, Beyrut’suz ve Halep’siz, öz can ve öz ocak kaygısına boğulmuş, öyle perişan bulacağız.”</span></p>

    <p class="duz-yaz1" xml:lang="tr"><span class="duz-yaz">Aradan geçen seksen yıl!</span></p>

    <p class="duz-yaz1" xml:lang="tr"><span class="duz-yaz">Kültürüyle, tarihiyle devamlı yüreğimizin bir yerlerine dokunan bu topraklarda Osmanlı’nın tren yolu çoktan kendi kaderiyle baş başa bırakılmış. Tepelerin arasından yılan gibi kıvrılarak vadiye doğru inerken bir anda yitip gitmiş...</span></p>

    <p class="duz-yaz1" xml:lang="tr"><span class="duz-yaz">Ama bizim bu topraklarla alışverişimiz daha bitmiş değil.</span></p>

    <p class="duz-yaz1" xml:lang="tr"><span class="duz-yaz">Coğrafyamızla tarihimizden kopamayacağımıza göre, sürecek bu alışverişimiz.</span></p>

    <p class="duz-yaz1" xml:lang="tr"><span class="duz-yaz">Bunun yaşayan bir kanıtı değil mi Bekaa Vadisi de? Türkiye’nin başına özellikle Suriye tarafından bela edilen terör ve şiddetin, siyasal aşırılığın kökleri buralara uzanmıyor mu?</span></p>

    <p class="duz-yaz1" xml:lang="tr"><span class="duz-yaz">Vadi altımızda yemyeşil, göz alabildiğine. Harikulade bir manzara. Arabayı durduruyoruz, bir hatıra fotoğrafı çektirmek için. O hiç konuşmayan Mercedes’in sürücüsü fotoğraf karesine girmek istemiyor. Lübnanlı bir Kürt. Doğma büyüme Beyrutlu. Ve PKK’lı. Babası da yetmiş yıl önce, Cumhuriyet’in kuruluşundan hemen sonra 1924’te patlayan bir Kürt isyanına, Şeyh Said İsyanı’na katılmış. İsyan bastırılınca Mardin’den Lübnan’a kaçmış... Oğlu da yetmiş yıl sonra PKK saflarında, yirmi dokuzuncu Kürt isyanında...</span></p>

    <p class="duz-yaz1" xml:lang="tr"><span class="duz-yaz">Barr İlyas’taki PKK misafirhanesinin çepeçevre sedirlerle kaplı salonunda kitap okuyorum. Bekaa’nın taze ceviz ve fındıkları nefis. Vakit öldürürken haber geldi, “Apo çağırıyor” diye.</span></p>

    <p class="duz-yaz1" xml:lang="tr"><span class="duz-yaz">Yine bir Mercedes. Ön tarafta oturanın Rıza Altun olduğunu söylüyor Ramazan. PKK Başkanlık Divanı üyesi. Diyarbakır Hapishanesi’nden yeni çıkıp gelmiş Bekaa’ya...</span></p>

    <p class="duz-yaz1" xml:lang="tr"><span class="duz-yaz">Gün batmak üzere.</span></p>

    <p class="duz-yaz1" xml:lang="tr"><span class="duz-yaz">Apo kapıda karşılıyor. Suratında güler yüzlü olmaya çalışan bir ifade. Ama hiç de kolay değil, simsiyah posbıyıkları ve püskül gibi gür kaşlarıyla güler yüzlü olabilmesi...</span></p>

    <p class="duz-yaz1" xml:lang="tr"><span class="duz-yaz">Ters bakıyor insana. Yüz hatları kaba, sert. Nereye baktığını kestirmek de güç... Elini uzatıyor. Sıkacak mıyım?.. Tokalaşıyoruz. Tuhaf bir rahatsızlık içimden dalga dalga yükseliyor. Gazetecilik... Kendine özgü bir meslek... Bunun için ayrı bir kategori, ayrı bir sınıf sayılıyor gazeteci milleti...</span></p>

    <p class="duz-yaz1" xml:lang="tr"><span class="duz-yaz">Uyku yok!</span></p>

    <p class="duz-yaz1" xml:lang="tr"><span class="duz-yaz">Gözümü kırpmıyorum. Sivrisinekler de rahat vermiyor. Apo’yla beş buçuk saatlik sohbet kafamın içinde döndükçe dönüyor. Sık sık ışığı yakıp başucumdaki deftere notlar düşüyorum. Yorum ve ayrıntılar aklıma geldikçe kaydediyorum.</span></p>

    <p class="duz-yaz1" xml:lang="tr"><span class="duz-yaz">Sabahın yedisi.</span></p>

    <p class="duz-yaz1" xml:lang="tr"><span class="duz-yaz">Bu defa kahvaltı sohbeti. Apo’nun bir ay önce, 1993’ün mart ayı ortalarında, tek taraflı olarak ilan ettiği ateşkesi konuşuyoruz. “Ben samimiyim, ciddiyim. Sivillere mesajım: siyasî tekliflerinizi peş peşe sıralayın. Demokrasi paketinizi bekliyoruz. Askerlere mesajım: özel savaşı durdurun” dedikten sonra ekliyor:</span></p>

    <p class="duz-yaz1" xml:lang="tr"><span class="duz-yaz">“Eğer üstümüze gelinmezse, yani operasyonlar durdurulursa... Yaygın kitle tutuklamaları, faili meçhul cinayetler durdurulursa... Köy boşaltmalarına son verilirse... O zaman bizim de şiddeti tırmandırmak gibi bir politikamız olamaz. Çünkü bütün bunlar zımnen de olsa ‘ateşkes yürürlüktedir’ anlamına gelir.”</span></p>

    <p class="duz-yaz1" xml:lang="tr"><span class="duz-yaz">Ateşkes süresi...</span></p>

    <p class="duz-yaz1" xml:lang="tr"><span class="duz-yaz">“Geçen bir ay içinde iyi niyet görmedik. Eğer üstümüze sert gelinirse, kesinlikle misillemeler yapacağız. ‘Zayıflamışlardır; biraz daha bastırırsak işlerini bitiririz’ diye bir yaklaşım sezersek, meşru savunmamızı ve misilleme hakkımızı kullanacağız. Silahlarımız yerli yerinde duruyor. PKK silahını bu koşullar devam ettikçe bırakmaz. Sımsıkı elinde tutar. Fakat politikaya da en az bunun kadar ağırlık verir.”</span></p>

    <p class="duz-yaz1" xml:lang="tr"><span class="duz-yaz">“Mevcut şartlar değişmeden dağdan inmek, silah bırakmak intihar olur” diyor Apo, “Bu koşullarda ‘Dağdan in, teslim ol!’ lafına kargalar güler. Bu ülke kendi başbakanını asmış... ‘Ben bir koyunum, gel beni boğazla!’ diyemeyiz. ‘Dağdan in, teslim ol, biz senin için iyi düşünüyoruz.’ İnsem, beni lime lime etmez misiniz? Önce güvence ver! Önce demokrasi yap! O zaman silahlar köklü susar. Kürtler tarihlerinde çok kandırıldılar. Bize politika alanı açın. Bana inandırıcı güvenceler verin. Ben o zaman yalınayak sınırlardan çıkarak gelirim. Ama olmazsa, ben silahlı mücadelenin Allah’ını yaparım.”</span></p>

    <p class="duz-yaz1" xml:lang="tr"><span class="duz-yaz">Silahlı mücadelenin sınırına gelince...</span></p>

    <p class="duz-yaz1" xml:lang="tr"><span class="duz-yaz">Apo:</span></p>

    <p class="duz-yaz1" xml:lang="tr"><span class="duz-yaz">“Silahlı mücadeleyle her iki tarafın da kesin bir üstünlük sağlaması olanaksız. Ama silahlı mücadeleyle bir yerde denge sağlanacak ve o noktada siyasal çözüm yolları devreye girecek. Gelin şiddeti durduralım. Yugoslavya’da, hatta Kafkasya’da olduğu gibi vahşi biçimlere dönüştürmeden halledelim. Türkiye sorunu böyle götüremez. Bu yolla iflasa gidiyor Türkiye...”</span></p>

    <p class="duz-yaz1" xml:lang="tr"><span class="duz-yaz">Apo’nun öteden beri beklentisi bu. Türkiye’nin bir yandan ekonomik kanamaya, öte yandan demokrasi ve insan hakları konusunda dış baskılara dayanamayarak bir yerde “yola geleceği”ne, yani pes edeceğine inanıyor.</span></p>

    <p class="duz-yaz1" xml:lang="tr"><span class="duz-yaz">Nasıl bir yol bu?</span></p>

    <p class="duz-yaz1" xml:lang="tr"><span class="duz-yaz">Apo’nun yanıtı:</span></p>

    <p class="duz-yaz1" xml:lang="tr"><span class="duz-yaz">“Özal bu konuda bir şeyler yapmak istiyor. Ama güçsüzlüğünden dolayı yapamıyor.”</span></p>

    <p class="duz-yaz1" xml:lang="tr"><span class="duz-yaz">Sonra da sorulu cevaplı konuşmaya başlıyor:</span></p>

    <p class="duz-yaz1" xml:lang="tr"><span class="duz-yaz">“Ne zaman Kürt kimliği Anayasa’ya taşınacak? Kürtler kendi kimlikleriyle ne zaman politika yapabilecekler? Binlerce insan hâlâ zindanlarda. Bir genel af çıkmayacak mı? Kürtler için bir siyasal ve kültürel çerçeve ne zaman kurulacak? Bir sınıfın, bir ulusun, hatta bir azınlığın çıkarlarını yasal yollarla ifade etme imkânı kalmazsa, silahlar gündeme gelir. Hele Kürt ulusal probleminde yalnız siyasal mücadele engellenmiyor, aynı zamanda bir ulusun kimliğinin tamamen yok edilmesi amaçlanıyor. Ulusal kimliği halen yok sayılan bir halk gerçeğiyiz. Siyasal haklarımız bir yana, kültürel haklarımız bile yok. Ekonomi talan ediliyor. Siyasî çözüm yolu bizde şiddetle engellenmiştir. Madem sen şiddetle bu yolu kapattın, ben de şimdi bu yolu şiddetle açacağım. Kürt kimliğinin kabulü... İşte bunu silahlı mücadele sağladı. Sorun artık kendini kabul ettirmiştir. Acaba şimdi siyasal seçeneği geliştirebilir miyiz? Silahlı mücadele kadar siyasî seçeneği de geliştirebilir miyiz? Çözüm şansı verebilir miyiz? Konu budur.”</span></p>

    <p class="duz-yaz1" xml:lang="tr"><span class="duz-yaz">Apo, ateşkes noktasına gelişinde uluslararası kamuoyunun telkinlerini reddetmiyor. Bazı Batı başkentlerinin “siyasal mücadele”ye dönük telkinlerinin varlığını da kabul ediyor. Apo’ya göre Kürtler tabanda birleşmiş durumdalar. Yani PKK’nın temsilciliği benimsenmiş. PKK olarak artık “olgunlaştıkları”nı, bundan sonra öteki Kürt grup ve partileriyle diyalog ve ittifaklar oluşturma yoluna gittiklerini belirtiyor. Ancak PKK önderliğini reddedecek olanları üstü kapalı biçimde tehdit de ediyor, “Silinip giderler” diyor.</span></p>

    <p class="duz-yaz1" xml:lang="tr"><span class="duz-yaz">Bundan sonra siyasal mücadeleyi öne çıkartan, ama silahı da elden bırakmayan bir yörüngeye kaymak istediklerini belirtiyor. “Filistin Kurtuluş Örgütü (FKÖ) gibi mi?” deyince, reddetmiyor. Kafalarında FKÖ’ye benzer bir örgütlenmenin varlığını ima ediyor. PKK’nın gelmiş olduğu noktayı şöyle anlatıyor:</span></p>

    <p class="duz-yaz1" xml:lang="tr"><span class="duz-yaz">“Ateşkesle bir mola veriyoruz. Frene bastık. Daha önce bassak düşerdik. Uçurumun kenarındaydık. Şimdi yol daha düz. Yani güçlendik. Ayrıca inecekler var, binecekler var. Örgütte sıkıntı, sorun yaratanlar inecek... Siyasete, legal politikaya bir şans vermek lazım.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Apo: “Sorunun tenkille,</span></p>

    <p class="ara-spotlar" xml:lang="tr"><span class="bold-yaz">bastırma yoluyla</span></p>

    <p class="ara-spotlar" xml:lang="tr"><span class="bold-yaz">çözülemeyeceğini en iyi Özal</span></p>

    <p class="ara-spotlar-son-sat-r" xml:lang="tr"><span class="bold-yaz">anlamıştı.”</span></p>

    <p class="duz-yaz1" xml:lang="tr"><span class="duz-yaz">Öcalan, 16 nisan 1993’te, kendisiyle Bekaa’da yaptığım röportajdan iki gün sonra kendi ateşkesini uzattı. Ertesi gün 17 nisan 1993’te Özal Ankara’da geçirdiği kalp krizi sonucu öldü. Öcalan, 8 haziran 1993’te Bekaa’da düzenlediği basın toplantısında ateşkesin sonunu ilan ederken Özal için şu değerlendirmeleri yapıyordu:</span></p>

    <p class="duz-yaz1" xml:lang="tr"><span class="duz-yaz">“Aslında şunu da belirtelim. Biz bu ateşkes durumunu biraz da Sayın Özal’ın ömrünün son döneminde ‘Kürt meselesine çözüm yolunda katkı getirmek istiyorum. Acaba PKK biraz yumuşayamaz mı? Bu konuda bazı adımları atmamıza fırsat veremez mi?’ biçiminde bir mesajını dikkate alarak geliştirdik. Ve dolayısıyla ateşkesin muhatabını biraz Özal olarak görüyorduk. Demirel-İnönü’nün ise sorunu eski yöntemle, yani babalarının yöntemiyle, Erdal İnönü’nün babasının yöntemiyle, Süleyman Demirel de otuz yıllık politikacılığıyla nasıl halletmek istemişse, öyle halletmek istediklerini biliyorduk. Dolayısıyla ateşkesin muhatabı veya gelişim düzeyi Çankaya’ydı. Tam Özal’ın basın toplantımızın üstünden bir gün geçmeden ani ölümü ve hatta o gün öğleden sonra ‘Riskli de olsa, birkaç adım atacağım’ demesine fırsat bulamadan gitmesi, aslında bizim geliştirmek istediğimiz süreci biraz engelledi. Demirel ile İnönü bu süreci değerlendirmek yerine kötü kullanmak istediler. Özal konusunda kısaca şunu söylemek istiyorum. Bizimle en kapsamlı savaşı yürüttü. Onun diplomatik, ekonomik, hatta siyasî taktikler cephesini idare etti. Hatta askeriyeye de oldukça uygun taktiklerle savaşı geliştirmede yön verdi. Ama buna rağmen sorunun askerî tenkil, yani bastırma yoluyla çözülemeyeceğini en iyi anlayanlardan biriydi. Bu işi artık siyasetle götürmek gerektiğini kavramıştı ve bence cesur birtakım adımlar da atacaktı.”</span></p>

    <p class="duz-yaz1" xml:lang="tr"><span class="duz-yaz">Apo’yla kahvaltı masasındaki sohbet sürüyor. “Ankara’nın bazı adımları mutlaka atması lazım” dedikten sonra sözü askere getiriyor:</span></p>

    <p class="duz-yaz1" xml:lang="tr"><span class="duz-yaz">“Ordu da durumunu gözden geçirmeli!”</span></p>

    <p class="duz-yaz1" xml:lang="tr"><span class="duz-yaz">Bu arada Genelkurmay Başkanı Orgeneral Doğan Güreş’e dokunduruyor:</span></p>

    <p class="duz-yaz1" xml:lang="tr"><span class="duz-yaz">“Güreş geçenlerde demiş ki, ‘Biz federasyonu kabul etsek, Kızılay’da dolaşamayız’ demiş... Yoh yoh! (Gevrek gevrek gülüyor Apo.) Bence bazı Kürt hakları biraz kabul edilse, Kızılay’da omuzlarda taşınırlar. Türkiye halkı biraz demokrasi istiyor. Kimse kendini aldatmasın. Türk halkını kimse aptal yerine koymasın. Yeter ki demokrasinin yolu açılsın. Belki kamuoyu şimdi hazır değildir. Söyleyeyim: ben kamuoyunu, hem Kürdistan hem Türkiye kamuoyunu hazırlayabilirim. Zor değildir bu iş...”</span></p>

    <p class="duz-yaz1" xml:lang="tr"><span class="duz-yaz">Apo’yu altı yıl sonra, 1999 yılı mayıs ayı sonunda, camlı bir bölmenin içinde izliyorum.</span></p>

    <p class="duz-yaz1" xml:lang="tr"><span class="duz-yaz">Ne ilginç çelişki!</span></p>

    <p class="duz-yaz1" xml:lang="tr"><span class="duz-yaz">Bir Bekaa Vadisi’ndeki, bir de İmralı Adası’nda televizyon kameralarının önündeki hali Apo’nun... Zahlah’taki evde ayakları yerden kesik Apo’yla, adaletin önünde, “Türkiye Cumhuriyeti Devleti’nin hizmetinde çalışmak istiyorum” diyen Apo’nun havası...</span></p>

    <p class="duz-yaz1" xml:lang="tr"><span class="duz-yaz">Biri kafa tutan, üst perdeden konuşarak karşısındakini etkilemeye çalışan bir Apo... Öbürü yenilmiş, devlete teslim olmuş bir Apo... Bir yanda devleti tehdit eden, devleti pazarlığa davet edebilen Apo... Öte yanda “Keşke bugünkü bilinç düzeyine 1973’te gelseydim, bu acılar yaşanmazdı. Ne yapayım, geç oldu” diye günah çıkartan Apo...</span></p>

    <p class="duz-yaz1" xml:lang="tr"><span class="duz-yaz">Nereden nereye?</span></p>

    <p class="duz-yaz1" xml:lang="tr"><span class="duz-yaz">Apo’nun 1993 yılı mart ayı ortalarındaki ateşkes ilanı kamuoyunda bomba gibi patlamıştı. Ateşkes mesajını Ankara’ya, Cumhurbaşkanı Özal ile Başbakan Demirel’e getiren Iraklı Kürt lider Celal Talabanî’ydi. Apo’nun, Bekaa’daki konuşmamızda, “Güvenilmez bir kişidir. Beni Türkiye’ye karşı oynamak ister” dediği Iraklı Kürt lider...</span></p>

    <p class="duz-yaz1" xml:lang="tr"><span class="duz-yaz">Ankara’nın da hiç güvenmediği, kaypak bulduğu Celal Talabanî, Ankara’ya gelmeden önce Suriye’nin başkenti Şam’da Apo’yla görüşür. Onun istekleriyle kendi izlenim ve görüşlerini bir mektup haline getirir. Mektubun bir kopyasını yıllardır baş rakibi olan öbür Iraklı Kürt lider Mesud Barzanî’ye gönderir. Talabanî ve Barzanî’nin Ankara temsilcileri Serçil Kazzaz ile Sefin Dizaî’nin Kuzey Irak’tan alıp Ankara’ya getirdikleri bir buçuk sayfalık mektup 9 mart 1993 salı günü akşamı, Demirel ve Dışişleri Bakanı Hikmet Çetin’in eline geçer.</span></p>

    <p class="duz-yaz1" xml:lang="tr"><span class="duz-yaz">Bu mektupta ne istiyordu Apo?</span></p>

    <p class="duz-yaz1" xml:lang="tr"><span class="duz-yaz">PKK’nın Ankara tarafından muhatap alınmasını, yani tanınmasını... Bu olamıyorsa, Ankara’nın hiç değilse, örneğin Kürt partisi HEP’i karşısına alıp konuşmasını... Ve Kürtlere birtakım kültürel ve siyasal hakların tanınmasını...</span></p>

    <p class="duz-yaz1" xml:lang="tr"><span class="duz-yaz">Apo, neler istediğini 17 mart 1993’te, Londra’da çıkan</span> <span class="italik-yaz">el-Hayat</span> <span class="duz-yaz">gazetesinin yazarı Kâmran Karadagı’ya demecinde, “PKK’nın meşru bir siyasal parti haline gelmesi... Kürdistan’a silahsız olarak dönmesine ve siyaset yapmasına izin verilmesi...” diye açıklıyordu.</span></p>

    <p class="duz-yaz1" xml:lang="tr"><span class="duz-yaz">Apo’dan Ankara’ya mektubunda Celal Talabanî de Ankara’ya sorunu silahla değil, diyalogla masa başında çözülmesini telkin ediyordu. Talabanî, 1991 yılı sonunda da, Türkiye’de Demirel ile İnönü’nün birlikte oluşturdukları DYP-SHP koalisyonu kurulduğu zaman Apo’ya ateşkes önerisi götürmüştü. Apo’ya bu öneriyi neden reddettiğini Bekaa’da sorunca şöyle dedi:</span></p>

    <p class="duz-yaz1" xml:lang="tr"><span class="duz-yaz">“Hükûmet daha yeni teşekkül ediyordu. Üstelik Talabanî’nin o zamanki önerisi ‘Silahları bırakın, gelin teslim olun!’ anlamına geliyordu. Ayrıca Ankara’da en ufak bir değişiklik görmedik. Demirel geldiğinde biz onları şiddetle karşılamadık. Ama savaşı yönlendirenlerin tek bir hedefi vardı: bizi teslim almak...’’</span></p>

    <p class="duz-yaz1" xml:lang="tr"><span class="duz-yaz">Apo’nun reddettiği bu ilk ateşkes önerisini Talabanî’nin kendisinden de 1992 yılı ekim ayında dinlemiştim. Kuzey Irak’ta, Kürdistan Yurtseverler Birliği’nin karargâhının bulunduğu Erbil şehri yakınlarındaki Şaklava kasabasında kendisiyle sohbet ederken şöyle demişti Talabanî:</span></p>

    <p class="duz-yaz1" xml:lang="tr"><span class="duz-yaz">“Demirel-İnönü koalisyonu 1991 yılı sonunda kurulduğu zaman Apo’ya bir mektup gönderdim. ‘Türkiye’de yeni bir hükûmet kuruldu. Aynı zamanda devir değişti. Bak, Berlin Duvarı da yıkıldı, Sovyetler de çöktü. Hiç olmazsa altı aylık bir ateşkes yap’ dedim. Cevap bile vermedi. Üstelik beni ‘emperyalizmin adamı, hain, işbirlikçi’ ilan etti.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Demirel’in Kürt realitesi ve</span></p>

    <p class="ara-spotlar" xml:lang="tr"><span class="bold-yaz">bir sözü: “Bu ülkede askerin</span></p>

    <p class="ara-spotlar" xml:lang="tr"><span class="bold-yaz">kucaklamadığı bir şeyi yapmak</span></p>

    <p class="ara-spotlar-son-sat-r" xml:lang="tr"><span class="bold-yaz">zordur.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 7 aralık 1991</span></p>

    <p class="duz-yaz1" xml:lang="tr"><span class="duz-yaz">Yeni kurulan DYP-SHP koalisyon hükûmeti Güneydoğu’yla, Kürt sorunuyla ilgili iyimser beklentiler yarattı. Özellikle Başbakan Demirel’in daha koltuğuna oturur oturmaz “Kürt realitesinin tanınması”ndan söz etmesinin rolü vardı bu olumlu havada. Demirel-İnönü ikilisi hükûmet olur olmaz ilk yurt gezilerini birlikte Diyarbakır’a yaptılar. Gezi sırasında Başbakan Demirel, böyle bir geziyi yapmaları için telkinin Genelkurmay Başkanı Orgeneral Doğan Güreş’ten geldiğini bana söyledi ve nedense şunu ekleme gereğini duydu Güreş Paşa hakkında:</span></p>

    <p class="duz-yaz1" xml:lang="tr"><span class="duz-yaz">“Çağı yakalamış bir askerdir!”</span></p>

    <p class="duz-yaz1" xml:lang="tr"><span class="duz-yaz">Sonra da aynen şöyle dedi:</span></p>

    <p class="duz-yaz1" xml:lang="tr"><span class="duz-yaz">“Bu ülkede askerin kucaklamadığı bir şeyi yapmak zordur.”</span></p>

    <p class="duz-yaz1" xml:lang="tr"><span class="duz-yaz">“Bir cumartesi gecesi” diye günlüğüme not düştüm.</span></p>

    <p class="duz-yaz1" xml:lang="tr"><span class="duz-yaz">Diyarbakır’da, Devlet Tiyatrosu’nun bulunduğu Diyarbakır Kültür Evi’nin en üst katındaki konukevi. Başbakan Demirel, aralarında benim, Oktay Ekşi’nin, İlnur Çevik’in de bulunduğu bir gazeteci grubuyla akşam yemeği sonrası sohbet ediyor. Sözü yine askerden açıyor. “Askere güven” mesajları gönderiyor. Yazılmaması kaydıyla notunu koyuyor ama yine bu mesajların adresini bulacağını tabiî ki biliyor:</span></p>

    <p class="duz-yaz1" xml:lang="tr"><span class="duz-yaz">“Asker kendi kendini reforme etmeyi aklına koymuş. Çok iyi bir kurum...”</span></p>

    <p class="duz-yaz1" xml:lang="tr"><span class="duz-yaz">Sonra da koalisyon ortağına, SHP Genel Başkanı Erdal İnönü’ye bir sap çiçek atıyor:</span></p>

    <p class="duz-yaz1" xml:lang="tr"><span class="duz-yaz">“Bizim Erdal Bey’le buralarda gözükmemiz fevkalede önemlidir. Bu konuda en azından bugün için çok iyi bir uyum içindeyiz. Devlete ateş eden adamı susturma konusunda koalisyon ortağımızla aynı görüşteyiz. Bu işi çözmemiz gerekir. Yoksa bu iş bizi savaşa götürür. Ben SHP’yle bu koalisyonu bunun için kurdum. Çok uzun sayılmayacak bir dönemde bu meseleyi çözeriz. Ama çözerken, iz bırakmadan, halkı gücendirmeden çözmek gerekir. Bu insanları kucaklayarak buradan çıkacaksınız, iterek kakarak değil. Yirmi altı değişik etnik menşeden gelen insanlar yaşıyor bu topraklarda. ‘Ben Kürt’üm!’ diyene bir şey dediği yok kimsenin. Kürtçe konuşmasına da yok. Eşitsizlik söz konusu değil. Yalnız Türk ırkından gelenler değil, hep beraber yaşayacağız, inancı, dili, etnik menşei ne olursa olsun. Kürt kökeninden dolayı ikinci sınıfsa, öyle muamele görüyorsa, hepimiz buna karşı çıkarız.”</span></p>

    <p class="duz-yaz1" xml:lang="tr"><span class="duz-yaz">Başbakan Demirel, daha bir ayını bile doldurmayan DYP-SHP koalisyon hükûmetini, “Türkiye için bir şanstır bu koalisyon. At’la Altıok buluştu elli yıl sonra! Bu çok önemli. Paris Şartı’na, insan haklarına uygun bir yeni anayasa yapacağız” diye savunuyor.</span></p>

    <p class="duz-yaz1" xml:lang="tr"><span class="duz-yaz">“İnşallah” diye not düşüyorum bu sözünün yanına...</span></p>

    <p class="duz-yaz1" xml:lang="tr"><span class="duz-yaz">Başbakan Demirel ayrıca kamuoyuna dönük resmî söylemin tersine, PKK’nın kökünün artık dışarıda değil, içeride olduğunu belirtiyor:</span></p>

    <p class="duz-yaz1" xml:lang="tr"><span class="duz-yaz">“Bütün olay Türkiye’nin içindedir. Dışarıdaki askerî desteği o kadar önemli değil. 4 bin kişisi var. 2 bini içeride, 2 bini dışarıda. Bu 71 bin kişi demektir. Halkın içindedirler. Onun için halkı yanına alacaksın.”</span></p>

    <p class="duz-yaz1" xml:lang="tr"><span class="duz-yaz">Demirel, PKK’nın tabiî Suriye’den ayrı olarak bazı ülkelerden destek aldığını belirtirken Yunanistan, Libya, İsveç ve Almanya’nın isimlerini sayıyor. Bir sözünü daha not alıyorum Demirel’in:</span></p>

    <p class="duz-yaz1" xml:lang="tr"><span class="duz-yaz">“Türkiye’yi hep bu ara rejimler batırmıştır.”</span></p>

    <p class="duz-yaz1" xml:lang="tr"><span class="duz-yaz">Demirel, kendisinden önceki yedi yılı, PKK’nın Şemdinli ve Eruh baskınlarıyla eyleme başladığı 1984’ten 1991 sonuna kadar geçen dönemi, adını vermeden Turgut Özal dönemini eleştiriyor. “Türk devleti bunun nereye varacağının farkına varmamıştır. Geçen yedi yılda Türk devleti caydırıcılık ortaya koyamamıştır” diyor. Böylece askerin de Özal’a kızarak dile getirdiği bir görüşü tekrarlamış oluyor.</span></p>

    <p class="duz-yaz1" xml:lang="tr"><span class="duz-yaz">Ama dikkat ediyorum. Demirel, daha kısa bir süre öncesine kadar ana muhalefet lideri Demirel olarak çok sert eleştirmiş olduğu Özal’ın Irak politikasını, Amerika’nın İncirlik Üssü’nde konuşlanmış olan Çekiç Güç’lü varlığını artık başbakan olarak savunuyor.</span></p>

    <p class="duz-yaz1" xml:lang="tr"><span class="duz-yaz">Bir ara kulağıma eğilip şöyle diyor:</span></p>

    <p class="duz-yaz1" xml:lang="tr"><span class="duz-yaz">“Amerika’yla çok işimiz var Türkiye olarak... Bir de unutma, 50 milyar dolarlık dış borcun dış politikaya koymuş olduğu ipotek de var.”</span></p>

    <p class="duz-yaz1" xml:lang="tr"><span class="duz-yaz">Demirel, Çekiç Güç’ü savunurken şu noktalara dikkat çekiyor:</span></p>

    <p class="duz-yaz1" xml:lang="tr"><span class="duz-yaz">“Irak idaresi yarın gene Kürtlerin üzerine gelirse, ne yapacaksınız? Iraklı Kürtler yine sınırlarımıza yığılırsa ne yapacaksınız? Mesele budur. PKK bir olay. Kürtçe konuşan Türk vatandaşları ayrı bir olay. Kuzey Irak’taki Kürtler de başka bir olay. Ama üçü bir yerde birleşiyor. Halepçe’ye ilgi göstermedik (İran-Irak Savaşı sırasında, 17 mart 1988’de Kuzey Irak’taki Halepçe kentinde zehirli gaz kullanarak 5 bin Kürt’ü katleden, insanlığa karşı suç işleyen Saddam Hüseyin kuvvetlerinin Halepçe Katliamı, HC), Türkiye nasıl ki Bulgaristan Türklerine yapılan zulüm üzerine ayağa kalkmışsa, Kuzey Irak’ta meydana gelecek vahşete de seyirci kalamaz. Kalırsa kendi iç dengesi bozulur.”</span></p>

    <p class="duz-yaz1" xml:lang="tr"><span class="duz-yaz">Günlüğümdeki notlar şöyle devam ediyor:</span></p>

    <p class="duz-yaz1" xml:lang="tr"><span class="duz-yaz">Başbakan Demirel bunları söyledikten sonra bir an durdu. Önemli bir şey söyleceğini haber veren bir edayla tane tane konuşmaya başladı:</span></p>

    <p class="duz-yaz1" xml:lang="tr"><span class="duz-yaz">“Kürt kimliğine karşı çıkılamaz. Kürt realitesini artık tanımalıyız.”</span></p>

    <p class="duz-yaz1" xml:lang="tr"><span class="duz-yaz">Bir anda göz göze geliyoruz. Gazeteci milleti afallamış gibi! Demirel’in ağzından çıkan bu iki cümleyi kulaklarımız doğru mu duydu diye meraklanıyoruz. Acaba Demirel ne söylediğinin farkında mı diye göz göze geliyoruz. Boru değil! Bir Türk muhafazakârının, Türk sağının önde gelen kırk yıllık liderinden, Demirel gibi bir siyaset adamının ağzından “Kürt realitesini artık tanımalıyız!” sözü çıkıyordu.</span></p>

    <p class="duz-yaz1" xml:lang="tr"><span class="duz-yaz">Üstelik yazılması kaydıyla!</span></p>

    <p class="duz-yaz1" xml:lang="tr"><span class="duz-yaz">Devamı şöyle geliyor Demirel’in sözlerinin:</span></p>

    <p class="duz-yaz1" xml:lang="tr"><span class="duz-yaz">“Kürt realitesini tanımak, Türkiye’nin birliğine mâni değil. Zaten bin yıldır bu topraklarda birlik içinde yaşıyorsun. Bu ülkede Kürt asıllıyım diyenlerin, başka bir ülkedeki Kürtlere yakınlığına sen de sempati duymalısın. Demokrasinin ve hukukun üstünlüğünün gereğini yerine getiremezsek, çok büyük ıstırapların içine düşeriz bu topraklarda...”</span></p>

    <p class="duz-yaz1" xml:lang="tr"><span class="duz-yaz">Ve bir gün sonra basının manşetlerine slogan gibi oturmuştu Demirel’in “Kürt realitesini tanıyoruz!” sözü. Büyük basında bazı yorumcular, “rüya gibi” ya da “devrimci bir gelişme” diye karşılamışlardı Demirel’in bu sözünü. Yorumlar genellikle olumluydu. Aynı gün Demirel-İnönü ikilisinin demokrasi ve insan haklarına dayalı konuşmalarıyla Diyarbakır mitingi gerçekten coşkulu geçmişti.</span></p>

    <p class="duz-yaz1" xml:lang="tr"><span class="duz-yaz">Artık ağızlarda dolaşıyordu, “Güneydoğu’da yeni bir dönem mi?” sorusu. Daha bir ay önce yapılan seçimlerde SHP, HEP’le seçim işbirliği yapmıştı. Erdal İnönü’nün bu riskli ama doğru kararı hem tepkilere hem olumlu yankılara yol açmıştı. SHP, Güneydoğu’yu neredeyse silme kazanmış, Kürt oylarını almıştı. Böylece bölge siyaseten dışlanmamış, Meclis çatısı altında temsil edilmeye başlanmıştı.</span></p>

    <p class="duz-yaz1" xml:lang="tr"><span class="duz-yaz">Bu da Türk demokrasisi açısından olumlu bir gelişmeydi. Ama ne var ki, Leyla Zana, Hatip Dicle gibi HEP’liler daha yemin günü Meclis’i karıştırmayı marifet bildiler. Yemin sırasında TBMM kürsüsünden Kürtçe slogan attılar, gösteri yaptılar. Şu ya da bu şekilde PKK’yı siyaset gündemine getirerek büyük tepkilere yol açtılar. Ayrıca, HEP’lilerin kısa sürede SHP’den ayrılmalarına da neden oldular.</span></p>

    <p class="duz-yaz1" xml:lang="tr"><span class="duz-yaz">Ama hava 1991 aralık ayının başlarında olumluydu. Diyarbakır mitinginin yapıldığı gün Orduevi’ndeki akşam yemeğinde Başbakan Yardımcısı Erdal İnönü, bana dönüp, “Bu belki de son şans!” demişti.</span></p>

    <p class="duz-yaz1" xml:lang="tr"><span class="duz-yaz">Merkez sağ ve soldan oluşan koalisyon hükûmeti, Berlin Duvarı’yla komünizmin çöktüğü, Sovyetler Birliği’nin tarihe karıştığı, Soğuk Savaş’ın bittiği bir dönemde Güneydoğu ve Kürt sorununda yeni bir sayfa açmaya hazırlandığı yolundaki iyimser değerlendirmeler ağır basıyordu.</span></p>

    <p class="duz-yaz1" xml:lang="tr"><span class="duz-yaz">Ama arkası gelmedi.</span></p>

    <p class="duz-yaz1" xml:lang="tr"><span class="duz-yaz">Demirel’in sözünü ettiği “Paris Şartı’na, evrensel insan haklarına dayalı” yeni bir anayasa gündeme çıkmadı. Unutuldu. Demirel’in ağzından “Kürt realitesi” sözü bir daha pek duyulmadı. Askerin nabzını genellikle en üst düzeyde tutabilen, aynı zamanda Demirel’le yakın temasta olabilen, o tarihteki DYP milletvekili Büyükelçi Coşkun Kırca bana şöyle demişti:</span></p>

    <p class="duz-yaz1" xml:lang="tr"><span class="duz-yaz">“Kürt realitesi sözü çok kafa karıştırdı. Doğru olmadı. Nitekim askerler uyardı, Demirel de bir daha Kürt realitesi falan sözünü ağzına almadı.”</span></p>

    <p class="duz-yaz1" xml:lang="tr"><span class="duz-yaz">Demirel’in “Kürt realitesi” dediği Diyarbakır gezisi sırasında Jandarma Asayiş Bölge komutanı görevinde bulunan Necati Özgen Paşa’dan Demirel’in bu sözüne askerin içinde ne kadar büyük tepki duyulduğunu kendi ağzından dinlemiştim.</span></p>

    <p class="ara-spotlar-ilk-sat-r" xml:lang="tr"><span class="bold-yaz">ANAP lideri Yılmaz’dan Kürt</span></p>

    <p class="ara-spotlar-son-sat-r" xml:lang="tr"><span class="bold-yaz">sorununa karşı üç yol...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Tarih, 1992’nin mart ayı sonları</span></p>

    <p class="duz-yaz1" xml:lang="tr"><span class="duz-yaz">Ankara’da, ANAP lideri Mesut Yılmaz’la sohbet ederken, “Kürt realitesinin sonu niye gelmedi?” diye sorduğumda özetle şu yanıtı almıştım:</span></p>

    <p class="duz-yaz1" xml:lang="tr"><span class="duz-yaz">“Güneydoğu ve PKK terörü konusunda bugüne kadar üç yaklaşımdan söz edilebilir:</span></p>

    <p class="duz-yaz1" xml:lang="tr"><span class="duz-yaz">(1) Kürt kimliğini yok sayan ve yalnız şiddet kullanarak karşısındakini her türlü yolla ezmeyi öngören yaklaşım. Buna ‘Dersim mantığı’ da denebilir. Şaşırtıcı ama bu mantığa sahip çıkabilenlere, hem sivil hem askerî çevrelerde hâlâ rastlanabiliyor.</span></p>

    <p class="duz-yaz1" xml:lang="tr"><span class="duz-yaz">(2) İkinci yaklaşım, ‘Dersim mantığı’nın tam tersi. Bütün ağırlığı kültürel hak ve özgürlüklere veren bir mantık bu. Terörle mücadeleyi biraz daha arka plana atan, demokrasi ve insan haklarıyla düşmanı tecrit edip avlamayı hedef alan bir strateji...</span></p>

    <p class="duz-yaz1" xml:lang="tr"><span class="duz-yaz">(3) Üçüncü yola gelince: burada ‘önce güvenlik’, önce ‘terörü bitirmek’ deniyor. Kültürel hak ve özgürlükler erteleniyor. Huzur ve güven sağlanmadan önce yapılacak düzenlemelerin ‘düşmana taviz’ olarak görüleceğine ilişkin mantık burada kendini gösteriyor.”</span></p>

    <p class="duz-yaz1" xml:lang="tr"><span class="duz-yaz">Başbakanlık koltuğundan altı ay önce ayrılmış olan ANAP lideri Yılmaz, sözlerini şöyle bağlamıştı:</span></p>

    <p class="duz-yaz1" xml:lang="tr"><span class="duz-yaz">“Özal da, ben de başlangıçta ikinci yaklaşımı esas almıştık, başbakanlık koltuğuna otururken. Herkes iktidara geldiğinde gönlü ikinci modeli istiyor. Daha sonra bunun yürümeyeceği anlaşıldı. Gerçekleri görünce bunun böyle olamayacağını anlamaya başlıyorsun. Bunun üzerine ‘üçüncü yol’a geldik. Yani ‘önce huzur ve güven’ dedik. Demirel de başlangıçta ikinci yoldaydı. Önce ‘Kürt realitesi’ falan dedi, kültürel haklar, Paris Şartı vs... Sonra üçüncü yolu benimsemek ve ‘Günah benden gitti!’ demek zorunda kaldı Demirel de...”</span></p>

    <p class="duz-yaz1" xml:lang="tr"><span class="duz-yaz">Demirel bir daha “Kürt realitesi” sözünü ağzına almamaya özen gösterdi.</span></p>

    <p class="duz-yaz1" xml:lang="tr"><span class="duz-yaz">Niye?</span></p>

    <p class="duz-yaz1" xml:lang="tr"><span class="duz-yaz">Asker ağır bastı da ondan...</span></p>

    <p class="duz-yaz1" xml:lang="tr"><span class="duz-yaz">Partisinin içindeki muhafazakar odaklar tarafından, Coşkun Kırca gibi bu konuda çok katı milletvekilleri tarafından uyarıldığı için... Tıpkı 1993 haziran ayında Tansu Çiller’in DYP büyük kongresini kazanıp Başbakanlık koltuğuna oturmasından sonra olduğu gibi... Asker, Türkiye’nin “bölünmesi”yle ilgili gördüğü Kürt sorununu Cumhuriyet’in kuruluşundan beri sivillere hiçbir zaman bırakmak istemedi. Bu konuda sivil siyaset kurumuna, sivil bürokrasiye hiç güvenmedi.</span></p>

    <p class="duz-yaz1" xml:lang="tr"><span class="duz-yaz">Büyükelçi Kâmuran Gürün’den dinlemiştim. Dışişleri Bakanlığı olarak “Ermeni sorunu” ve terörle ilgili olarak kapsamlı, çok boyutlu bir rapor hazırladıklarını ve devletin de benimsemesiyle bu raporun uygulanıp zaman içinde iyi sonuç alındığını anlatmıştı. 12 Eylül 1980’de darbe olduğunda Dışişleri Bakanlığı müsteşarı olan Büyükelçi Gürün, benzer bir raporun Kürt sorunu konusunda hazırlanmasının Bakanlık olarak askere önerildiğini söylemişti. Ancak yanıt, “Siz bu konuyu bize bırakın!” olmuş ve konu bir daha ele alınmamıştı.</span></p>

    <p class="duz-yaz1" xml:lang="tr"><span class="duz-yaz">ANAP lideri Mesut Yılmaz’ın ana muhalefet lideri koltuğunda oturduğu 1992’nin mart ayı sonlarında kendisiyle yaptığım sohbette başka ilginç değerlendirmeleri de olmuştu:</span></p>

    <p class="duz-yaz1" xml:lang="tr"><span class="duz-yaz">“PKK’ya karşı sınır ötesi harekâtın fazla bir yararı olmuyor. Bir kere benim başbakanlığım döneminde Barzanî’nin köyünü vurmuşlardı. Bekaa da vurulabilir. Orada PKK kampları, Mahsum Korkmaz Akademisi var. Üçüncü bir hedef de tabiî Kuzey Irak’taki PKK kampları. Bekaa’yı vurmak için en iyisi Akdeniz üzerinden gitmek. Adana veya Kıbrıs’tan kalkarak... Ayrıca, Lübnan’daki Falanjistlere ya da İsrail’e havale edilebilir. Tabiî bunun birçok bakımdan bedelleri var. Ama vurdun ne olacak? Diyelim ki Apo dahil 100 terörist ölse... Çoğu artık içeride olan 7 binle 10 bin arasında tahmin ediliyorlar. Ayrıca Kuzey Irak’ta çok dağınık biçimde bulunuyorlar.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Demirel: “Devlet teröristle</span></p>

    <p class="ara-spotlar-son-sat-r" xml:lang="tr"><span class="bold-yaz">pazarlık yapmaz!”</span></p>

    <p class="duz-yaz1" xml:lang="tr"><span class="duz-yaz">Ateşkes, 1992’de bazı Kürt aydınlarıyla HEP çevrelerinde de tartışma konusuydu. Bakış açısı şuydu: “Gelin TC’nin maskesini iyice indirelim. PKK, üç ya da altı ay süreyle ateş kessin. O zaman görelim bakalım, ‘Terör devam ettiği sürece kültürel hak falan olmaz’ diyenler ne yapacak?”</span></p>

    <p class="duz-yaz1" xml:lang="tr"><span class="duz-yaz">Peki, 1992’de Talabanî’nin ateşkes önerisini reddeden Apo, bir yıl sonra bu kez neden yine aynı Talabanî’nin ateşkes önerisini kabule yanaşmıştı? Apo bu sorunun bana yanıtını Bekaa’da, “Siyasete, siyasî çözüme bir şans tanımak için” deyip geçiştirmişti.</span></p>

    <p class="duz-yaz1" xml:lang="tr"><span class="duz-yaz">Ankara’ya, devlete göre Apo sıkıştığı için ateşkes ilan etmişti. Devletten tokat üstüne tokat yiyor ve geriliyordu. Bu yüzden zaman kazanıp toparlanmanın peşindeydi. Ayrıca, bazı Batı başkentlerinin telkinleri de Apo’yu ateşkes noktasına getirmiş olabilirdi. Ankara’ya göre Apo’ya bu fırsat verilmemeliydi. Ateşkes haberinin kamuoyunu meşgul ettiği günlerde, 1993’ün mart ayı ortalarında Olağanüstü Hal Bölge Valisi Ünal Erkan’la sohbet etmiştim. PKK’nın hızla gerilediğini düşünüyordu.</span></p>

    <p class="duz-yaz1" xml:lang="tr"><span class="duz-yaz">Şöyle demişti:</span></p>

    <p class="duz-yaz1" xml:lang="tr"><span class="duz-yaz">“Bir yıl önce, 1992 yılı mart ayı başından aralık sonuna kadar Türkiye sınırları içinde binin üzerinde PKK militanı ölü olarak ele geçirildi. Ayrıca 10 ölüden 3’ü mutlaka saklanıyor. Bu da hesaba katılırsa, ölü sayısının çok daha fazla olduğu ortaya çıkar. 1992 ekim ayındaki Kuzey Irak Operasyonu sırasında PKK’nın ölü sayısının 2 bin olduğunu söylemek abartılı olmaz. İçeride dağ kadrosundan bin PKK’lı ele geçirildi. Örgüte başka yollardan destek veren 11 bin kişi yakalandı.”</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Valisi Erkan, Irak ve Suriye sınırlarındaki avantajlarını da yitirmeye başladığını söylemişti:</span></p>

    <p class="duz-yaz1" xml:lang="tr"><span class="duz-yaz">“Suriye tarafından yavaş yavaş dışlanıyorlar. İran’dan eskisi gibi müsamaha görmüyorlar. Kuzey Irak’ta ufak tefek kıpırtılar var, var ama önemsiz. Çok ileri giderlerse, ya bizden ya da Kuzey Irak’takilerden (daha çok Mesud Barzanî’yi kastediyor) tokadı yerler.”</span></p>

    <p class="duz-yaz1" xml:lang="tr"><span class="duz-yaz">Ünal Erkan’a göre PKK, Avrupa başkentlerinde de her geçen gün daha çok “terör örgütü” damgasını yiyordu:</span></p>

    <p class="duz-yaz1" xml:lang="tr"><span class="duz-yaz">“Geçen yıla kadar PKK için mesela Almanlara bir türlü ‘terörist örgüt’ dedirtemiyorduk. PKK’nın uyuşturucu ticareti içinde olduğunu bir türlü kabule yanaşmıyorlardı. Son bir yıldır hava değişiyor. Yabancılardan PKK’ya yönelik maddî ve manevî destekte azalma var. Ayrıca bir husus daha var. Ömür boyu silahlı mücadele yapmak mümkün değil. İlelebet gitmez bu. Devlete karşı silahlı mücadeleyle sonuç alınamayacağını Apo da bilir.”</span></p>

    <p class="duz-yaz1" xml:lang="tr"><span class="duz-yaz">Apo’nun ateşkes sonrası silah bırakma ihtimali de var mıydı? Silahlı mücadelenin sona erdiğini açıklayabilir miydi? Bu soru işareti 1993 ilkbaharında bazı zihinlere çengelini asmıştı. Ama Apo, PKK’nın silahlı mücadeleye son verdiğini 1999’da yakalanıp İmralı’da hesap verirken, yani yenildikten sonra yapmıştı. O tarihte birçok Kürt aydınının dediğini anımsıyorum:</span></p>

    <p class="duz-yaz1" xml:lang="tr"><span class="duz-yaz">“Artık iş işten geçti. Apo silah bıraktığını asıl 1993’teki ateşkesle birlikte yapsaydı, çok daha değişik olurdu.”</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Valisi Ünal Erkan 1993 ilkbaharında Apo’nun silah bırakacağına ihtimal vermiyordu:</span></p>

    <p class="duz-yaz1" xml:lang="tr"><span class="duz-yaz">“Apo’nun dağda hâlâ 4 bin militanı var. O silah bırakıyorum dese, dağdaki adam bırakır mı? Silah bırakmadıktan sonra yapacağı açıklamaların ne anlamı olabilir ki? Ayrıca devlet suç işlemiş olan adamı ne yapacak? Dağdan iner de elini kolunu sallayarak dolaşmaya başlarsa, bugüne kadar vatanı, milleti için şehit olanların aileleri ne hisseder? Kanın durması iyi de bu nasıl olacak? İşin bu yanı göz ardı edilemez. Günün birinde ‘Bunca vatan evladı bunun için mi şehit oldu?’ sorusu vicdanlarda sorulmamalı... Onun içindir ki, dağdan inecek ve silahını teslim edecek. Başka yolu yok. Yoksa ateşkes yaparım, silahımı tutarım, günü gelince yine sarılırım silahıma falan olmaz.”</span></p>

    <p class="duz-yaz1" xml:lang="tr"><span class="duz-yaz">Devletin bakışı buydu 1993 ilkbaharında. Nitekim o günlerde Başbakan Demirel kendisiyle yaptığım bir sohbette şöyle demişti:</span></p>

    <p class="duz-yaz1" xml:lang="tr"><span class="duz-yaz">“Devlet teröristle pazarlık yapmaz. Ödün vermez. Terörist dağdan inecek ve teslim olacak.”</span></p>

    <p class="duz-yaz1" xml:lang="tr"><span class="duz-yaz">İki farklı görüş vardı o tarihlerde. Birine göre, devlet önce terörün işini bitirecekti. Terör bitene kadar siyasal ya da kültürel alanda Kürtlere ödün anlamı taşıyabilecek Kürtçe yayın, Kürtçe öğrenim gibi herhangi bir adım kesinlikle atılmayacaktı. İkinci görüş tek değil iki boyutluydu. Yani PKK terörüyle mücadele sürecinde bazı adımların atılmasını öngörüyordu. Böylece hedefin küçüleceği düşünülüyordu.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Amerikan Büyükelçisi</span></p>

    <p class="ara-spotlar" xml:lang="tr"><span class="bold-yaz">Abramowitz: “PKK’yı askerî</span></p>

    <p class="ara-spotlar" xml:lang="tr"><span class="bold-yaz">açıdan bitirebilirsiniz. Peki ya</span></p>

    <p class="ara-spotlar-son-sat-r" xml:lang="tr"><span class="bold-yaz">Kürt sorunu ne olacak?”</span></p>

    <p class="duz-yaz1" xml:lang="tr"><span class="duz-yaz">1992’nin ağustos ayında, Washington’da gerek Amerikan Dışişleri’nde gerekse Savunma Bakanlığı Pentagon’daki bazı yetkililerle yaptığım sohbetlerde hep aynı yaklaşımı dinlemiştim:</span></p>

    <p class="duz-yaz1" xml:lang="tr"><span class="duz-yaz">“PKK bir terör örgütü, tamam. Türkiye terörle mücadelesinde haklı. Ama yalnız bu yetmez. Terörle mücadele ederken aynı zamanda demokrasi ve insan hakları açısından iyileştirmeler lazım. Kültürel ve siyasal alanda bazı adımlar atılmalı. Yani terörle Kürt sorunu arasında bir çizgi çekmek gerekiyor.”</span></p>

    <p class="duz-yaz1" xml:lang="tr"><span class="duz-yaz">Turgut Özal’ın başbakanlığı döneminde ABD’nin Ankara büyükelçisi olan Morton Abramowitz de böyle düşünürdü. Özal’a yakındı ve görüşlerini beğenirdi. Ancak “derin devlet” kendisinden fazla hazzetmezdi. Kürt sorunu konusunda federasyon istediği için “Türkiye’yi bölmek isteyenler listesi”nde baş sıralarda yer alan Büyükelçi Abramowitz Washington’da bana şöyle demişti:</span></p>

    <p class="duz-yaz1" xml:lang="tr"><span class="duz-yaz">“PKK’yı gün gelir askerî açıdan bitirir Türkiye. Marjinalleştirir. Ama Kürt sorunu bitmez! Bunu ne yapacaksınız? O yüzden terörle mücadele devam ederken bazı adımların atılması, Türkiye’nin çıkarınadır.”</span></p>

    <p class="duz-yaz1" xml:lang="tr"><span class="duz-yaz">Londra’nın havası da Washington’dan farklı değildi. 1993’ün şubat ayında İngiliz Dışişleri Bakanlığı’ndaki sohbetlerimde benzer izlenimleri edinmiştim. Terörle Kürt sorunu arasında çizgi çekiliyordu. PKK tıpkı İRA gibi terörist örgüt olarak görülüyordu.</span></p>

    <p class="duz-yaz1" xml:lang="tr"><span class="duz-yaz">Ama aynı zamanda ekleniyordu:</span></p>

    <p class="duz-yaz1" xml:lang="tr"><span class="duz-yaz">“Kürt sorunu da üniter devlet çerçevesinde, çoğulcu demokratik yöntemlerle çözülebilir. İngiliz Dışişleri Bakanı Hurd geçenlerde bir konuşmasında, sınırların değiştirilmesine karşı çıkıyor, ama aynı zamanda azınlık haklarına saygıdan söz ediyor. Bu nokta da göz ardı edilmesin.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Yılmaz’a göre Batı’nın PKK’yı</span></p>

    <p class="ara-spotlar-son-sat-r" xml:lang="tr"><span class="bold-yaz">sopa gibi kullanması...</span></p>

    <p class="duz-yaz1" xml:lang="tr"><span class="duz-yaz">Kürtler ve azınlık hakları, Ankara’yı en çok tedirgin eden konuların başında bu geliyordu. Özellikle asker bunu duymak dahi istemiyordu. ANAP lideri Yılmaz 1993 başlarındaki bir sohbetimizde Batı başkentlerindeki eğilimlerle ilgili şöyle demişti:</span></p>

    <p class="duz-yaz1" xml:lang="tr"><span class="duz-yaz">“Günün birinde Kürtler için ‘ulusal azınlık hakları’ diye ortaya çıkabilirler. PKK’ya şimdi terörist örgüt diyorlar. Doğru. Fakat PKK’nın aynı zamanda Türkiye’nin başında bela olarak kalmasında fayda umdukları söylenebilir. PKK’ya arka planda lojistik destek sağlayarak, Türkiye’yi şiddete karşı olan bir Kürt hareketini tanımaya zorlamak isteyebilirler. Türkiye kültürel, siyasal belirli hakları verdikçe, onlar da çıtayı her seferinde yükseltebilir, daha fazlasını talep edebilirler. Türkiye’nin PKK belasından kurtulmak için, şiddete taraftar olmayan alternatif bir Kürt hareketini en sonunda meşrulaştıracağını sanabilirler.”</span></p>

    <p class="duz-yaz1" xml:lang="tr"><span class="duz-yaz">Yılmaz bunları söyledikten sonra sormuştu:</span></p>

    <p class="duz-yaz1" xml:lang="tr"><span class="duz-yaz">“Ben Türkiye olarak ne diye kendi elimle PKK’nın alternatifini, barışçı yoldan ayrılıkçılık davası güden bir alternatifi hazırlayayım ki?”</span></p>

    <p class="duz-yaz1" xml:lang="tr"><span class="duz-yaz">Demirel de farklı düşünmüyordu. Apo’nun 1993 mart ayındaki ateşkes ilanından sonraki bir sohbetimizde aynen şöyle demişti:</span></p>

    <p class="duz-yaz1" xml:lang="tr"><span class="duz-yaz">“Terörle mücadele devam ederken başka alanlarda adım atılmaz. Bu halkın gözünde PKK’ya taviz olarak görülür. Teröristle pazarlık gibi anlaşılır. O zaman Apo da çıkar der ki: ‘Düşün arkama! Bakın sonuç almaya başladık. Bastırın, daha fazlasını alırız.’ Bu nedenle önce terör bitecek!”</span></p>

    <p class="duz-yaz1" xml:lang="tr"><span class="duz-yaz">Bununla birlikte Apo’nun ateşkes manevrası Ankara’yı etkilemişti. Kimileri, “Durmayalım, varalım PKK’nın üstüne. Yüzdük yüzdük kuyruğuna vardık, son darbeyi vuralım” diyordu.</span></p>

    <p class="duz-yaz1" xml:lang="tr"><span class="duz-yaz">Kimilerinin havası farklıydı:</span></p>

    <p class="duz-yaz1" xml:lang="tr"><span class="duz-yaz">“Frene basmakta, teenniyle hareket etmekte fayda var.”</span></p>

    <p class="duz-yaz1" xml:lang="tr"><span class="duz-yaz">Koalisyonun Erdal İnönü, yani SHP kanadındaki esintiler böyleydi.</span></p>

    <p class="duz-yaz1" xml:lang="tr"><span class="duz-yaz">Başbakan Demirel de dikkatliydi. Hiçbir şey olmamışçasına hareket etmek gibi bir niyeti yoktu.</span></p>

    <p class="duz-yaz1" xml:lang="tr"><span class="duz-yaz">Kanın durması ihtimali...</span></p>

    <p class="duz-yaz1" xml:lang="tr"><span class="duz-yaz">Var mıydı?</span></p>

    <p class="duz-yaz1" xml:lang="tr"><span class="duz-yaz">Herkesin kafasını bu soru meşgul ediyordu. O yüzden basın ve kamuoyunda ateşkes haberleri olumlu bir hava yaratmıştı. Bundan etkilenenler arasında zamanın Genelkurmay başkanı Orgeneral Doğan Güreş de vardı. Üç yıl sonra, 1996 yılı nisan ayında kendi ağzından o zamanki duygu ve düşüncelerini dinlemiştim. Emekliydi. DYP milletvekili olarak Parlamento’daydı. Şöyle anlatmıştı Güreş Paşa:</span></p>

    <p class="duz-yaz1" xml:lang="tr"><span class="duz-yaz">“Gariptir. O ateşkes ilan edildiğinde gizli bir sevinç duydum. Ama tabiî belli etmedim. Bir ümit ışığı yandı, ‘Acaba bu iş bitiyor mu?’ diye. Dağdakiler inecekti. Silahlı kuvvetleri çekecektik. Artık kimseler ölmeyecekti. Normal düzene geçecektik. Bundan sonrası siyasete, hükûmete kalacaktı. Ekonomik reformlar, sosyal reformlar gelecekti. Ama o gizli sevincim kursağımda kaldı. Bingöl Katliamı’yla ateşkes de bitti.”</span></p>

    <p class="duz-yaz1" xml:lang="tr"><span class="duz-yaz">Ateşkes ilanını izleyen üç gün içinde 16, 17 ve 18 mart 1993’te Güneydoğu’nun değişik yerleriyle otuzun üzerinde telefon görüşmesi yapmıştım.</span></p>

    <p class="duz-yaz1" xml:lang="tr"><span class="duz-yaz">HEP Genel Başkanı Ahmet Türk:</span></p>

    <p class="duz-yaz1" xml:lang="tr"><span class="duz-yaz">“Dünya değişiyor. PKK liderinin atmak istediği adım olumlu bir gelişme. Devlet masaya oturmaz, tamam. Ama arabuluculuk mekanizması için birtakım yollar bulunabilir.”</span></p>

    <p class="duz-yaz1" xml:lang="tr"><span class="duz-yaz">Diyarbakır milletvekili Hatip Dicle:</span></p>

    <p class="duz-yaz1" xml:lang="tr"><span class="duz-yaz">“İki yıldır bu konu tartışılıyordu PKK içinde. Sonunda bir program haline getirildi. Avrupa Parlamentosu’nun da çağrısına böylece olumlu karşılık verildi. İsviçre hükûmetine de aynı yolla çağrı yapıldı. Uluslararası insan hakları kuruluşları haberdar edildi.”</span></p>

    <p class="duz-yaz1" xml:lang="tr"><span class="duz-yaz">Diyarbakır Büyükşehir Belediyesi’nden biri demiş ki: “Apo silahlı mücadeleyle yapacağını yaptı, geleceği yere geldi. Artık patinaj yapmaya başladı. Kendisi de gördü bunu. Güneydoğu’da halk da bezdi, bıktı. Dağdaki insan da çatışmaya meraklı değil. Ateşkes çağrısı bir rahatlama yarattı. Devlet bu havayı görmeli.”</span></p>

    <p class="duz-yaz1" xml:lang="tr"><span class="duz-yaz">Bir siyasal partinin Diyarbakır il başkanı:</span></p>

    <p class="duz-yaz1" xml:lang="tr"><span class="duz-yaz">“Silahla buraya kadar! Bundan sonrası siyasî mücadele... Apo’nun çağrısı bir umut ışığı yaktı buralarda...”</span></p>

    <p class="duz-yaz1" xml:lang="tr"><span class="duz-yaz">Bir başka partinin Diyarbakır il başkanı:</span></p>

    <p class="duz-yaz1" xml:lang="tr"><span class="duz-yaz">“İki ateş arasında kalmış durumda insanlar. Dokuz yıllık silahlı mücadelenin sonuna geliniyor artık. Doğu’da halk bu işin bitmesini istiyor.”</span></p>

    <p class="duz-yaz1" xml:lang="tr"><span class="duz-yaz">Cizre Belediyesi’nden biri:</span></p>

    <p class="duz-yaz1" xml:lang="tr"><span class="duz-yaz">“Halk sevinçli, zira silah bırakılmasından yana... Devletimiz itici olmasın!”</span></p>

    <p class="duz-yaz1" xml:lang="tr"><span class="duz-yaz">Nusaybin’den bir belediye yetkilisi:</span></p>

    <p class="duz-yaz1" xml:lang="tr"><span class="duz-yaz">“Sokaktaki adam hoş karşıladı ateşkesi. Siyasal çözüm olsun. Gençlerimiz ölmesin. Bir zamanlar telaffuz ettiği gibi ‘Kürt realitesi’ni yeniden hatırlasın hükûmet...”</span></p>

    <p class="duz-yaz1" xml:lang="tr"><span class="duz-yaz">Şirnak Belediyesi’nden biri:</span></p>

    <p class="duz-yaz1" xml:lang="tr"><span class="duz-yaz">“Beyim, dışarıda lapa lapa kar yağıyor. Apo’nun çağrısı, sağduyu sahibi bütün insanları sevindirmiştir. Kandan, baruttan, ateşten bıktık artık. Hükûmet resmen tavır almasa bile, itici olmaktan kaçınmalı...”</span></p>

    <p class="duz-yaz1" xml:lang="tr"><span class="duz-yaz">Diyarbakır’dan bir CHP’li:</span></p>

    <p class="duz-yaz1" xml:lang="tr"><span class="duz-yaz">“Apo şimdi kalkmış Kürt aydınlarıyla bir araya gelmekten söz ediyor. Daha önce bizlere hain, işbirlikçi derdi. Beni tehdit ettikleri için CHP’deki aktif göreviminden ayrıldım. Ama şurası bir gerçek: silahlı mücadeleyle bir yere gidilemez. Kürt aydınları da halktan kopuk. Önderlik PKK’ya geçti. Ama artık Apo anladı, PKK’nın silahla bir yere gidemeyeceğini... Halk da zaten çoktandır bezmiş durumda...”</span></p>

    <p class="duz-yaz1" xml:lang="tr"><span class="duz-yaz">Eski bir TİP’li olan Kürt aydını:</span></p>

    <p class="duz-yaz1" xml:lang="tr"><span class="duz-yaz">“Kör topal da olsa yeni bir süreç. Ama devlet bu işe yatkın görülmüyor. Keşke yararlanabilsek. Terörle Mücadele Yasası, Dernekler ve Siyasî Partiler yasaları değiştirilse... Apo da örgütüne ne ölçüde hâkim?.. Kan davaları var. Dağdakilere nereye kadar sözünü geçirebilir? Bu arada devletin de Apo’ya ihtiyacı var galiba. ‘Kürt sorunu yoktur!’ tavrını sürdürebilmek için...”</span></p>

    <p class="duz-yaz1" xml:lang="tr"><span class="duz-yaz">Apo’ya karşı olan bir Kürt siyaset adamı:</span></p>

    <p class="duz-yaz1" xml:lang="tr"><span class="duz-yaz">“Ateşkesin başarılı olmasını diliyorum ama zor. Çünkü mentalite silahlı eyleme göre oluşmuş, sivilleşmesi güç... Türkiye yardımcı olsa, PKK tecrit olur. Ama TC de PKK’dan yararlanıyor. Çünkü PKK’nın varlığı bir yerde Kürt sorununun demokratik çözümünü engelliyor. Apo da bu ateşkes işini belki de, ‘Bakın ben insanlığımı gösterdim, bana cevap bile verilmedi’ demek için, bir taktik olarak yaptı.”</span></p>

    <p class="duz-yaz1" xml:lang="tr"><span class="duz-yaz">Apo’dan hiç hazzetmeyen Diyarbakırlı bir Kürt aydını:</span></p>

    <p class="duz-yaz1" xml:lang="tr"><span class="duz-yaz">“Amerika’nın Adana başkonsolosu demiş ki: ‘Kürtler sırat köprüsünden geçiyorlar.’ Keşke silahlar susabilse...”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Paris’te Kendal Nezan: “‘PKK</span></p>

    <p class="ara-spotlar" xml:lang="tr"><span class="bold-yaz">şiddeti’ olmasaydı, ‘Kürt</span></p>

    <p class="ara-spotlar" xml:lang="tr"><span class="bold-yaz">sorunu’ Türkiye’nin gündemine</span></p>

    <p class="ara-spotlar-son-sat-r" xml:lang="tr"><span class="bold-yaz">bu kadar giremezdi.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Paris, 1993 yılı mart ayı sonları</span></p>

    <p class="duz-yaz1" xml:lang="tr"><span class="duz-yaz">Bayramdan yararlanıp kısa bir tatil için Paris’e gitmiştim. Kürt Enstitüsü’nün başkanlığını yapan Kendal Nezan’la Montparnasse’daki “Le Dôme” kahvesinde buluşup Apo’nun ateşkesiyle Kürt sorununu tartışmıştık.</span></p>

    <p class="duz-yaz1" xml:lang="tr"><span class="duz-yaz">Kendal Nezan kırk dokuz yaşında, Diyarbakır doğumlu bir Kürt’tü. Paris’e 1970’te gelmiş, bir daha da dönmemişti. Nükleer fizik dalında doktorası vardı. Nobel Fizik Ödülü sahibi Alfred Kastler’in öğrencisi olmuştu. Hocasının inisiyatifiyle Jean-Paul Sartre, Maxime Rodinson, Yves Montand’ın da kurucuları arasında bulundukları Kürdistan Fransa Derneği’nin 1975’te kurulmasında rol oynamış.</span></p>

    <p class="duz-yaz1" xml:lang="tr"><span class="duz-yaz">O tarihte Kürt Enstitüsü’nün başkanlığını yapıyordu. “Batı dünyasındaki tek Kürt Enstitüsü buydu. 1983’te Paris’te kurulurken değişik etkenler rol oynadı” diye anlattı Kendal Nezan, “12 Eylül darbesinden sonra Paris’e gelen Kürtler bu etkenlerden biri. Ayrıca Mitterrand’ın 1981’de cumhurbaşkanı seçilmesi ve sosyalist iktidar bir başka faktördü. Tabiî enstitünün kurulmasında Madam Mitterrand’ın manevî desteğinden söz edilebilir.”</span></p>

    <p class="duz-yaz1" xml:lang="tr"><span class="duz-yaz">Birçok Kürt aydını gibi Kendal Nezan da Apo’dan hoşlanmıyor. Düşünce ve yöntemlerine eleştirel yaklaşıyor. Ama bir gerçeği reddetmiyor: “‘PKK şiddeti’ olmasaydı, ‘Kürt sorunu’ Türkiye’nin gündemine bu kadar giremezdi.” “Apo’dan hoşlanmaz Kürt aydınları” diyor Nezan, “ama şimdi büyük ilgi söz konusu. Ateşkesle çok akıllı bir siyasal atılım yaptı çünkü. Poker masasına oturuldu. Bakalım ne sonuç alınacak?”</span></p>

    <p class="duz-yaz1" xml:lang="tr"><span class="duz-yaz">Niye satranç değil de poker masası?</span></p>

    <p class="duz-yaz1" xml:lang="tr"><span class="duz-yaz">Yanıtı ilginç Kendal Nezan’ın:</span></p>

    <p class="duz-yaz1" xml:lang="tr"><span class="duz-yaz">“Kürtlerin mizacı... Satranç oynayacak kadar uzun süre masa başında oturamazlar da ondan...”</span></p>

    <p class="duz-yaz1" xml:lang="tr"><span class="duz-yaz">Apo ateşkes noktasına nasıl gelmişti?</span></p>

    <p class="duz-yaz1" xml:lang="tr"><span class="duz-yaz">“Celal Talabanî uzun süredir telkinde bulunuyordu Apo’ya. Silahlı mücadeleyle artık bir yere gidilemeyeceğini anlatmaya çalışıyordu. Bu arada Suriye desteği de çekilmeye başladı. Güneydoğu’da 1930’lardakine benzer bir göç politikası uygulanıyor. Kürtler 1980’li yıllardan beri kendi topraklarından zorla koparılıp batıya göç ettiriliyor. Savaş koşullarıyla ‘memleketimiz viran oluyor’ duygusu Kürt insanını bir süredir bunaltıyor. Böylece bir yol kavşağına gelindi. Apo’nun savaş siyasetini gerek dünyada gerekse Türk kamuoyunda savunmak çok zorlaştı.”</span></p>

    <p class="duz-yaz1" xml:lang="tr"><span class="duz-yaz">Ankara ne yapmalıydı?</span></p>

    <p class="duz-yaz1" xml:lang="tr"><span class="duz-yaz">Kendal Nezan’ın 1993 mart ayındaki sıralaması:</span></p>

    <p class="duz-yaz1" xml:lang="tr"><span class="duz-yaz">“Toplumsal barış için genel af... Anayasa ve yasalarda demokratik düzenlemeler... Ayrılıkçılığı savunmak dahil ifade ve örgütlenme özgürlüklerinin tanınması... Kürtlerin kendi kimlik ve kültür miraslarına serbestçe sahip olmalarını sağlayacak adımların atılması... Böyle bir demokratik açılım Türkiye açısından tarihî bir adım olur. Umutlu muyum? Kemalizm parantezi kapanabilir mi? Demokrasinin evrensel kurum ve kuralları Türkiye’de de tam anlamıyla geçerli kılınabilir mi? Kuşkuluyum. Sivil siyaset adamlarına güvenemiyorum. Kürt sorununu sürekli olarak askerlere havale ediyorlar. Rejime ve devlete Türkiye’de hâlâ ‘Atatürkçülük’ adı altında ‘totaliter bir zihniyet’ damgasını vurmaya devam ediyor.”</span></p>

    <p class="duz-yaz1" xml:lang="tr"><span class="duz-yaz">Apo’nun ateşkesi karşılıksız kalırsa, Ankara terörü bitirmeden herhangi bir ‘demokratik açılım’a yanaşmazsa ne olabilirdi?</span></p>

    <p class="duz-yaz1" xml:lang="tr"><span class="duz-yaz">Felaket senaryosu çizdi Kendal Nezan:</span></p>

    <p class="duz-yaz1" xml:lang="tr"><span class="duz-yaz">“Barışçıl yol iyice tıkanırsa, kapı ister istemez ardına kadar şiddete açılır. PKK’ya, şiddete karşı olanlar bile şiddete kapılır. Müthiş bir tırmanma ve kutuplaşmaya tanık olabiliriz. Fransa’da, Almanya’da Kürtler giderek kahvelerini, hatta camilerini değiştirmeye başladılar, Türklerle bir araya gelmemek için... Böylesine bir gerilim yaşanıyor. Türklerin kendilerini dışladığına inanmaya başladılar. Gün gelir, işler Türk-Kürt çatışmasına gider. Milliyetçi duygular karşılıklı olarak çok şiddetlenebilir. Gün gelir PKK bile hainlikle suçlanabilir Kürtler arasında. Çılgınlıklar yaşanabilir büyük kentlerde. Turistik tesislere, sinema ve mağazalara saldırılar olabilir. PKK dışındaki Kürt gençleri gitgide umutsuzluğa kapılıyorlar. Aşırı eylemlere açık hale geliyorlar.”</span></p>

    <p class="duz-yaz1" xml:lang="tr"><span class="duz-yaz">Nezan’ın bu kâbus senaryosu gerçekleşmedi sonraki yıllarda...</span></p>

    <p class="duz-yaz1" xml:lang="tr"><span class="duz-yaz">Şurası bir gerçekti:</span></p>

    <p class="duz-yaz1" xml:lang="tr"><span class="duz-yaz">1993 mart ateşkesi yıllardır ilk kez özellikle Kürtler arasında, Güneydoğu’da olumlu beklentiler yaratmıştı. PKK dahil bütün Kürt örgüt ve fraksiyonlarını tek çatı altında toplamayı öngören gelişmeler dikkati çekiyordu. Filistin Kurtuluş Örgütü (FKÖ) benzeri örgütlenme Kürt aydınları arasında tartışılıyordu.</span></p>

    <p class="duz-yaz1" xml:lang="tr"><span class="duz-yaz">Şam’da 1993’ün mart ayı içinde ilginç bir buluşma gerçekleşmişti. Apo ile Kürdistan Sosyalist Partisi lideri Kemal Burkay bir araya gelmişler ve Türkiye’deki bütün Kürt gruplarının ‘ortak cephe’de toplanmasını isteyen bir deklarasyon yayınlamışlardı. Oysa, daha düne kadar Apo’nun gözünde Kemal Burkay ‘emperyalizmin işbirlikçisi bir hain’ sayılıyordu. O günlerde Almanya’da olan Kemal Burkay’la uzun bir telefon konuşması yapmıştım. Şunları söylemişti:</span></p>

    <p class="duz-yaz1" xml:lang="tr"><span class="duz-yaz">“Onlar bizi, biz onları eleştirdik. Ama bunlar artık geçmişte kalıyor. Politikada uzlaşmalar esastır. Kürt sorununun demokratik ve barışçı çözümü için çok önemli bir fırsattır bu ateşkes... Bütün yurtsever Kürt örgütlerinin bir parti çatısı altında toplanmaları çok iyi olur. Ama tabiî bu parti legal ve demokratik kurallar içinde çalışacak. İpler perde arkasında başkasının elinde olmayacak.”</span></p>

    <p class="duz-yaz1" xml:lang="tr"><span class="duz-yaz">Kürt örgütlerini bir çatı altında birleştirmek için, biri şubat 1993’te olmak üzere iki toplantı yapılmıştı. İki görüş ortaya çıkmıştı: (1) Kürt kimliğini esas alan ve yalnız Kürtleri kendi çatısı altında toplayan bir parti; (2) Kürt sorununu Türkiye’de demokratikleşmenin odak noktası haline getiren ve bu açıdan Türkleri de dışlamayan bir parti...</span></p>

    <p class="duz-yaz1" xml:lang="tr"><span class="duz-yaz">Bu tarihlerde Ankara’da ise bekle gör havası esiyordu. Düşünceliydi devlet! Olağanüstü Hal Bölge Valisi Ünal Erkan, “Bölge sakin bugünlerde. PKK fazla eylemlilik içinde değil. Bu da silahlı karşılaşmayı azalttı” diyordu. Ateşkesten sonra Güneydoğu’da sinmiş gözüken PKK’nın üstüne varılacak mıydı? Ankara, uzun zamandır hazırlanan “Bahar Operasyonu” için düğmeye basmak üzereyken Apo’nun ateşkesiyle karşılaşmıştı.</span></p>

    <p class="duz-yaz1" xml:lang="tr"><span class="duz-yaz">Düğmeye basılacak mıydı?</span></p>

    <p class="duz-yaz1" xml:lang="tr"><span class="duz-yaz">Başbakan Demirel bu sorumu mart 1993 sonuna doğru Güniz Sokak’ta yaptığımız görüşmede “prematüre” diye yanıtlamış, “Henüz olgunlaşmadı, bakıyoruz” demişti. Apo ateşkes derken, Güneydoğu’da başlatılacak büyük bir askerî harekât Türkiye’yi dışarıda sıkıştırmaz mıydı? Yalnız Batı’da değil, içeride de olumsuz bir görüntü yaratmaz mıydı? Başbakan Demirel’in ve Ankara’nın kafasında bu sorular vardı. Demirel bana şöyle demişti:</span></p>

    <p class="duz-yaz1" xml:lang="tr"><span class="duz-yaz">“Adam ateş kesmiş, hatta silahı bırakmaya niyetli olduğunu söylüyor. Sen tankınla topunla üstüne varıyorsun. İyi düşünmek lazım. Önce bölgeye gidilip nabız tutulacak, sonra Ankara’ya dönüp yeniden durum muhakemesi yapılacak.”</span></p>

    <p class="duz-yaz1" xml:lang="tr"><span class="duz-yaz">“Son darbe” için asker, hazırlıklarını 1993 yılı ilkbaharı için yapmış. PKK’nın belini kırmaya kesin kararlı. Amerika’dan 25 yeni savaş helikopteri bunun için alınmış... Üstelik bu “son darbe” operasyonunun oluşturulmasında, “Biraz daha gecikirsek, Batı sıkıştırır, bir daha yapamayız” düşüncesinin de rol oynadığı anlaşılıyordu. Demirel’den bu izlenimi edinmiştim. Apo’nun ateşkes manevrasının “ustaca” olduğunu Demirel de üstü örtülü bir dille teslim ediyordu.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Apo’nun ateşkesinde Suriye</span></p>

    <p class="ara-spotlar-son-sat-r" xml:lang="tr"><span class="bold-yaz">parmağı...</span></p>

    <p class="duz-yaz1" xml:lang="tr"><span class="duz-yaz">Ancak, Demirel ateşkesi “Apo’yu da aşan bir senaryo parçası” olarak görme eğilimindeydi. Batı’nın ve Suriye’nin bu konuda parmağı olması ihtimalini göz ardı etmiyordu. Hatta ucu Kıbrıs’a kadar varan bazı senaryolar üzerinde düşündüğü belli oluyordu.</span></p>

    <p class="duz-yaz1" xml:lang="tr"><span class="duz-yaz">O tarihlerde benim aldığım bir duyuma göre, ateşkes öncesindeki Talabanî-Apo buluşması, Suriye Başkanı Hafız Esad’ın kardeşi Rifat Esad’ın Şam’daki evinde gerçekleşmişti.</span></p>

    <p class="duz-yaz1" xml:lang="tr"><span class="duz-yaz">Yıllardır biliniyordu:</span></p>

    <p class="duz-yaz1" xml:lang="tr"><span class="duz-yaz">PKK’nın Türkiye’ye yönelik şiddet ve terörüne en büyük dış desteğin kaynağı Suriye’deydi. PKK’nın sevk ve idare merkezi Suriye’deydi. PKK’nın lojistik desteği Suriye’deydi. PKK’nın askerî örgütlenmesi Suriye’deydi. PKK’nın eğitim kampları Suriye’de ve Suriye işgalindeki Bekaa Vadisi gibi Lübnan topraklarındaydı.</span></p>

    <p class="duz-yaz1" xml:lang="tr"><span class="duz-yaz">Suriye 1980’lerin başından beri PKK’yı Türkiye’yi istikrarsızlaştırmak ve zayıf düşürmek için kullanıyordu. “Su”ya karşı “terör” kozunu oynuyordu Türkiye’ye karşı. Peki, böyle bir Suriye’nin Apo’yu ateşkese zorlamakta ne gibi bir çıkarı olabilirdi? Bir Türk diplomatik kaynağı bana şöyle bir değerlendirme yapmıştı:</span></p>

    <p class="duz-yaz1" xml:lang="tr"><span class="duz-yaz">“1993 ateşkesi aslında bir Suriye oyunuydu. Hatırla, o geziyi sen de izlemiştin. Demirel Başbakan olarak 1993 ocak ayında Şam’ı ziyaret ettiği zaman, su konusuyla ilgili olarak Hafız Esad’da bazı beklentiler yaratmıştı. Hatta Suriyelilerin iddiasına göre bazı sözler vermişti. Bunun üzerine Başkan Esad, Apo’nun ateşkesiyle Demirel’i denemek istemişti. ‘Bakalım, biz terör konusunde frene basınca, Demirel de su konusunda vermiş olduğu sözleri tutabilecek mi?’ diye... Bekledikleri olmayınca Apo’ya ‘Kaldığın yerden devam!’ demiş olabilir Şam...”</span></p>

    <p class="duz-yaz1" xml:lang="tr"><span class="duz-yaz">Ateşkesin ilk açıklandığı günlerde 1993’ün mart ayında Başbakan Demirel’le Güniz Sokak’ta sohbet ederken şöyle demişti:</span></p>

    <p class="duz-yaz1" xml:lang="tr"><span class="duz-yaz">“Dağda 3 bin 500-4 bin PKK’lı var. Bu teröristler dağda durdukça, ne yapacağım? Adam ateş etmez, ben de üstlerine varırsam ne olur? Dışarıda içeride ne derler? Sıkışabileceğim. Hareketsiz kalırsam, onları dağdan nasıl indireceğim. Onlar benim için hep potansiyel tehlike olarak kalacaklar.”</span></p>

    <p class="duz-yaz1" xml:lang="tr"><span class="duz-yaz">Demirel ateşkesin sürmesine karşı gözükmüyordu. Bunun hem Türkiye’ye hem kendi iktidarına yarayacağının farkındaydı. Bu düşüncesini saklamıyordu. Ama güçlükleri de çok açık görüyordu. Zamana ihtiyacı vardı. Demirel bunları düşünürken, 1993 nisan ayının ilk haftasında Iraklı Kürt lider Celal Talabanî yeniden Ankara’daydı. Gelirken Şam’da Apo’yla görüşmüştü. 15 nisanda tek taraflı ateşkeste birinci ay doluyordu. Ateşkesin devamını sağlayacak koşullar neler olabilirdi? Talabanî, Apo’nun Ankara’dan beklentilerini şöyle özetlemişti:</span></p>

    <p class="duz-yaz1" xml:lang="tr"><span class="duz-yaz">• Türk güvenlik güçleri de ateşkese uymalı.</span></p>

    <p class="duz-yaz1" xml:lang="tr"><span class="duz-yaz">• Bahar Operasyonu diye bir şey varsa, ertelenmeli.</span></p>

    <p class="duz-yaz1" xml:lang="tr"><span class="duz-yaz">• İleride bir genel af çıkarılabileceğine ilişkin işaretler verilmeli.</span></p>

    <p class="duz-yaz1" xml:lang="tr"><span class="duz-yaz">• Siyasal çözüm için perde arkasında değişik diyalog kanalları açılmalı.</span></p>

    <p class="duz-yaz1" xml:lang="tr"><span class="duz-yaz">• Türk siyaset adamları PKK’ya karşı üsluplarını yumuşatsa...</span></p>

    <p class="duz-yaz1" xml:lang="tr"><span class="duz-yaz">Talabanî, Apo’ya güvenmiyordu. “Ama bu kez Apo ciddi, samimi” diye ekliyordu. Yumuşama girişiminin bu defa Apo’dan geldiğini, bu değişime şaşırdığını belirtiyordu. Talabanî üç noktada Apo’nun dikkatini çektiğini söylüyordu:</span></p>

    <p class="duz-yaz1" xml:lang="tr"><span class="duz-yaz">“Ona dedim ki: ‘Komünizmi, ayrılıkçılığı ve terörü reddedeceksin. Bunları yapmadan hiçbir yere varamazsın.’ Kabul etti Apo...”</span></p>

    <p class="duz-yaz1" xml:lang="tr"><span class="duz-yaz">Talabanî’nin bu söylediklerinde gerçek payı neydi? Bilmek zordu. Ancak Apo bu üç noktayı, yakalandıktan sonra, altı yıl sonra, 1999’da Türk adaletinin önünde hesap verirken kabullenecekti.</span></p>

    <p class="duz-yaz1" xml:lang="tr"><span class="duz-yaz">Talabanî, bu sohbetimiz sırasında Apo’nun PKK içindeki güçlüklerinden söz etmişti:</span></p>

    <p class="duz-yaz1" xml:lang="tr"><span class="duz-yaz">“Örgütte ateşkese gerek yok diyenler de var. Hem dövüşelim hem görüşelim diyorlarmış, Filistin Kurtuluş Örgütü gibi... Apo’ya ‘Türkiye Filistin değil, üstelik karşında Türkiye gibi bir devlet var’ dedim. Apo’nun bir başka güçlüğüne gelince: 10 bin silahlı adamını eylem yapmaksızın uzun süre dağda tutmak... Bu da kolay değil tabiî.”</span></p>

    <p class="duz-yaz1" xml:lang="tr"><span class="duz-yaz">Talabanî Ankara’da Cumhurbaşkanı Özal, Başbakan Demirel ve Başbakan Yardımcısı İnönü’yle görüştü. Ankara’dan ayrılmadan önce bir kez daha buluştuk Talabanî’yle, düşünceliydi. Anlaşılan, Apo’yu yeniden görmek üzere Şam’a dönerken elinde fazla bir şey yoktu. Başbakan Demirel hiçbir kuşkuya yer bırakmayacak şekilde konuşuyordu:</span></p>

    <p class="duz-yaz1" xml:lang="tr"><span class="duz-yaz">“Kan döken devlet değildir. Devlet, dünyadaki her devletin yapacağını yapıyor. Yani toprağını, halkını koruyor. Kan dökülmesini başlatanlar, kan dökülmesini durdururlarsa, kendi bilecekleri iştir. Açıkça söyleyeyim: devlet, kan dökenlerle pazarlığa oturmaz!”</span></p>

    <p class="duz-yaz1" xml:lang="tr"><span class="duz-yaz">Mesaj açıktı:</span></p>

    <p class="duz-yaz1" xml:lang="tr"><span class="duz-yaz">Dağdan insin, teslim olsun!</span></p>

    <p class="duz-yaz1" xml:lang="tr"><span class="duz-yaz">Son derece açık bir tutumdu: bir devletin, kendisine silah çekmiş, şiddet ve terörle kendi birliğine ve toprak bütünlüğüne kastetmiş, askerini, polisini, öğretmenini şehit eden, çoluk çocuk demeden öldüren, yani “insanlığa karşı suç işleyen” ayrılıkçı bir örgütü muhatap alması, onunla pazarlık yapması elbette söz konusu olamazdı. Günlük politika dilindeki deyişle “devlet eşkıyayla pazarlık yapmaz”dı!</span></p>

    <p class="duz-yaz1" xml:lang="tr"><span class="duz-yaz">Doğru bir tutumdu bu.</span></p>

    <p class="duz-yaz1" xml:lang="tr"><span class="duz-yaz">Türkiye Cumhuriyeti Devleti’nin PKK’ya karşı mücadelesi haklı ve meşruydu.</span></p>

    <p class="duz-yaz1" xml:lang="tr"><span class="duz-yaz">Peki ama devlet terörle mücadele ederken, aynı zamanda demokrasi ve insan hakları alanında bazı adımlar atamaz mıydı? Terörle Kürt sorunu arasındaki çizgiyi özenle çizerken, yapacağı bazı düzenlemeler, terörle mücadelede hedef küçültmesine katkıda bulunmaz mıydı?</span></p>

    <p class="ara-spotlar-ilk-sat-r" xml:lang="tr"><span class="bold-yaz">Doğan Güreş Paşa: “Kürt</span></p>

    <p class="ara-spotlar-son-sat-r" xml:lang="tr"><span class="bold-yaz">başka terör başka ama...”</span></p>

    <p class="duz-yaz1" xml:lang="tr"><span class="duz-yaz">1993 baharında Genelkurmay başkanı olan Orgeneral Doğan Güreş’le, emekli olduktan ve DYP milletvekili olarak Parlamento’ya girmesinden sonra 1996 baharında sohbet ederken şöyle demişti:</span></p>

    <p class="duz-yaz1" xml:lang="tr"><span class="duz-yaz">“Demokrasimizin hiç şüphesiz eksikleri var giderilmesi gereken. Kürt başka terör başka! Bunu böyle görmek lazım. Kolektif haklar olmaz, ama bireysel haklar olur. Kişisel özgürlükler olur. Terörle askerî mücadele, Güneydoğu’da meselenin sadece bir boyutudur. Bu devam edecektir. Aynı zamanda özgürlükler meselesi vardır. Sosyal reformlar boyutu vardır. Ama askerî mücadele devam ederken, nasıl olacaktır bunlar?”</span></p>

    <p class="duz-yaz1" xml:lang="tr"><span class="duz-yaz">“İşte sanat burada!” demişti 1996 baharında Güreş Paşa, “Bunca şehit verilirken, bunca şehit ailesinin yüreği yanarken, insan hakları ve demokrasi konusu nasıl gündeme getirilecek? Kolay değil. Uygun zaman, uygun ortam, uygun imkân şart! Zamanlamayı ayarlamadan, kamuoyunu oluşturmadan yola çıkılmaz. Çıkmaya kalkışsan da sonuç alamazsın. Kabul ettiremezsin. Ulusun büyük çoğunluğunu rahatsız edersin. Dağda bayırda elde silah mücadele veren askeri de, güvenlik güçlerini de rahatsız edersin. Olmaz! Kamuoyu desteği olmadan TBMM de bu konuda istese de bir şeyler yapamaz. Kamuoyu desteği sadece entelektüellerden oluşmuyor.”</span></p>

    <p class="duz-yaz1" xml:lang="tr"><span class="duz-yaz">Buna benzer tartışmalar basında, hatta az da olsa devletin bazı odaklarında devam ederken haber geldi.</span></p>

    <p class="duz-yaz1" xml:lang="tr"><span class="duz-yaz">PKK terörü Bingöl’de vurdu:</span></p>

    <p class="duz-yaz1" xml:lang="tr"><span class="duz-yaz">Otuz üç asker şehit!</span></p>

    <p class="duz-yaz1" xml:lang="tr"><span class="duz-yaz">O gün Türk Dışişleri’nden güvendiğim bir kaynak, ilginçtir, şöyle demişti bana telefonda: “Suriye’nin Birecik Barajı’na cevabı olabilir mi?”</span></p>

    <p class="duz-yaz1" xml:lang="tr"><span class="duz-yaz">1993 mayıs ayının son haftasıydı. Katliam haberi Türk kamuoyunda bomba gibi patladı. Büyük bir şok yaşandı. Güneydoğu’da iki aydır sürmekte olan nispî sükûnet sona erdi.</span></p>

    <p class="duz-yaz1" xml:lang="tr"><span class="duz-yaz">Daha bir ay önce Apo Bekaa’da bana, “PKK kendi kitlesine hâkim ve disiplinli. Anadolu askerine baskın yapalım, onları vuralım diye özel bir yaklaşımımız yok. Özel baskınlar düzenleyerek onları imha etmeyi düşünmeyiz” demişti. Bir ay sonra Bingöl Katliamı geldi.</span></p>

    <p class="duz-yaz1" xml:lang="tr"><span class="duz-yaz">Apo ya örgütüne hâkim değildi.</span></p>

    <p class="duz-yaz1" xml:lang="tr"><span class="duz-yaz">Ya da ateşkesten vazgeçmişti.</span></p>

    <p class="duz-yaz1" xml:lang="tr"><span class="duz-yaz">Celal Talabanî sabah vakti Cidde’den beni telefonla aramıştı:</span></p>

    <p class="duz-yaz1" xml:lang="tr"><span class="duz-yaz">“Bu korkunç bir cinayet! Apo anlaşılan örgüt içindeki aşırılara sonunda teslim oldu. Bunlar son zamanlarda ‘Biz her şeyi yaptık, hükûmet hiçbir şey yapmadı’ diyorlardı. Katliamdan sonraki salı sabahı Apo’yla konuştuğumda henüz haberi yoktu olaydan...”</span></p>

    <p class="duz-yaz1" xml:lang="tr"><span class="duz-yaz">Katliamın duyulmasından sonra Şam’daki PKK sözcülüğünü arayanlar arasında Londra’da çıkan</span> <span class="italik-yaz">el-Hayat</span> <span class="duz-yaz">gazetesinin yazarı Kâmran Karadagı da vardı. Bana telefonda “Önce telefonda ‘Haberimiz yok’ dediler. Ama bir süre sonra resmen üstlendiler” diyordu. Doğruydu. PKK bir açıklamayla katliamı üstlenmişti. Ve ilginçtir, PKK bu açıklamayı yapıncaya kadar Diyarbakır ve İstanbul’da bazı Kürt aydınları, Bingöl Katliamı’nı devletin ya da köy korucularının bir provokasyonu olarak değerlendirme eğilimindeydi.</span></p>

    <p class="duz-yaz1" xml:lang="tr"><span class="duz-yaz">Kimileri de diyordu ki:</span></p>

    <p class="duz-yaz1" xml:lang="tr"><span class="duz-yaz">“Apo örgüte hâkim değil. Diyarbakır-Bingöl-Muş üçgeninde adı ‘eyalet komutanı’ olarak geçen Şemdin Sakık baştan beri ateşkese karşıydı. Bir başka bölge komutanı Cemil Bayık da öyle. Sakık, Apo’ya rağmen bölgesinde böyle bir katliamı gerçekleştirerek ateşkesi torpilledi. Apo’ya da bu katilamı kabullenmek düştü.”</span></p>

    <p class="duz-yaz1" xml:lang="tr"><span class="duz-yaz">Katliamın ertesi günü gelen iki telefonu not etmiştim.</span></p>

    <p class="duz-yaz1" xml:lang="tr"><span class="duz-yaz">Biri diyordu ki:</span></p>

    <p class="duz-yaz1" xml:lang="tr"><span class="duz-yaz">“Yazınızda soğukkanlı olmaktan söz ediyorsunuz. Ne demek bu? Gözü yaşlı anaları düşünün. Bu katliamı yapan insan değil. Kürt falan da yok, Türk var bu ülkede! Beğenmeyen çekip gitsin Türkiye’den...”</span></p>

    <p class="duz-yaz1" xml:lang="tr"><span class="duz-yaz">Bunları söylerken sesi hiddetten titriyordu telefonda.</span></p>

    <p class="duz-yaz1" xml:lang="tr"><span class="duz-yaz">Telefondaki öteki ses, HEP Diyarbakır Milletvekili Hatip Dicle’ye aitti:</span></p>

    <p class="duz-yaz1" xml:lang="tr"><span class="duz-yaz">“Soğukkanlılığı korumak lazım yine de. PKK’nın ateşkes kararından sonra devlet güçlerinin ağır tahrikleri sürdü. Bu arada hiçbir adım atılmadı, ne kültürel ne siyasal haklarla ilgili olarak. Hükûmet programında yer alan bazı adımlar atılabilseydi en azından. Bu konuda uyardık da devleti. İki ayda 122 gerilla, 20-29 sivil öldü. Kulp ve Sason’da yirmi köy boşaltıldı. Bütün bunların örgüt içinde yaratacağı sorunları düşünün. Bir yerde ağır tahrike ağır reaksiyon. Şimdi silahlar konuşacak yine.”</span></p>

    <p class="duz-yaz1" xml:lang="tr"><span class="duz-yaz">Telefondaki bu ses, eveliyor geveliyor, katliamın adını bir türlü koyamıyordu. Otuz üç silahsız askerin Bingöl’de otobüsten indirilip kurşunlanmalarını değil lanetlemek, şöyle bir kınamıyordu bile. “Misilleme”den söz edebiliyordu. Terörün daniskası olan bu kanlı eylemi, “sömürgeciliğe karşı Kürt ulusal kurtuluş mücadelesinin bir parçası” olarak görüyordu.</span></p>

    <p class="duz-yaz1" xml:lang="tr"><span class="duz-yaz">Telefondaki iki ses böyleydi.</span></p>

    <p class="duz-yaz1" xml:lang="tr"><span class="duz-yaz">Artık sözün herhangi bir önemi kalmamıştı. Güneydoğu’da barışa giden yolun ince ve uzun olduğu Bingöl Katliamı’yla bir kez daha belli olmuştu. Güneydoğu’yu çok sıcak bir yaz bekliyordu. Bu arada Cumhurbaşkanı Turgut Özal’ın 17 nisan 1993 tarihindeki beklenmedik ani ölümü de Türk siyasal yaşamında Demirel’in Cumhurbaşkanlığı, Çiller’in Başbakanlık koltuğuna oturtacak yeni bir geçiş dönemini başlatmıştı.</span></p>

    <p class="duz-yaz1" xml:lang="tr"><span class="duz-yaz">Ve “derin devlet” ağırlığını koymuştu:</span></p>

    <p class="duz-yaz1" xml:lang="tr"><span class="duz-yaz">Önce terörle mücadele!</span></p>

    <p class="duz-yaz1" xml:lang="tr"><span class="duz-yaz">Başbakan Demirel’in deyişiyle testi kırılmıştı artık. Katiliamın ertesi günü İçişleri Bakanı İsmet Sezgin’le konuşurken şöyle diyordu:</span></p>

    <p class="duz-yaz1" xml:lang="tr"><span class="duz-yaz">“Tam bir vahşet. Bu vahşetten haberi vardı Apo’nun. Ateşkesi zaten derlenme toparlanma taktiği olarak ortaya attı. Biliyoruz bunu. Artık operasyonlara tam gaz devam...”</span></p>

    <p class="duz-yaz1" xml:lang="tr"><span class="duz-yaz">Ateşkes nedeniyle askıya alınmış gözüken Bahar Operasyonu için artık düğmeye basma zamanı gelmişti. Ankara’da, devletin içinde ateşkesi Güneydoğu’da kanın durması için bir fırsat sayanlar karşısında, “Biz dememiş miydik” diyenler bir yerde haklı çıkmışlardı.</span></p>

    <p class="duz-yaz1" xml:lang="tr"><span class="duz-yaz">Yapacak bir şey yoktu artık.</span></p>

    <p class="duz-yaz1" xml:lang="tr"><span class="duz-yaz">Hem silahsız otuz üç Türk askerini pusuya düşürüp şehit edeceksin, hem de kalkıp “barış süreci”nden dem vuracaksın! Olacak şey değildi bu. Terör ve şiddetle mücadele bitmeden, PKK’nın beli kırılmadan Güneydoğu’da normalleşme ve yaraların sarılması mümkün olamayacaktı. Faili meçhul cinayetlerin, şehit cenazelerinin çoğalacağı, zorunlu göçün hızlanacağı, köy boşaltma ve yakmaların artacağı, dağlarda ölenlerin arkasından ağıt yakan anaların yürek parçalayıcı feryatlarının daha çok duyulacağı bir döneme giriliyordu. Hukuk devleti kavramının gitgide büyüyen Susurluk boşluğunda unutulacağı günler yaşanacaktı.</span></p>

    <p class="duz-yaz1" xml:lang="tr"><span class="duz-yaz">Kederin, hüznün ve acının her türlüsünün suratlarda bıraktığı çizgiler ne yazık ki derinleşecekti. Daha ne acılar çekilecekti yaşamak için... Ve ne çok acıların sindiği suratlarla yüz yüze gelecekti insanlık...</span></p>
  </div>
</body>
</html>