<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-7.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">7</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">Bölmek için dış parmak!</span></h2>

    <p class="bold-yaz-ortal" xml:lang="tr"><span class="bold-yaz">Kürtleri ayaklandırmak... - İngiliz büyükelçisinden Özal ile Demirel mukayesesi - Yılmaz’a göre Amerikalılar Özal’ın kulağına üflüyor! - Çiller: “Yunan parmağı!” diyor - Yılmaz’a göre Almanya’nın bölücülüğü - MİT yetkilisi, İran’ın PKK ve İslam kartını anlatıyor - Barzanî ile Talabanî’nin şantaj politikası - Saddam’ın bir numaralı hedefi: Türkiye - Washington’da Perle’lü, Wolfowitz’li toplantı - PKK’yı sopa, Musul-Kerkük’ü havuç gibi kullanmak - MİT’ten Kürtçe açıklamaları - Hiç bitmeyen korku: Türkiye’nin bölünmesi... - Kürt planına karşı Ankara’nın planı.</span></p>

    <p class="duz-yaz-ilk-paragraf" xml:lang="tr"><span class="duz-yaz">Günlüğümü karıştırıyorum.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">5 aralık 1989</span></p>

    <p class="duz-yaz1" xml:lang="tr"><span class="duz-yaz">Ankara’daki Amerikan büyükelçisi Morton Abramowitz aradı. Konu, Uğur Mumcu’nun bugünkü yazısındaki şu bölüm:</span></p>

    <p class="duz-yaz1" xml:lang="tr"><span class="duz-yaz">“ABD ve öteki Batılı ülkeler niçin birdenbire bu kadar Kürt yanlısı oldular? Bu soruya yanıt aramak zorundayız. ABD için sorun, İran, Irak ve Türkiye’nin birer bölümünü kapsayacak bir Kürt devleti üzerinde şimdiden egemen olmak ve olası petrol yataklarını bu Kürt devleti aracılığıyla elinde tutmaktır. Kürtler üzerindeki ‘Amerikan mandacılığı’ hazırlığına kimse ‘sosyalizm’, ‘Marksistlik’ ya da ‘devrimcilik’ etiketi yapıştırmamalıdır. ABD emperyalizmi gerçekten ‘emperyalizm’ ise Kürt sorununun bu kadar canlı tutulmasında bu emperyalist siyasetin güttüğü amaç niçin göz ardı ediliyor?”</span></p>

    <p class="duz-yaz1" xml:lang="tr"><span class="duz-yaz">Büyükelçi Abramowitz telefonda şöyle dedi:</span></p>

    <p class="duz-yaz1" xml:lang="tr"><span class="duz-yaz">“Amerika’nın böyle bir politikası yok. Türkiye’yi destabilize etmek, bölmek gibi politikaları yok. Biz bu konuya insan hakları açısından yaklaşıyoruz. İnsan hakları sorunları yok mu Türkiye’de?..”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 14 nisan 1992</span></p>

    <p class="duz-yaz1" xml:lang="tr"><span class="duz-yaz">İngiliz Büyükelçisi Timothy Daunt’la sohbet ederken bir ara Cumhurbaşkanı Özal ile Başbakan Demirel’i mukayese etti. Özal’ı Kürt sorunu konusunda daha içtenlikli buluyordu.</span></p>

    <p class="duz-yaz1" xml:lang="tr"><span class="duz-yaz">Şöyle dedi:</span></p>

    <p class="duz-yaz1" xml:lang="tr"><span class="duz-yaz">“Düşünüyorum, ‘Demirel Kürt sorununu yüreğinde hissediyor mu?’ diye. Hissettiğini sanmıyorum. Ama bence Özal hissediyor.”</span></p>

    <p class="duz-yaz1" xml:lang="tr"><span class="duz-yaz">Bu sözler bana Amerikan Büyükelçisi Abramowitz’in Demirel hakkındaki düşüncelerini anımsatıyor:</span></p>

    <p class="duz-yaz1" xml:lang="tr"><span class="duz-yaz">“Demirel bir şeyler yapmak için değil, yalnız kendisi için ister iktidarı...”</span></p>

    <p class="duz-yaz1" xml:lang="tr"><span class="duz-yaz">İngiliz büyükelçisi şöyle devam etti:</span></p>

    <p class="duz-yaz1" xml:lang="tr"><span class="duz-yaz">“Bununla birlikte Demirel başbakan olarak Batı’yla ilişkileri daha iyi götürmek için Kürt sorunu konusunda demokrasi çerçevesinde bir şeyler yapmak istiyor. Hükûmetin öngördüğü demokrasi paketi fazla heyecan verici değil. Ama bir şeyler yapılabilirse, simgesel bakımdan bir anlamı olacak. Geçen yıl sonunda koalisyon hükûmeti iş başına geldiğinde demokrasi ve insan haklarıyla ilgili olarak iyi bir başlangıç yaptı. Ancak geçen zaman içinde o ilk hava kayboldu. Tabiî soru şu: hükûmet, askere ve güvenlik kuvvetlerine ne kadar hâkim olabilecek?”</span></p>

    <p class="duz-yaz1" xml:lang="tr"><span class="duz-yaz">DYP-SHP koalisyonunun ömrü, Erdal İnönü’nün parti içi gücü konusunda soru işaretleri var İngiliz büyükelçisinin kafasında... Genelkurmay Başkanı Doğan Güreş’in İngiliz “özel kuvvetleri”yle ilgilendiğini söyledikten sonra ekliyor:</span></p>

    <p class="duz-yaz1" xml:lang="tr"><span class="duz-yaz">“Ama siz bu işleri genellikle Amerikalılarla yapıyorsunuz.”</span></p>

    <p class="duz-yaz1" xml:lang="tr"><span class="duz-yaz">Türkiye, Bekaa’daki PKK kamplarını vurabilir mi?</span></p>

    <p class="duz-yaz1" xml:lang="tr"><span class="duz-yaz">Büyükelçinin yanıtı:</span></p>

    <p class="duz-yaz1" xml:lang="tr"><span class="duz-yaz">“İsrail ya da Amerika’nın rızası olmadan bunu başarmanız çok güç. Bir de Suriye’nin sesini çıkarmaması lazım. Suriye karşı çıkarsa, size çok kayıp verdirebilir. Çünkü füze sistemleriyle savaş uçakları bayağı iyi. Ayrıca böyle bir riski sizin asker almak ister mi? Çünkü aşırı dikkatlidir sizin asker...”</span></p>

    <p class="duz-yaz1" xml:lang="tr"><span class="duz-yaz">Kuzey Irak’ta, İngiliz ve Amerikan savaş uçaklarından oluşan Çekiç Güç’ün kanatları altında bağımsız bir Kürt devleti kuruluyor olabilir mi? Bu soruma şöyle bir “hayır” çekemediği dikkatimi çekiyor İngiliz diplomatın...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Yılmaz: “Amerikalılar Özal’ın</span></p>

    <p class="ara-spotlar-son-sat-r" xml:lang="tr"><span class="bold-yaz">kulağına üflüyor!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, Conrad Oteli, 30 temmuz 1992</span></p>

    <p class="duz-yaz1" xml:lang="tr"><span class="duz-yaz">ANAP lideri Yılmaz’la sohbet.</span></p>

    <p class="duz-yaz1" xml:lang="tr"><span class="duz-yaz">Güneydoğu’yla ilgili olarak asker arasındaki eğilimlerden söz ediyor. “Öyle ki bu devirde hâlâ ‘Batı’ya kapatalım, iyice temizledikten sonra yine açalım’ diyenler var” diyor. Askerdeki ana eğilimi “sopa politikası” olarak özetliyor.</span></p>

    <p class="duz-yaz1" xml:lang="tr"><span class="duz-yaz">Batı’nın insan hakları vurgusuna gelince, Yılmaz’a göre, bir yerde ‘Batı’nın oyunu”. ANAP lideri, Amerika’nın Türkiye’ye bakışı konusunda şunları söylüyor:</span></p>

    <p class="duz-yaz1" xml:lang="tr"><span class="duz-yaz">“Amerika, Türkiye’nin kendisine tabi olmasını ister. ‘Benim lafımı dinle, ben de seni bölgesel güç yapayım’ der.”</span></p>

    <p class="duz-yaz1" xml:lang="tr"><span class="duz-yaz">Kuzey Irak’ta Kürt devleti ister mi Washington? Yılmaz, “İster ama Türkiye’yi de karşısına almak istemez” diye cevap veriyor. Yılmaz’a göre Avrupa, özellikle Almanya Türkiye’nin Ortadoğu’da bölgesel güç olmasını istemezler; bunun için de PKK terörünü destekleyip insan haklarıyla Türkiye’yi oyuna getirmeyi tercih ederler. ANAP lideri, dikkat ediyorum, en çok Almanya’dan dertli. Almanlara dönük okkalı bir küfrün eşliğinde şöyle diyor:</span></p>

    <p class="duz-yaz1" xml:lang="tr"><span class="duz-yaz">“Çekoslovakya’yı da, Yugoslavya’yı da bölen Almanya. Burada da Kürt devleti kurdurmak işlerine geliyor. Almanya, Soğuk Savaş döneminde oluşturmuş bu konularla ilgili altyapıyı. Şimdi birleşti ya, ne kadar bölersem o kadar büyük nüfuz alanım olur diye düşünüyor. PKK’yı da bu nedenle himaye ediyor. ‘Demokrasi ve insan hakları’ diyerek onların kompleksine kapılırsak oyuna gelmiş oluruz. Çünkü bölmek istiyorlar. TRT’den anadilde, Kürtçe haber vermek ortalığı iyice karıştırır. Kültürel haklar, siyasal haklar verilse de bir şey değişmez. Daha fazlasını isterler. Kürtçe eğitim, Kürtçe radyo-televizyon, Kürt partisi vs. bütün bunlar olmaz.”</span></p>

    <p class="duz-yaz1" xml:lang="tr"><span class="duz-yaz">Yılmaz, beni de eleştiriyor. “Her seferinde gazeteci gibi değil, biraz devlet sorumluluğu içinde yaz” diyor. Kürt sorunu konusunda sözü Cumhurbaşkanı Özal’a getiriyor:</span></p>

    <p class="duz-yaz1" xml:lang="tr"><span class="duz-yaz">“Böyle şeyleri Özal’ın kafasına Cengiz (Çandar) soktu.”</span></p>

    <p class="duz-yaz1" xml:lang="tr"><span class="duz-yaz">Özal’ın Güneydoğu konusundaki tutumunun ANAP içinde kendi elini güçlendirdiği kanısında Yılmaz.</span></p>

    <p class="duz-yaz1" xml:lang="tr"><span class="duz-yaz">Bir ara şöyle dedi:</span></p>

    <p class="duz-yaz1" xml:lang="tr"><span class="duz-yaz">“Amerikalılar, Özal’ın kulağına üflüyor, o da konuşuyor!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, 29 haziran 1993</span></p>

    <p class="duz-yaz1" xml:lang="tr"><span class="duz-yaz">Bugün</span> <span class="italik-yaz">Sabah</span><span class="duz-yaz">’ta çıkan yazımdan.</span></p>

    <p class="duz-yaz1" xml:lang="tr"><span class="duz-yaz">Demirel’le başbakanlığı döneminde geçen ocak ayında yaptığım bir sohbette, Batı’da Türkiye’ye karşı “Kürt kartı”yla daha fazla oynanacak bir döneme girildiğini söylemişti. Bu şimdi oluyor. PKK’nın başta Almanya olmak üzere bazı Avrupa ülkelerinde ortalığı karıştıran şiddet eylemleriyle Amerikan ve Avrupa basınında öylesine bir hava esmeye başladı ki, anlaşılan Türkiye’nin işi zorlaşacak.</span></p>

    <p class="duz-yaz1" xml:lang="tr"><span class="italik-yaz">Wall Street Journal</span><span class="duz-yaz">’ın manşetinde yer alan yazının giriş cümlesi şöyle:</span></p>

    <p class="duz-yaz1" xml:lang="tr"><span class="duz-yaz">“Kürt sorunu Avrupa’nın kapısına dayandı.”</span></p>

    <p class="duz-yaz1" xml:lang="tr"><span class="duz-yaz">Şöyle devam ediyor:</span></p>

    <p class="duz-yaz1" xml:lang="tr"><span class="duz-yaz">“Dokuz yıldır bağımsızlık için mücadele eden militan Kürt ayrılıkçıları, bu saldırılarıyla yeni bir mesaj verme çabasındalar: Kürt sorunu aynı zamanda Batı’nın da bir sorunudur.”</span></p>

    <p class="duz-yaz1" xml:lang="tr"><span class="italik-yaz">New York Times</span><span class="duz-yaz">’ın başyazısında, PKK’nın “yöntemleri” eleştiriliyor, ancak “davası” anlayışla karşılanıyordu. Aynı hava, Almanya’nın liberal</span> <span class="italik-yaz">Frankfurter Allgemeine</span><span class="duz-yaz">’nin başyazısında da vardı. PKK tarafından örgütlenen saldırılar kınanıyor, Türkiye’nin PKK’ya karşı mücadelesinin haklılığı kabul ediliyor, ancak Türkiye’nin de demokrasi ve insan hakları açısından bir şeyler yapması gerektiği vurgulanıyordu.</span></p>

    <p class="duz-yaz1" xml:lang="tr"><span class="duz-yaz">Tekrarlarsak:</span></p>

    <p class="duz-yaz1" xml:lang="tr"><span class="duz-yaz">PKK’nın yöntemlerine kınama, davasına sempati... Yani Türkiye’nin devlet olarak PKK’ya karşı mücadelenin haklılığını belirten her cümlenin arkasına bir tane “ama” diye başlayan cümleyi eklemek... Her yazıda, haberde yapılan bu. Biz hâlâ bu konularda kitap yazanı, hâlâ gazetede makalesi çıkanı “bölücülük” suçundan yargılıyoruz, hapse atıyoruz. Dergileri, gazeteleri toplatıyoruz. Adı Kürt olan bir kurultayın düzenlenmesine izin vermiyoruz. Kürt kimliğiyle siyasal örgütlenmeyi yasaklıyoruz. Yalnız şiddet eylemini değil fikri de cezalandırıyoruz. Yasalarımızı bu türden demokrasiye aykırı yasaklardan ayıklayabilsek rahat edeceğiz. Tıpkı Türk Ceza Yasası’nın 141, 142 ve 163. maddelerine yaptığımız gibi... Böyle bir demokrasi temizliğini yapmak “Batı’nın oyununa gelmek” değildir. “Batı karşısında komplekslenmek” de değildir.</span></p>

    <p class="duz-yaz1" xml:lang="tr"><span class="duz-yaz">Tam tersine. Batı’nın ya da bazı Batı devletlerinin bize karşı kullanmak istedikleri bir kart varsa, onu ellerinden almak ya da o kartın etkisini azaltmaktır. Bunun için biraz yasalarla, biraz kafalarla oynamak, yani zihniyet değiştirmek yeterlidir.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Başbakan Çiller:</span></p>

    <p class="ara-spotlar-son-sat-r" xml:lang="tr"><span class="bold-yaz">“Yunan parmağı!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 10 kasım 1993</span></p>

    <p class="duz-yaz1" xml:lang="tr"><span class="duz-yaz">Üst düzeyde bir Dışişleri yetkilisinin sözleri:</span></p>

    <p class="duz-yaz1" xml:lang="tr"><span class="duz-yaz">“Talabanî’nin de, Barzanî’nin de ne olup ne olmadıklarını gayet iyi biliyoruz. Ama ne diye onları PKK’nın yanına itelim ki? Onların geçen yıl PKK’ya karşı az da olsa çarpışmış olmaları gerçeği, dışarıda PKK’yı anlatmamızda bizi daha inandırıcı kılmıştır. Çekiç Güç’e hayır dersek, bir de Amerika’yı, İngiltere’yi, Fransa’yı karşımıza almış olmaz mıyız? Çekiç Güç kartını eğer alternatifini oluşturmadan bugün elinden çıkartırsan, yarın Kuzey Irak’ta operasyona kalkıştığın zaman ne olacak? Washington’u, Londra’yı, Paris’i de karşına aldığın bir ortamda bunu ne ölçüde gerçekleştirebilirsin? Böylece Kürt sorununun insan hakları boyutuyla uluslararası platformlara taşınmasının kapısı açılmaz mı? Bugün Başkan Clinton PKK ile terörü birlikte telaffuz etmiş bulunuyor. Cumhurbaşkanı Mitterrand da PKK’yı terörist ilan etti. Şansölye Kohl de aynı tutum içinde. Hatta artık İsveç’te de PKK baskı altında...”</span></p>

    <p class="duz-yaz1" xml:lang="tr"><span class="duz-yaz">Dışişleri yetkilisinin bu değerlendirmesi, Özal’dan beri Kuzey Irak’ta izlenmekte olan stratejinin özünü oluşturuyor. Hedef küçültmek diye özetlenebilir bu...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 21 mart 1995</span></p>

    <p class="duz-yaz1" xml:lang="tr"><span class="duz-yaz">Başbakanlık Konutu.</span></p>

    <p class="duz-yaz1" xml:lang="tr"><span class="duz-yaz">Kuzey Irak’a gitmeden önce Başbakan Çiller’le görüştüm. “Kuzey Irak’ta Yunan parmağı var. Buraya sızan PKK’lıların Yunanistan’daki kamplardan geldikleri tespit edildi” dedi. Çiller bunun kendi isminin zikredilerek yazılmasını istemiyor. “Hükûmetten bir yüksek yetkili” deyiminde anlaşıyoruz.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 22 mart 1995</span></p>

    <p class="duz-yaz1" xml:lang="tr"><span class="duz-yaz">MİT’ten yüksek bir yetkili.</span></p>

    <p class="duz-yaz1" xml:lang="tr"><span class="duz-yaz">PKK’yla bağlantılı olarak Yunanistan’a sözü getiriyor ve Girit’teki bir üsse işaret ediyor. Bu arada PKK’nın kentlere sızmak ve “şehir gerillası” olmak için yaptığı faaliyetlere kısaca değiniyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 1996 yılı nisan ayı</span></p>

    <p class="duz-yaz1" xml:lang="tr"><span class="duz-yaz">Genelkurmay Başkanlığı.</span></p>

    <p class="duz-yaz1" xml:lang="tr"><span class="duz-yaz">Genelkurmay Harekât Başkanlığı geçen gün TÜSİAD yönetimine “PKK terörizmi” başlıklı bir brifing vermiş. Bunun için okunan ve “Arz ederim” diye biten çalışmanın altıncı sayfasında şu satırların altını çiziyorum:</span></p>

    <p class="duz-yaz1" xml:lang="tr"><span class="duz-yaz">“Terör dış ülkelerden, özellikle mücavir ülkelerden büyük destek görmektedir. Suriye başta olmak üzere, İran ve Yunanistan teröre en çok destek sağlayan ülkeler arasındadır.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">MİT yetkilisi:</span></p>

    <p class="ara-spotlar" xml:lang="tr"><span class="bold-yaz">“İran hem İslam hem Kürt</span></p>

    <p class="ara-spotlar-son-sat-r" xml:lang="tr"><span class="bold-yaz">kartını elinde tutuyor...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 14 haziran 1996</span></p>

    <p class="duz-yaz1" xml:lang="tr"><span class="duz-yaz">MİT’ten yüksek bir yetkili.</span></p>

    <p class="duz-yaz1" xml:lang="tr"><span class="duz-yaz">İran’la ilişkiler konusunda iki farklı çizginin varlığına işaret ediyor. “Çatışma siyaseti” izlemeden, ilişkileri her alanda geliştirirken, karşına almadan ilişkileri götürmek... İkinci çizgiye gelince, “Bundan anlamıyor Tahran. En iyisi sert götürmek. Unutmayın, İran hem İslam hem PKK kartını tutuyor elinde” diye özetlenebilir. Yetkili, bugüne kadar birinci çizginin devlet politikasına damgasını vurduğunu, Özal’ın bu bakımdan özellikle dikkatli olduğunu, ABD ve İsrail’in İran politikalarının aksine, Türkiye’nin İran’la ilişkilerini suhuletle götürmesinden yana olduğunu söyledi.</span></p>

    <p class="duz-yaz1" xml:lang="tr"><span class="duz-yaz">Bugün için İran’a dönük ana politikada fazla bir değişiklik olmadığına işaret ediyor. Ancak Tahran’a biraz daha fazla “diş gösterme”nin iyi olacağına, nitekim devletin üst düzey odaklarında dengelerde hafif oynamanın kendini belli ettiğini söylüyor. Ekliyor:</span></p>

    <p class="duz-yaz1" xml:lang="tr"><span class="duz-yaz">“İran’a göstermek lazım pabucun pahalı olduğunu, işin o kadar kolay olmadığını... Geçen mart-nisan aylarında PKK’nın canını fena halde yakan Kuzey Irak Operasyonu’yla Türkiye bir yerde İran’a da mesaj vermiş oldu. Sertleşebileceğinin işaretini verdi. PKK kampları var İran’da. Geliş gidişler var. Özellikle yaz aylarında. Tahran da bunları tümüyle kontrol edemiyor. Ancak biz biraz bastırınca, gel-gitler derhal azalmaya başlıyor. O yüzden Tahran’a dönük tazyiki biraz daha artırmakta yarar var. İran hiç kuşkusuz PKK’yla oynuyor. Ama bunun kendi başına da bela açabileceğini artık biliyor. Çünkü Kürtleri var.”</span></p>

    <p class="duz-yaz1" xml:lang="tr"><span class="duz-yaz">MİT yetkilisi, İran’a vize konabileceğini, bunun konuşulduğunu, ama aynı zamanda “İran’a vize” konusunun “fevkalade nazik bir alet” olduğunu, o yüzden bu uygulamanın İran’a karşı “bir politika değişikliği” anlamına geldiğini göstermeden yapmak gerektiğini söylüyor. Bu arada bizim sınırlarımızın “laçkalığı”ndan yakınıyor, “Bu kadarı ancak bir Afrika ülkesinde olabilir” diyor.</span></p>

    <p class="duz-yaz1" xml:lang="tr"><span class="duz-yaz">Suriye’ye gelince...</span></p>

    <p class="duz-yaz1" xml:lang="tr"><span class="duz-yaz">Bu ülkeye dönük tüm girişimlerin sonuçsuz kaldığına işaret ediyor MİT’in yüksek yetkilisi:</span></p>

    <p class="duz-yaz1" xml:lang="tr"><span class="duz-yaz">“Bütün melaneti göstermeye devam ediyor. PKK’ya destek, eğitim kampları, Hatay’a sızmalar... Bu arada ‘Hatay kartı’nı mutfakta hafif hafif pişirmeye başladığına dair işaretler var. Şam’da Hatay’ı talep edecek iki örgüt kurulmuş. Yani eğer günün birinde PKK kartını cebine koymaya mecbur kalırsa, bu sefer Hatay kartını çıkartabilir Hafız Esad... Sadece su-terör konusunun tartışılması değil doğru olan. Üçlünün bir arada, yani su-terör-sınır gibi tüm meselelerin bir paket olarak masaya konması daha doğru...”</span></p>

    <p class="duz-yaz1" xml:lang="tr"><span class="duz-yaz">Kuzey Irak...</span></p>

    <p class="duz-yaz1" xml:lang="tr"><span class="duz-yaz">Bu konuda üst düzeydeki MİT yetkilisi özetle şunları söylüyor:</span></p>

    <p class="duz-yaz1" xml:lang="tr"><span class="duz-yaz">“Bazı kritik noktalar çok daha uzun süreli olarak elde tutulmalıydı. Batı üstümüze çok geldi, olamadı bu. Kuzey Irak’ı düşünürken şunları göz önünde tutmak lazım. Ya Türkiye Kuzey Irak’ı denetleyecek... Ya Saddam geri gelecek... Ya da İran kontrol edecek bu toprakları... Hangisi?.. Saddam’ın geri gelmesi uzak ihtimal. Çünkü Amerika istemiyor. Bu durumda İran’a mı bırakacağız Kuzey Irak’ı?.. Iraklı Kürtlerin kendi kendilerini yönetecek halleri de yok bu arada...”</span></p>

    <p class="duz-yaz1" xml:lang="tr"><span class="duz-yaz">MİT yetkilisi, çok yoksullaşması halinde Kuzey Irak’ı bekleyen bir tehlikeden de söz ediyor:</span></p>

    <p class="duz-yaz1" xml:lang="tr"><span class="duz-yaz">“Bu durumda İran’ın Kuzey Irak’a radikal İslam’la girmesi ihtimali, tehlikelerden biri. Diğeri de PKK’nın güçlenerek Talabanî ve Barzanî’nin altını oyması... Bu iki ihtimal de göz önünde tutulmalı... Bu arada Barzanî de, Talabanî de (özellikle ikincisi) PKK kartını ceplerinde tutuyorlar.”</span></p>

    <p class="duz-yaz1" xml:lang="tr"><span class="duz-yaz">Üst düzeyde MİT yetkilisi, Irak’ın toprak bütünlüğünün bir “devlet politikası” olduğunu belirttikten sonra şu soruyu ortaya atıyor:</span></p>

    <p class="duz-yaz1" xml:lang="tr"><span class="duz-yaz">“Devlet politikası ama bundan başka senaryolar tartışılmayacak mı?”</span></p>

    <p class="duz-yaz1" xml:lang="tr"><span class="duz-yaz">Bu sorudan anlaşıldığı kadarıyla tartışılmıyor. Millî Güvenlik Kurulu’nda da öyle. Devlet düzeyinde “beyin fırtınası” yok. “Aykırı” konuların tartışılması, anlaşılan, “kutsal” kalıplara, yani “bölünmez bütünlük, devletin tekliği, tek bayrak” gibi devletin temel esaslarına zarar getirebilir kaygısı var. Oysa farklı senaryoların da serbestçe tartışılması gerekiyor. Tamam bu konuların kamuoyunda tartışılmasına dönük yasal engeller var. Terörle Mücadele Yasası’nın 8. maddesi gibi. Ama kamuoyunu bırakın bir yana, devletin tepelerinde de tartışılmıyor.</span></p>

    <p class="duz-yaz1" xml:lang="tr"><span class="duz-yaz">Oysa tartışmak lazım.</span></p>

    <p class="duz-yaz1" xml:lang="tr"><span class="duz-yaz">Soğuk Savaş dengeleri sona erdi. Dünya konjonktürü Ankara ile Bağdat’ın bir olup Kürtlerin üstüne yürümesine artık elvermiyor. Bundan böyle Irak’ta Kürtlerin konumu farklı olacak. Amerika’sıyla Avrupa’sıyla Batı, Irak’ta Kürtlere hep itina gösterecek. Bağdat’tan Saddam gitse, Kuzey Irak’taki otorite boşluğu sona erse, sınır güvenliğini Irak sağlasa ve PKK marjinalize edilse dahi, Kürt sorunu uluslararası platformada yerini alacak.</span></p>

    <p class="duz-yaz1" xml:lang="tr"><span class="duz-yaz">Bu durumda bugün (1) Kuzey Irak’ı İran nüfuzuna kesinlikle bırakma; (2) Batı’ya da tümüyle terk etme; (3) Irak Kürtleriyle ilişkileri sıcak tut; (4) PKK’yı içeride bitir ama aynı zamanda demokrasi ve insan haklarının gereklerini de unutma; (5) böylece Türkiye’yi bölge Kürtleri açısından bir çekim, bir cazibe merkezi haline getir. Yani bu belalı coğrafyada Kürtlerin Türkiye’ye karşı kullanılmasını önlemiş ol; onları bir ölçüye kadar kendi gücün haline getir.</span></p>

    <p class="duz-yaz1" xml:lang="tr"><span class="duz-yaz">Gece vakti kendi düşünce kırıntılarımı da böyle not alıyorum.</span></p>

    <p class="duz-yaz1" xml:lang="tr"><span class="duz-yaz">MİT yetkilisi aynı zamanda Tunceli ve civarındaki dağların PKK’dan bir türlü temizlenemediğini belirtiyor. Kuzey Irak’ta PKK’nın küçük ve hareketli birliklerle vurulmasından söz ediyor. Üst düzeydeki MİT yetkilisi, PKK’yla mücadele konusunda Yılmaz’a göre Çiller’i daha yenilikçi ve cesur buluyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 12 haziran 1996</span></p>

    <p class="duz-yaz1" xml:lang="tr"><span class="duz-yaz">Bir MİT yetkilisi.</span></p>

    <p class="duz-yaz1" xml:lang="tr"><span class="duz-yaz">Apo’nun Kuzey Irak’ta güçlendiğini, taban yaptığını söylüyor. Barzanî’yi şu sıralar itmekle Ankara’nın yanlış yaptığı kanısında. Batı’nın Apo’yu ateşkese zorladığına işaret ediyor. İngilizce “gray lies” deyimini kullanarak, “gri yalanların alanı”nı genişletmekten söz ediyor. Aklıma takılıyor, “Acaba Başbakan Yılmaz’ın Yaşar Kemal ziyaretleri ya da Kürtçe yayından bahseden konuşmaları, dış politikada Türkiye’nin manevra alanını genişletmek için başvurulan gri yalan yöntemleri olabilir mi?” diye...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Talabanî: “Bu Erbakan nasıl</span></p>

    <p class="ara-spotlar-son-sat-r" xml:lang="tr"><span class="bold-yaz">Müslüman, nasıl hacı?..”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">3 eylül 1996</span></p>

    <p class="duz-yaz1" xml:lang="tr"><span class="duz-yaz">Kuzey Irak birden karıştı. Saddam Hüseyin tanklarıyla Kuzey Irak’a, Erbil’e giriverdi, Barzanî’nin davetiyle... O kadar çok oyun içinde oyun oynanıyor ki, ilk bakışta akıl erdirmek güç. Dışişleri’nden üst düzeyde bir yetkili dün sabah alaylı bir dille şöyle diyordu:</span></p>

    <p class="duz-yaz1" xml:lang="tr"><span class="duz-yaz">“Bölgede tablo bir anda değişti. Biz Iraklı Kürtler Bağdat’la diyalog içinde olsunlar derken, şimdi Barzanî Saddam’la işbirliğine başladı. Çekiç Güç, Irak Kürtlerini Saddam’a karşı korumak için 1991’de gelmişti İncirlik’e. Şimdi Barzanî, Saddam’a sığınmış oldu. Her zaman Washington’un ağzına bakan iki lidere, Barzanî ile Talabanî’ye bir bakın hele. Her ikisi de Amerika’nın terörist devlet ilan ettiği iki ülkeyle, Irak ve İran’la işbirliği yapıyor. Üstelik Başkan Clinton seçime giderken...”</span></p>

    <p class="duz-yaz1" xml:lang="tr"><span class="duz-yaz">Ankara, Saddam’ın bir an önce Erbil’den çekilmesini istiyor. ABD’nin Çekiç Güç’le Saddam’a vurmasına da sıcak bakmıyor. Ama Clinton yönetimi bastırırsa, Ankara nereye kadar direnebilir? Dışişleri’nden bir kaynak şöyle dedi:</span></p>

    <p class="duz-yaz1" xml:lang="tr"><span class="duz-yaz">“Beş yıldır Çekiç Güç uçakları niye uçuyordu? Saddam’ın o sınırı geçmemesi, yani Kuzey Irak’a adım atmaması için. Saddam şimdi tanklarıyla Erbil’de. Bu durumda Çekiç Güç’ün caydırıcılığı kalmamış oluyor. Clinton yönetimi, üstelik bir seçim döneminde bunu nereye kadar sineye çekebilir?”</span></p>

    <p class="duz-yaz1" xml:lang="tr"><span class="duz-yaz">Saddam Erbil’de kalır, çatışmalar şiddetlenirse, 1991’deki gibi Türkiye sınırlarına yönelik bir göç dalgasıyla karşı karşıya kalınabilir mi? Bu arada Ankara’nın kafasını son gelişmeler bağlamında PKK konusu ister istemez meşgul ediyor. PKK’nın manevra alanı genişler mi? Bir göç dalgasıyla PKK sızmaları kolaylaşır mı?</span></p>

    <p class="duz-yaz1" xml:lang="tr"><span class="duz-yaz">Bölgeyi çok iyi bilen, sürekli yakın markajda tutan Iraklı bir Kürt’le dün sabah konuşurken şöyle dedi:</span></p>

    <p class="duz-yaz1" xml:lang="tr"><span class="duz-yaz">“Irak Kürdistanı’ndaki gelişmeleri değerlendirirken, iki noktayı hiç gözden uzak tutma. Birincisi: Kürtler her zaman ve herkesle işbirliği yapabilirler. İkincisi: Talabanî ile Barzanî’nin birbirlerine duydukları müthiş nefret hesaba katılmadan, sağlıklı bir değerlendirme yapmak mümkün değildir. Birbirlerini yok etmek için her şeyi yapabilirler. O yüzden her adımlarının öyle uzun boylu hesaplı kitaplı olduğunu sanma. Bu bölgede politikaya hisler fena halde karışır her zaman... Bir de şu var: Mesud Barzanî bir zamanlar babası Molla Mustafa Barzanî’yi yarı yolda bırakmış olan Amerika’ya hiç güvenmedi.”</span></p>

    <p class="duz-yaz1" xml:lang="tr"><span class="duz-yaz">Celal Talabanî’nin Süleymaniye’deki uydu telefonu vardı. Dün öğle vakti denedim, pat diye karşımda buldum. Uzun bir telefon sohbeti yaptık. Erbakan’a kızıyor. Başbakan olarak Erbakan Hoca’nın ilk dış gezisini Tahran’a yapmış olmasına ses çıkarmıyor. Ancak Bağdat’la, Saddam Hüseyin’le yakınlaşma siyasetine ateş püskürüyor.</span></p>

    <p class="duz-yaz1" xml:lang="tr"><span class="duz-yaz">Şöyle dedi Talabanî:</span></p>

    <p class="duz-yaz1" xml:lang="tr"><span class="duz-yaz">“Erbakan nasıl bir Müslüman’dır, nasıl bir hacıdır ki, bu kadar Müslüman’ın kanına girmiş bir diktatörün elini sıkabiliyor.”</span></p>

    <p class="duz-yaz1" xml:lang="tr"><span class="duz-yaz">O eli kendisinin 1991 sonrası sıktığını unutan Talabanî şöyle devam etti:</span></p>

    <p class="duz-yaz1" xml:lang="tr"><span class="duz-yaz">“Erbil’de yüzlerce Türkmen Saddam kuvvetleri tarafından tutuklandı, Musul’a gönderildi. Türkiye kendi soydaşlarını, Türkmenleri korumayacak mı? Ticarî çıkarlara endeksli bir politika izliyor Türkiye...”</span></p>

    <p class="duz-yaz1" xml:lang="tr"><span class="duz-yaz">Talabanî, kendisinin İran’la işbirliği yaptığı yolundaki iddiaları reddediyor. “Bunlar Barzanî’nin uydurması” diyor, “Bizim içimizde tek bir İran askeri yok.” Talabanî, ABD’nin hiç vakit geçirmeden Saddam’ı cezalandırmasını istiyor. Mesud Barzanî’nin Saddam’la işbirliğinin artık açığa çıktığını söylüyor. Kuzey Iraklı Kürt gözlemci ise “Amerika’nın Saddam’la işbirliği yapan Barzanî’yi affetmesi artık mümkün değil” diyor.</span></p>

    <p class="duz-yaz1" xml:lang="tr"><span class="duz-yaz">Şu sözler de yine aynı Iraklı Kürt gözlemcinin:</span></p>

    <p class="duz-yaz1" xml:lang="tr"><span class="duz-yaz">“Talabanî, Amerika’nın Saddam’ı vurmasının yaratabileceği fırsatı kaçırmak istemeyebilir. Çünkü Erbil’i Barzanî’ye yenildiği için değil, Saddam’ın tankları yüzünden kaybetti. Erbil’e olmasa bile Şaklava’ya girebilir. Bu arada şunu da unutmayın: Barzanî, Kürtlerin en büyük düşmanı olan Saddam’ın tanklarını kendi eliyle Erbil’e soktu.”</span></p>

    <p class="ara-spotlar-tek-sat-r" xml:lang="tr"><span class="bold-yaz">Ankara’nın Irak politikası...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">10 eylül 1996</span></p>

    <p class="duz-yaz1" xml:lang="tr"><span class="duz-yaz">Bu arada Ankara’daki diplomatik ve askerî kaynaklardan edindiğim bir izlenim, bir hazırlığa işaret ediyor:</span></p>

    <p class="duz-yaz1" xml:lang="tr"><span class="duz-yaz">Türk-Irak sınırında tampon bölge!</span></p>

    <p class="duz-yaz1" xml:lang="tr"><span class="duz-yaz">Buna güvenlik kuşağı ya da şeridi de denebilir. Böyle bir kuşağın, sınırın Irak tarafında oluşturulmasını öteden beri DSP lideri Ecevit ister. Askerî çevrelerin benimsediği bir görüştür bu. Geçen yılki, 1995 ilkbaharındaki büyük Kuzey Irak Operasyonu’yla zaten bu yolda birçok adımın atıldığı bilinmekte...</span></p>

    <p class="duz-yaz1" xml:lang="tr"><span class="duz-yaz">Sınırın Irak tarafında bir güvenlik kuşağı oluşturulmasına 1995 Operasyonu sırasında karşı çıkanlar da var. Üç noktada topluyorlar bakış açılarını:</span></p>

    <p class="duz-yaz1" xml:lang="tr"><span class="duz-yaz">(1) Böyle bir tampon bölge kurmak, Arap toprağının işgali anlamına geleceği için özellikle Arap dünyasında büyük gürültü koparır. (2) Gümrük Birliği’nin onaylanacağı Avrupa Parlamentosu’nu karşımıza almak hata olur. (3) Güvenlik kuşağı ille de yapılacaksa, sınırın Irak değil Türkiye tarafında oluşturulur.</span></p>

    <p class="duz-yaz1" xml:lang="tr"><span class="duz-yaz">1995 baharında ilk adımların atıldığı güvenlik kuşağının diplomatik tarifi şöyle:</span></p>

    <p class="duz-yaz1" xml:lang="tr"><span class="duz-yaz">“Geçiçi olmak kaydıyla... Irak’ın toprak bütünlüğü göz önünde tutularak... Türkiye’nin güvenliği için... Yerine göre beş on, yerine göre on beş-yirmi kilometrelik kuşaklar...”</span></p>

    <p class="duz-yaz1" xml:lang="tr"><span class="duz-yaz">Türkiye öteden beri Irak’la ilgili politikasında beş noktayı vurgular:</span></p>

    <p class="duz-yaz1" xml:lang="tr"><span class="duz-yaz">(1) Irak’ın toprak bütünlüğü... Çünkü Irak parçalanır ve kuzeyinde bağımsız bir Kürt devleti kurulursa, bu günün birinde emsal hazırlayıp Türkiye’nin de parçalanmasına zemin oluşturabilir. Kürtler sadece Irak ve Türkiye’de değil, İran ve Suriye’de de yaşar. Bu dört ülkenin son tahlilde ortak çıkarı Irak’ın toprak bütünlüğünden yanadır. Bu nedenle bu ülkelerin zaman zaman bir araya gelmelerinde, Irak’ın toprak bütünlüğü konusunda duyarlı olmalarında yarar vardır.</span></p>

    <p class="duz-yaz1" xml:lang="tr"><span class="duz-yaz">(2) Kuzey Irak’ta Kürtlerin devletleşmesine karşı çıkmak... Körfez Savaşı’ndan beri Irak’ın kuzeyinde “adı devlet olmayan bir devlet”in ufak ufak oluştuğu malum. Ancak Türkiye, Kuzey Irak’ta bağımsız bir Kürt devleti kurulmasına da, Irak’ta federal bir devletin parçası olarak Kürt Federe Devleti’nin kurulmasına da karşıdır. Talabanî ve Barzanî’nin Bağdat’a bağlı zayıf bir otonomi, yani özerklikle yetinmesinden yanadır Ankara.</span></p>

    <p class="duz-yaz1" xml:lang="tr"><span class="duz-yaz">(3) PKK’nın Kuzey Irak’ta yuvalanmasını engellemek... PKK’nın bu bölgeyi Türkiye’ye dönük sıçrama tahtası olarak kullanmasına da, Irak Kürtleri arasında kendi nüfuzunu yaymasına da karşıdır Türkiye...</span></p>

    <p class="duz-yaz1" xml:lang="tr"><span class="duz-yaz">(4) Türkiye bu arada Irak Kürtlerinin petrol bölgesi Kerkük-Musul’u kontrol altına almasını da istemez. Bu bölgeyi Türkmen bölgesi sayar. Bu bölgeye dönük herhangi bir harekete karşı askerî teyakkuz durumunu sürdürür.</span></p>

    <p class="duz-yaz1" xml:lang="tr"><span class="duz-yaz">(5) 1991 Körfez Savaşı sonrasında kendi sınırlarına dönük bir Kürt göçü olasılığına karşı, bu sefer Kuzey Irak topraklarında, dağların Irak’a bakan tarafında bazı önlemleri kâğıt üstünde planlayıp geliştirmeye özen gösterir.</span></p>

    <p class="duz-yaz1" xml:lang="tr"><span class="duz-yaz">Turgut Özal döneminde Türkiye’nin Irak politikasına Barzanî-Talabanî boyutu eklendi. Bu ikiliyle Ankara arasında diyalog kanalları açıldı. Ankara eğer bu kapıları kapatırsa, Iraklı Kürt liderlerin kendilerine başka kapılar bulacakları, Tahran’a, Şam’a, Bağdat’a daha çok yanaşacakları düşünüldü. Kuzey Irak’ın ekonomik olarak Türkiye’ye çekilmesi yolunda adımlar atıldı.</span></p>

    <p class="duz-yaz1" xml:lang="tr"><span class="duz-yaz">Bir başka deyişle:</span></p>

    <p class="duz-yaz1" xml:lang="tr"><span class="duz-yaz">Turgut Özal’ın kafasında, Türkiye’nin bölge Kürtleri için bir çekim merkezi haline getirilmesi fikri vardı. Ama Ankara’da devletin içinde, özellikle askerin de içinde bulunduğu bazı odaklar bu fikre soğuktu. Çünkü Kuzey Irak’ın ekonomik olarak Türkiye’ye eklemlenmesi, Irak’ın parçalanmasına ve Türkiye’nin günün birinde aynı akıbete uğramasına yol açabilirdi.</span></p>

    <p class="duz-yaz1" xml:lang="tr"><span class="duz-yaz">Özal’ın 1993 baharındaki ölümünden sonra Ankara, Barzanî ve Talabanî’yle ilişkilerini koparmadı ama soğuttu. Bir yandan, İran ile Suriye’nin Kuzey Irak’ta nüfuz bölgesi kurmasını engellemek, öbür yandan PKK’nın yuvalanmasını önlemek için Barzanî ve Talabanî’yle diyalog kapısı aralık tutuldu. Ancak bu politikayla Ankara, ne Musa’ya ne İsa’ya yarandı. Barzanî önce Şam’a, sonra Bağdat’a yanaşırken, Talabanî de Tahran’da daha çok kapı açmaya yöneldi.</span></p>

    <p class="duz-yaz1" xml:lang="tr"><span class="duz-yaz">Bir nokta çok kesin:</span></p>

    <p class="duz-yaz1" xml:lang="tr"><span class="duz-yaz">Türkiye, Kuzey Irak’ta olan bitene uzak duramaz, kayıtsız kalamaz.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">11 eylül 1996</span></p>

    <p class="duz-yaz1" xml:lang="tr"><span class="duz-yaz">Kimileri, “Türkiye Kuzey Irak bataklığından uzak dursun” der. “Kuzey Irak Türkiye’nin Vietnam’ı olmasın” der. Bunlar kulağa hoş gelen iyi niyetli çağrılar olabilir. Ama gerçeği ne kadar yansıttıkları kuşkuludur.</span></p>

    <p class="duz-yaz1" xml:lang="tr"><span class="duz-yaz">Her şeyden önce bir gerçek var:</span></p>

    <p class="duz-yaz1" xml:lang="tr"><span class="duz-yaz">Türkiye zaten Kuzey Irak’ta!</span></p>

    <p class="duz-yaz1" xml:lang="tr"><span class="duz-yaz">Özellikle geçen yıl bahar aylarında yaptığı büyük operasyonla bunun köprübaşlarını attı. Ayrıca Türkiye, Kuzey Irak’ta olmak zorunda. Çünkü dış politika ve ulusal güvenlikle ilgili çıkarları, Türkiye’nin bugün için Kuzey Irak’ta bulunmasını gerektiriyor. PKK’ya karşı askerî mücadelesinin bir boyutu da bu çünkü... Neden? Türkiye eğer şu ya da bu şekilde Kuzey Irak’ta olmazsa, bölgede daha çok İran olacak, daha çok Suriye olacak, tabiî daha çok PKK olacak.</span></p>

    <p class="duz-yaz1" xml:lang="tr"><span class="duz-yaz">Bir başka gerçek:</span></p>

    <p class="duz-yaz1" xml:lang="tr"><span class="duz-yaz">Türkiye, Saddam Hüseyin’in Bağdat’ına güvenemez. Çünkü Saddam’lı Bağdat, Körfez Savaşı’ndaki rolünden dolayı Türkiye’yi düşman bellemiş durumda. Bağdat’ın Türkiye’ye karşı PKK kartını oynaması büyük ihtimaldir. Bu kart zaten Saddam’ın cebinden hiç eksik olmamıştır. Bu nedenle, Kuzey Irak’ta bir Saddam-Barzanî ittifakı, Türkiye açısından güven verici bir gelişme sayılmaz. Ya da Irak’ın toprak bütünlüğü eşittir Saddam formülüne de ille bel bağlamak doğru bir politika tercihi değildir.</span></p>

    <p class="duz-yaz1" xml:lang="tr"><span class="duz-yaz">Kaldı ki bir soru var: Saddam-Barzanî ittifakı ne kadar kalıcı olabilir? Bu konuda iddialı öngörülerde bulunmak, bölge gerçekleri açısından isabetli değildir. Irak Kürtlerinin sık sık saf değiştirdikleri tarihsel bir olgudur. Şimdilerde Tahran’la iş tutan Talabanî daha 1970’lerin sonunda Saddam’ın yanındaydı. Bugün Saddam’ın desteğiyle Talabanî’yi kovalayan Barzanî de 1970’lerde Tahran’ı arkasına almış, Irak’ın içerisini karıştırıyordu.</span></p>

    <p class="duz-yaz1" xml:lang="tr"><span class="duz-yaz">Böylesine bir kaygan zeminde Türkiye’nin yalnız Barzanî’ye değil, Talabanî’ye de kapıyı aralık tutmasında çıkarı vardır. Tala banî’nin Barzanî tarafından büyük ölçüde etkisiz kılınmasının, fazlasıyla Tahran’ın kucağına itilmesinin Türkiye’ye yararı olmaz. Türkiye bu iki Iraklı Kürt lidere de kapılarını kapatmadan, Kuzey Irak’la ekonomik ilişkilerini de geliştirmeye bakmalıdır.</span></p>

    <p class="duz-yaz1" xml:lang="tr"><span class="duz-yaz">Tabiî Türkiye’nin Kuzey Irak’taki varlığı deyince akla hemen dış destek konusu gelir.</span></p>

    <p class="duz-yaz1" xml:lang="tr"><span class="duz-yaz">Yani ABD ve Çekiç Güç...</span></p>

    <p class="duz-yaz1" xml:lang="tr"><span class="duz-yaz">Türkiye’nin Çekiç Güç’le birlikte –tabiî bazı yeni koşullarla– Kuzey Irak’ta Amerika’nın desteğini devam ettirmesi doğru bir politika tercihidir. Saddam’ın Bağdat’ı... Tahran... Şam... Bütün bu merkezler, özellikle Suriye ile İran yıllardır Türkiye’yi istikrarsızlaştırmak için çaba sarf ediyor. Bu ülkeler bu çabalarından Başbakan Erbakan’ın, yani Hoca’nın din kardeşliği uğruna vazgeçecek değillerdir. O yüzden Türkiye bu ülkelerle ilişkilerini düzeltmek için elbet gayret gösterir, ama aynı zamanda ABD’yi Irak’ta, bölgede dışlamak gibi bir lüksü de olamaz Türkiye’nin... Ancak, PKK kimilerinin sandığı gibi yalnızca “kökü dışarıda” bir sorun değildir. Kök daha çok Türkiye sınırlarının içindedir. Dışarıdaki kökleri kesmek için mücadele verilirken bu gerçek gözardı edilemez.</span></p>

    <p class="ara-spotlar-tek-sat-r" xml:lang="tr"><span class="bold-yaz">CIA raporlarında Kürtler...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">12 eylül 1996</span></p>

    <p class="duz-yaz1" xml:lang="tr"><span class="duz-yaz">Tahran’daki Amerikan Büyükelçiliği 1980’de Humeynî İhtilali’nden sonra Devrim Muhafızları tarafından basılmış, çalışanlar da rehin alınmıştı. Sefarette ele geçirilen Amerika resmî belgeleri de bir süre sonra on yedi cilt halinde bütün dünyada satışa çıkarılmıştı.</span></p>

    <p class="duz-yaz1" xml:lang="tr"><span class="duz-yaz">Bu ciltlerden biri, Ortadoğu’da Kürtler’le ilgili CIA değerlendirme raporlarını içerir. Bu belgeler bölgenin ne kadar kaygan, oyuncuların ne kadar kaypak olduklarını, rollerin ve ittifakların ne kadar ani ve ince kıvraklıkla değiştiğini gösterir.</span></p>

    <p class="duz-yaz1" xml:lang="tr"><span class="duz-yaz">1979 yılına ait bir CIA raporundan bir cümle:</span></p>

    <p class="duz-yaz1" xml:lang="tr"><span class="duz-yaz">“Irak, İran’daki Kürtleri ayaklandırmak için Celal Talabanî’yi kullanıyor.”</span></p>

    <p class="duz-yaz1" xml:lang="tr"><span class="duz-yaz">Şimdi durum farklı. 1996’da Talabanî İran’ın yanında. Barzanî ise Saddam’la ittifak yapıyor.</span></p>

    <p class="duz-yaz1" xml:lang="tr"><span class="duz-yaz">Yine aynı CIA raporundan bir başka bölüm:</span></p>

    <p class="duz-yaz1" xml:lang="tr"><span class="duz-yaz">“General Barzanî (bugünkü lider Mesud Barzanî’nin babası, HC) 1979’da Amerika’da öldü. 1975’ten itibaren Amerika’da sürgünde yaşamış olan Barzanî, İsrail ve İran gizli haberalma örgütlerinden yardım aldığına ilişkin açıklamalar yüzünden inandırıcılığını bir ölçüde yitirmişti.”</span></p>

    <p class="duz-yaz1" xml:lang="tr"><span class="duz-yaz">1996’daki durum:</span></p>

    <p class="duz-yaz1" xml:lang="tr"><span class="duz-yaz">Mesud Barzanî bugün Amerika’ya güvenmiyor, Saddam’ın Bağdat’ıyla ittifaka yöneliyor.</span></p>

    <p class="duz-yaz1" xml:lang="tr"><span class="duz-yaz">Bir başka cümle:</span></p>

    <p class="duz-yaz1" xml:lang="tr"><span class="duz-yaz">“Talabanî, 1974’te Barzanî’yle bağlarını kopardığını, bunun nedeninin Barzanî’nin Amerika ve İsrail’le ilişkileri olduğunu öne sürüyor.”</span></p>

    <p class="duz-yaz1" xml:lang="tr"><span class="duz-yaz">1996 eylül ayındaki durum:</span></p>

    <p class="duz-yaz1" xml:lang="tr"><span class="duz-yaz">Talabanî, Barzanî’ye ABD’nin değil Irak’ın yanında olduğu için kızıyor.</span></p>

    <p class="duz-yaz1" xml:lang="tr"><span class="duz-yaz">CIA’nın 1979 değerlendirme raporundan bir başka bölüm:</span></p>

    <p class="duz-yaz1" xml:lang="tr"><span class="duz-yaz">“Barzanîler ile Talabanî arasındaki anlaşmazlıklar ideolojik olmaktan çok taktiksel nitelik taşır. Barzanîler bugün için Batı’dan yana kimlikleriyle karşılaştırıldığında, Talabanî solcu bir imaja sahiptir. Ama bu özelliklerin Kürt olayı çerçevesinde fazla bir anlamı yoktur.”</span></p>

    <p class="duz-yaz1" xml:lang="tr"><span class="duz-yaz">Bu değerlendirmeden yola çıkarak, Kuzey Irak’taki 1996 sonbaharındaki durum için denebilir ki: Barzanî ile Talabanî arasında bugün var olan savaş durumu, geçmişte birçok kez olduğu gibi yine bir anda sona erebilir ve bu ikili televizyon kameralarının karşısında yeniden kucaklaşabilir. Çünkü aralarındaki görüş ayrılıkları yalnızca taktiksel niteliktedir. Gönüllerinde bir ideal olarak yatan “bağımsız Kürdistan davası” değişmeyeceği için günün birinde yine barışırlar.</span></p>

    <p class="duz-yaz1" xml:lang="tr"><span class="duz-yaz">1979 CIA raporundan bir bölüm daha:</span></p>

    <p class="duz-yaz1" xml:lang="tr"><span class="duz-yaz">“1972’de Sovyetler Birliği-Irak Dostluk Antlaşması imzalanınca, Kürtlere Moskova desteği sona erdi. Barzanî her geçen gün İran şahına daha çok dayanmaya başladı.”</span></p>

    <p class="duz-yaz1" xml:lang="tr"><span class="duz-yaz">1996 sonbaharındaki durum:</span></p>

    <p class="duz-yaz1" xml:lang="tr"><span class="duz-yaz">Barzanî gün geçtikçe İran’a değil Irak’a dayanıyor. Oysa, 1972’de Barzanî’nin başlıca desteği İran ile Amerika’ydı. Irak Moskova’nın safına geçince, Washington bu kez Barzanî’yi kullanarak Irak’ın içini karıştırmaya başladı. 1975’te durum yine değişti. Çünkü bu kez Irak ile İran anlaştı. Şah ile Amerika’nın Barzanî’ye ihtiyaçları kalmadı. Desteği kestiler. Molla Mustafa Barzanî havlu attı ve Amerika’ya sürgüne giderek orada öldü. Oysa örneğin 1984’te durum yine ne kadar farklıydı. 15 ekim 1984 tarihli</span> <span class="italik-yaz">le Mond</span><span class="duz-yaz">e gazetesinde şu satırlar vardı:</span></p>

    <p class="duz-yaz1" xml:lang="tr"><span class="duz-yaz">“Talabanî ile Bağdat arasındaki görüşmeler tamamlanmak üzere... Talabanî’nin en büyük rakibi Barzanî’ye gelince, Kürtlerin esas hasmı olarak Irak’taki Baas rejimini gösteriyor. Talabanî’yi diktatörlük rejiminin hizmetine girmekle suçluyor Barzanî...”</span></p>

    <p class="duz-yaz1" xml:lang="tr"><span class="duz-yaz">On iki yıl sonra, 1996 sonbaharında durum tümüyle farklı: Saddam’la kol kola girmekte olan Barzanî’nin kendisi...</span></p>

    <p class="duz-yaz1" xml:lang="tr"><span class="duz-yaz">Ama gün gelir bu da değişir!</span></p>

    <p class="duz-yaz1" xml:lang="tr"><span class="duz-yaz">30 haziran 1979 tarihli CIA belgesinden bir başka bölüm:</span></p>

    <p class="duz-yaz1" xml:lang="tr"><span class="duz-yaz">“Tarihsel olarak Türkiye, İran, Irak, Suriye ve Sovyetler Birliği’nden herhangi birinde meydana gelen siyasal bir hava değişimi, genellikle, Kürtçü faaliyetlerin odak noktasında dalgalanmalara yol açmıştır. İdeolojik ve aşiretsel açılardan bölünmüş olmalarına karşın, bu ülkelerden birinde herhangi bir gelişme, her yerdeki Kürtleri etkileme eğilimi göstermiştir. İran şahının iktidardan devrilmesi, İran’da ve Körfez’de siyasal ve askerî dengeyi değiştirdi ve İran Kürtlerinde daha büyük bir ulusal özerkliğe dönük ümitleri körükledi. İran’ın komşuları bu ülkedeki muhtemel rahatsızlığın kendi topraklarına da yayılmasından kaygı duymaktadır.”</span></p>

    <p class="duz-yaz1" xml:lang="tr"><span class="duz-yaz">CIA belgesinde Sovyetler’le ilgili değerlendirmeye gelince:</span></p>

    <p class="duz-yaz1" xml:lang="tr"><span class="duz-yaz">“Sovyetler’in Sovyet yandaşı olmayan komşu ülke yönetimleri üzerinde baskı uygulayabilmek için Kürt hareketini kullanacağı konusunda hiçbir kuşku yoktur. Bununla birlikte İran, Irak ve Türkiye’deki azınlıklara büyük çapta ve doğrudan yardım yapmaktan, bu ülkelerle ilişkilerinin ciddi biçimde zarar görmesini engellemek için kaçınır. Sovyetler aynı zamanda Sovyet teçhizatının üçüncü taraflara transferine göz yumarak dolaylı biçimde Kürtleri destekler. Kürt liderlerinin çoğunun Sovyet yanlısı komünist partileriyle ilişkileri olduğundan bu tür düzenlemeler nispeten çok basittir.”</span></p>

    <p class="duz-yaz1" xml:lang="tr"><span class="duz-yaz">Coğrafyamız işte böyle!</span></p>

    <p class="duz-yaz1" xml:lang="tr"><span class="duz-yaz">Zemin kaygan, dengeler bıçak sırtında, oyuncular kaypak. Kimsenin kimseye güveni yok. Dışişleri Bakanlığı’ndan bir kaynak şöyle diyordu:</span></p>

    <p class="duz-yaz1" xml:lang="tr"><span class="duz-yaz">“Öylesine bir karmaşa ki, ne yapılması gerektiği konusunda işin içinden çıkmak o kadar kolay değil. Ayrıca bölgede bütün ipleri elinde tutan güç de herhalde Türkiye değil.”</span></p>

    <p class="duz-yaz1" xml:lang="tr"><span class="duz-yaz">Saddam’ın Amerika’yı yine kışkırtabilecek bir davranışta bulunması ihtimali de Ankara’da yabana atılmıyor.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Saddam’ın bir numaralı</span></p>

    <p class="ara-spotlar-son-sat-r" xml:lang="tr"><span class="bold-yaz">hedefi Türkiye değil miydi?</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">13 eylül 1996</span></p>

    <p class="duz-yaz1" xml:lang="tr"><span class="duz-yaz">Dışişleri Bakanlığı’ndan üst düzeyde bir yetkilinin dünkü sözleri:</span></p>

    <p class="duz-yaz1" xml:lang="tr"><span class="duz-yaz">“Amerika, Saddam Hüseyin’le yaşamaya razı değil. Barışmaya niyeti yok. Bu, iki kere iki dört edercesine bir gerçek. Bu gerçeği göz ardı ederek bu bölgede politika oluşturmanın ne kadar akıldışı olacağını görmek için dâhi olmak gerekmiyor.”</span></p>

    <p class="duz-yaz1" xml:lang="tr"><span class="duz-yaz">Saddam’la ittifakı yüzünden Washington’u kızdıran Barzanî’nin de bölgede Amerikan gerçeğini reddettiği elbet söylenemez. Iraklı Kürt bir gazetecinin bu konudaki değerlendirmesi şöyle:</span></p>

    <p class="duz-yaz1" xml:lang="tr"><span class="duz-yaz">“Tahran’la dans eden Talabanî gibi Barzanî de Saddam Hüseyin’in koluna girerken Amerika’ya şantaj yapmış oluyor. Barzanî de bir yerden sonra Amerika’nın kendisinden ve bölgeden uzaklaşmasını istemez.”</span></p>

    <p class="duz-yaz1" xml:lang="tr"><span class="duz-yaz">Dışişleri’nden üst düzeyde bir kaynakla dün sohbet ederken Saddam Hüseyin’le ilgili olarak şunları söyledi:</span></p>

    <p class="duz-yaz1" xml:lang="tr"><span class="duz-yaz">“Şurası hiç unutulmasın. Irak 1980’de İran’a karşı savaşa girmeden önce Saddam’ın bir numaralı hedefi Türkiye’ydi. Fırat ve Dicle’nin suları konusunda Arap dünyasında Türkiye aleyhine başı Suriye değil Irak çekiyordu. İran’la savaş patlayınca bu işi daha çok Şam’a, Hafız Esad’a bıraktı Saddam. PKK, Türkiye’nin başının belası. Bizim PKK’dan kurtulmamız için Saddam niye Türkiye’ye yardım etsin ki?.. Tabiî taktik nedenlerle bir şeyler yapabilir ama o kadar. Saddam, PKK kartını her zaman cebinde tutar.”</span></p>

    <p class="duz-yaz1" xml:lang="tr"><span class="duz-yaz">Şu sıralar oluşan Saddam-Barzanî ittifakı yalnız Dışişleri çevrelerinde değil, Genelkurmay’da da temkinli karşılanıyor. Böyle bir ittifakın Kuzey Irak’ta PKK’ya karşı işe yarayabileceği düşünülmekle birlikte bunun sınırları da biliniyor. Fazla kalıcı olmayacağı konusunda görüş birliği var. Ayrıca Saddam gibi Barzanî’nin de bir sınırın ötesinde PKK’nın üstüne yürümeyeceğinden herhangi bir kuşku duyulmuyor.</span></p>

    <p class="duz-yaz1" xml:lang="tr"><span class="duz-yaz">Genelkurmay’daki konuyla ilgili kaynaklardan edindiğim bazı izlenimlere gelince... Türk-Irak sınırında PKK sızmalarına karşı bir güvenlik şeridi oluşturulması için siyasal düzeyde ilke kararı alınmış. Askerî hazırlıklar devam ediyor. Çekiç Güç’le ilgili gelişmeler hakkında “lehimize!” sözcüğü kullanılıyor. Saddam-Barzanî ittifakı konusunda ihtiyatlı bir iyimserlik dikkati çekiyor. Bir askerî yetkili şöyle dedi:</span></p>

    <p class="duz-yaz1" xml:lang="tr"><span class="duz-yaz">“Bağdat’ın Amerika’yı kışkırtmaktan kaçınması lazım. Ama maalesef bu olmuyor.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">14 eylül 1996</span></p>

    <p class="duz-yaz1" xml:lang="tr"><span class="duz-yaz">DSP lideri Ecevit’le dün telefon sohbeti yaptım.</span></p>

    <p class="duz-yaz1" xml:lang="tr"><span class="duz-yaz">Konu, Amerika ile Saddam.</span></p>

    <p class="duz-yaz1" xml:lang="tr"><span class="duz-yaz">Ecevit’e göre Amerika’nın Irak politikası çöktü ve Irak’ta sahayı terk ediyor. “Kürtler arası anlaşmazlıkları çözemedi. Ortadoğu’daki varlığı da zorlanıyor. Kuveyt’ten başka kimse kalmadı yanında” diyor. Zaho’yu boşaltması, basının bir bölümünde “CIA Kürtleri” diye nitelenen Iraklı Kürtleri Amerika’ya taşıması ve NGO’ların gözden kaybolmaları ilk bakışta Washington’un sahaya terk etmeye başladığını gösteren işaretler. Ancak bunlar, Amerika’nın Kuzey Irak’ı kalıcı olarak terk etmekte olduğunun sinyalleri mi? Ecevit, “Emin olamam tabiî” diye yanıtladı sorumu. Bence Amerika’nın bölgeyi terk edeceği yok. Bugünkü yazımda da belirttiğim gibi, ABD’nin Çekiç Güç’ten vazgeçtiği yolundaki değerlendirmeler için vakit çok erken.</span></p>

    <p class="duz-yaz1" xml:lang="tr"><span class="duz-yaz">Saddam’ın ABD’ye dönük kışkırtmalarını Ecevit de akıldışı olarak niteliyor. “Bunun bir tek izah tarzı olabilir: Saddam’ın İslam dünyasında liderliğe oynaması” diyor. Saddam Hüseyin, Irak topraklarına atılan her Amerikan füzesinin Arap dünyasında İslam radikalizmini ve muhafazakâr Arap ülkelerinde yerleşik yönetimlere karşı radikal muhalefeti körüklediğini gayet iyi biliyor. Bunun için Irak insanını ateşe atabilecek kadar da gözü kara ve acımasız.</span></p>

    <p class="duz-yaz1" xml:lang="tr"><span class="duz-yaz">Böyle bir diktatöre Türkiye ne kadar güvenebilir PKK konusunda? Nereye kadar işbirliği yapabilir? Ecevit’in öteden beri bu konuda ölçülü bir iyimserliği vardır. Benim paylaşmadığım bir iyimserliktir bu. Dünkü telefon sohbetimizde yine PKK’ya karşı Bağdat’la işbirliği yapılabileceğini söyledi. “Irak’ın da bölünmesini istemiyorlarsa eğer, PKK’nın güçlenmesine karşı çıkmaları ve Türkiye’yle işbirliği yapmaları gerekir” dedi.</span></p>

    <p class="duz-yaz1" xml:lang="tr"><span class="duz-yaz">Ecevit’in yine öteden beri altını çizdiği bir konu vardır. “Saddam’ı insan hakları ve demokrasi yolunda somut adımlar atmaya teşvik etmek” diye özetlenebilir. Ecevit’in bu düşüncesini hiçbir zaman gerçekçi bulmadım. Bunca yıldır demokrasi ve insan hakları bakımından ne kadar değer varsa hepsini çiğnemiş bir diktatörle ilgili olarak böyle bir beklenti içine girmek bana hep ters gelmiştir. Ecevit ise aynı kanıda değil. Dün telefonda yine “Batı ölçütlerinde olmasa bile gene de bir şeyler yapabilir” diyordu.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Washington’da Perle’lü,</span></p>

    <p class="ara-spotlar" xml:lang="tr"><span class="bold-yaz">Wolfowitz’li bir toplantı ve</span></p>

    <p class="ara-spotlar-son-sat-r" xml:lang="tr"><span class="bold-yaz">Yunanistan’ın uzun kolları</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Washington, 2 ekim 1996</span></p>

    <p class="duz-yaz1" xml:lang="tr"><span class="duz-yaz">Başkanlığını ABD’nin eski Ankara büyükelçisi Morton Abramowitz’in yaptığı Carnegie Vakfı’nın düzenlediği Amerika-Türkiye-Yunanistan toplantısı.</span></p>

    <p class="duz-yaz1" xml:lang="tr"><span class="duz-yaz">Türk tarafında eski Dışişleri bakanları Hikmet Çetin ve Emre Gönensay, eski Genelkurmay başkanı Necip Torumtay, TÜSİAD Başkanı Halis Komili, işadamı Şarık Tara, eski Dışişleri müsteşarı Büyükelçi Özdem Sanberk var. Yunan tarafında emekli askerler, iki eski Dışişleri bakanı katılıyor. Biri, Ankara ve Washington büyükelçiliklerinde bulunmuş olan Papulyas. Amerikan tarafında eski Savunma Bakan yardımcılarından Richard Perle ile Paul Wolfowitz, Abramowitz ve bazı başka Amerikalı diplomatlar yer alıyor. Bu arada biri ben olmak üzere üç ülkeden üç gazeteci.</span></p>

    <p class="duz-yaz1" xml:lang="tr"><span class="duz-yaz">Toplantıda yaptığım konuşmanın girişinde duyarlı bir konuya değindim:</span></p>

    <p class="duz-yaz1" xml:lang="tr"><span class="duz-yaz">Yunanistan-PKK ilişkisi.</span></p>

    <p class="duz-yaz1" xml:lang="tr"><span class="duz-yaz">Temmuz ayında Güneydoğu’yu gezdiğimi, İran ve Irak sınırındaki dağlık bölgelerde üç günü geceli gündüzlü askerlerle geçirdiğimi, sohbetlerde komutanların “PKK’ya Yunan desteği”nden nasıl yakındıklarını anlattım. Genç bir komutanın şöyle dediğini naklettim:</span></p>

    <p class="duz-yaz1" xml:lang="tr"><span class="duz-yaz">“Cemal Bey, Yunanistan Ege’nin sularını en çok ne zaman kızıştırır biliyor musun? Yılda iki kere. Birincisi, bahara girilirken. Çünkü terör örgütü bahar vakti Güneydoğu’da eylem için düğmeye basar. İkinci olarak sonbaharda, yani terör örgütü kış uykusuna yatmak üzere sahneden çekilirken...”</span></p>

    <p class="duz-yaz1" xml:lang="tr"><span class="duz-yaz">PKK’ya Yunan desteği konusunu gazetemde köşemde yazdığımı da belirttim. Yunan tarafı rahatsız oldu. Tek kişi söz aldı: eski Yunan Dışişleri bakanı Papulyas. Diplomatlara özgü tepkili jestlerle benim sözlerimi gerçekdışı iddialar olarak nitelerken, “Yunanistan’ın kolları o kadar uzun değildir” diye noktaladı çıkışını...</span></p>

    <p class="duz-yaz1" xml:lang="tr"><span class="duz-yaz">Öğle yemeğinde yanıma Davos’tan, Dünya Ekonomik Forumu toplantılarından tanıdığım</span> <span class="italik-yaz">Washington Post</span><span class="duz-yaz">’un köşe yazarı Jim Hoagland geldi. “PKK’ya Yunan desteği”nin ne kadar doğru olduğunu sordu. Bu konuda en ufak bir kuşkum olmadığını, bilgilerimin yalnız kendi gözlemlerime değil, Türk diplomasisinde çok güvendiğim bazı kaynaklara da dayandığını söyledim. İnandırıcı olabildim mi, bilemiyorum. Ama ilginç olan şu: PKK’ya Yunan desteğine, Türk-Yunan ilişkilerini yakın takipte tutan kendi meslektaşlarımla Türk işadamlarından da inanmayanlar var. Bu konudaki benim son Güneydoğu yazılarım için “askerin oltasına gelmek, dezenformasyona alet olmak” diyenlere rastladım.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Oxford Üniversitesi, 21 ekim 1996</span></p>

    <p class="duz-yaz1" xml:lang="tr"><span class="duz-yaz">ABD Barış Enstitüsü’nün yuvarlak masa toplantısı, Oxford’da.</span></p>

    <p class="duz-yaz1" xml:lang="tr"><span class="duz-yaz">Konu:</span></p>

    <p class="duz-yaz1" xml:lang="tr"><span class="duz-yaz">Türkiye’nin Ortadoğu’daki yeri, İran, Irak ve Suriye’yle ilişkileri, Irak’ta Saddam’ın geleceği, Irak’ta Saddam’a karşı muhalefetin gücü, “Çekiç Güç devam etsin mi, etmesin mi?” Kürt sorunu ve bölgesel bağlamda Türk-Amerikan ilişkileri...</span></p>

    <p class="duz-yaz1" xml:lang="tr"><span class="duz-yaz">Amerika ve Türkiye’den diplomatlar, askerler, işadamları, gazeteciler. Küçük bir grup. Örneğin Ankara’dan Millî Güvenlik Kurulu Genel Sekreteri Orgeneral İlhan Kılıç, eski MGK genel sekreteri ve Cumhurbaşkanlığı danışmanı Emekli Orgeneral Nezihi Çakır, eski Dışişleri bakanı Hikmet Çetin, milletvekilleri Sedat Aloğlu ve Cavit Kavak, Londra büyükelçimiz Özdem Sanberk var. Amerikan tarafından eski Savunma bakan yardımcıları Perle ve Wolfowitz, eski Kongre üyesi Solarz, büyükelçiler Abramowitz ve Grossman, Profesör Henri Barkey katılıyor.</span></p>

    <p class="duz-yaz1" xml:lang="tr"><span class="duz-yaz">Richard Perle, Saddam’ın devrilmesinden mutluluk duyacağını ve nasıl devrileceği sorusunun açık olduğunu belirtti. Türkiye’nin Kürt sorunuyla ilgili politikalarını yaratıcılıktan yoksun bulduğunu, bu konuda en ilginç konuşmayı son olarak Turgut Özal’la yaptığını, mücadelenin tek boyutlu kalmaması yani askerî mücadeleyle sınırlı tutulmaması gerektiğini belirtti.</span></p>

    <p class="duz-yaz1" xml:lang="tr"><span class="duz-yaz">Washington’daki Johns Hopkins Üniversitesi’nde dekanlık görevi olan Paul Wolfowitz de konuşmasında Saddam’ın ne kadar tehlikeli olduğunu anlattı. Türkiye’nin coğrafyasının, stratejik konumunun önemine değindi.</span></p>

    <p class="duz-yaz1" xml:lang="tr"><span class="duz-yaz">Bu arada Wolfowitz, Körfez Savaşı’nda Suudî Arabistan Saddam’ın düşürülmesini istemediği için Bağdat’a girmediklerini söyledi. Karşısında oturan Büyükelçi Abramowitz de bana Suudîlerin yanı sıra Türkiye’nin de buna karşı çıktığını söylemişti. Suudîlerin Güney Irak’ta bir Şiî devleti, Türkiye’nin de kuzeyde bir Kürt devleti görmek istemediğini, bunun için muhalefet ettiklerini belirtmişti. (Daha sonraki yıllarda güvenilir bir diplomatik kaynak, eski ABD başkanı Bush’un bir Houston ziyaretinde Başbakan Çiller’e Amerikan kayıplarından çekindikleri için Bağdat’a girmediklerini belirttiğini nakletmişti. Ayrıca, Saddam’ın Bağdat içinde nerede bulunduğunu tespit etmek konusunda çok zorlandıklarını da Bush, Çiller’e anlatmış...)</span></p>

    <p class="duz-yaz1" xml:lang="tr"><span class="duz-yaz">Bu arada Wolfowitz, sularla ilgili sorunun anlamını, bu açıdan Türkiye ile Suriye arasındaki anlaşmazlığı sordu. Ben de kendisine şöyle bir soru sordum:</span></p>

    <p class="duz-yaz1" xml:lang="tr"><span class="duz-yaz">“Meksika, Amerika’dan Texas’ı almak amacıyla ayrılıkçı bir hareketi desteklemek için düğmeye bassa, bu hareket Texas’ta terör eylemlerine başvurup Amerikan askerlerini, öğretmenlerini öldürmeye başlasa ne yapardınız?”</span></p>

    <p class="duz-yaz1" xml:lang="tr"><span class="duz-yaz">Hiç duraksamadan şu yanıtı verdi Wolfowitz:</span></p>

    <p class="duz-yaz1" xml:lang="tr"><span class="duz-yaz">“Nehirlerden su vermemek için her şeyi yapardım Meksika’ya...”</span></p>

    <p class="duz-yaz1" xml:lang="tr"><span class="duz-yaz">(Günlüğüme düştüğüm bu nottan dört yıl sonra,</span> <span class="italik-yaz">Times Literary Supplement</span><span class="duz-yaz">’ın 8 eylül 2000 sayısında Meksika-Amerika konulu ilginç bir yazı okudum. Özeti şöyleydi:</span></p>

    <p class="duz-yaz1" xml:lang="tr"><span class="duz-yaz">Amerika, Birinci Dünya Savaşı’na girmek üzereyken, Almanya savaşta Meksika’yı yanına çekmek için bir manevra yapar. Eğer Meksika müttefik olarak Amerika’ya karşı Almanya’nın yanında yer alırsa, eski toprakları saydığı Texas, Arizona, New Mexico ve Kaliforniya zafer sonrası Meksika’ya verilecekti. Bu konuda gerekli talimat Berlin’den Meksika’daki Alman büyükelçisine çekilir. Aksi tesadüf, bu telgrafın Washington tarafından ele geçirilmesiyle, bir sınır kasabasında on yedi Amerikalı’nın ölümüyle sonuçlanan Meksika baskını aynı zamana rastlar. Alman-Meksika ittifakı gerçekleşmez ama bu telgraf ve bu baskın, Amerika’da ve Amerikan yönetiminde Almanya ve Meksika’ya karşı bir havanın oluşumunu daha beter körükler.)</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">23 ekim 1996</span></p>

    <p class="duz-yaz1" xml:lang="tr"><span class="duz-yaz">Bu yakınlarda yurtdışında katıldığım bir toplantıda Amerikalı bir diplomatik kaynak şöyle dedi:</span></p>

    <p class="duz-yaz1" xml:lang="tr"><span class="duz-yaz">“Suriye-PKK konusunda Amerika’nın desteğini istiyorsunuz. Bugüne kadarki desteği yetersiz buluyorsunuz. Ayrıca, Amerika’nın Suriye’ye karşı tutumunun çifte standart koktuğunu belirtiyorsunuz. Evet, Suriye Amerika’nın terörist ülkeler listesinde. Fakat Amerikan Dışişleri bakanı, Suriye’ye bilmem kaç tane ziyaret yaparken, Ankara’ya dört yılda sadece bir kez uğradı. Bundan rahatsızlık duyuyorsunuz. Ama şimdi bir noktayı unutmayın. Bizim terörist ülkeler listemizde iki ülke daha var: İran ile Libya... Sizin başbakanınız Erbakan da ilk önce bu ülkeleri ziyaret etmedi mi?..”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">24 ekim 1996</span></p>

    <p class="duz-yaz1" xml:lang="tr"><span class="duz-yaz">Iraklı Kürt lider Celal Talabanî üç yıllık bir aradan sonra Ankara’ya gelmekten memnun. Dün kendisiyle telefonda sohbet ederken DYP Genel Başkanı Çiller’le görüşmesinin iyi geçtiğini söyledi. Kendilerine Ankara kapısının yeniden açıldığını, Kuzey Irak’ta Barzanî’yle arasında ateşkesi ilke olarak kabul ettiklerini, Barzanî heyetiyle masaya oturmak için Ankara’ya kendisinin de bir heyet bırakacağını sözlerine ekledi.</span></p>

    <p class="duz-yaz1" xml:lang="tr"><span class="duz-yaz">Talabanî’nin Tahran’la ilişkilerinden Ankara’nın duyduğu rahatsızlığı belirten Çiller’e Talabanî şöyle demiş:</span></p>

    <p class="duz-yaz1" xml:lang="tr"><span class="duz-yaz">“Madam, İslamcılarla bir arada yaşama konusunda sizin kadar kurnaz ve akıllı olduğumu söyleyemem.”</span></p>

    <p class="duz-yaz1" xml:lang="tr"><span class="duz-yaz">Talabanî’ye İran desteği bir gerçek. Kendisi bunu Amerika’ya karşı bir koz olarak da kullanıyor, hatta sonuç aldığı da oluyor. Ama İran’la bu ilişkisini açıktan kabullenmek de istemiyor. Talabanî’ye yakın bir kaynakla dün sabah sohbet ederken, “Talabanî İran’ın cebinde değil” dedi. Yani çantada keklik olmadığını söyledi.</span></p>

    <p class="duz-yaz1" xml:lang="tr"><span class="duz-yaz">Doğru. Talabanî bütün yumurtaları tek bir sepette toplamayacak kadar tecrübeli bir bölge oyuncusudur. Fazlasıyla oynak bir oyuncu olduğu için de Ankara kendisini öteden beri güvenilir bulmaz. Talabanî’ye göre Barzanî’yle daha yakın ilişkiyi tercih eder. Ama bu arada ikisinin de birbirine oynamasını çıkarına daha uygun bulur. Daha doğrusu, Talabanî ile Barzanî’nin Kuzey Irak’ta birbirlerini çok fazla sevmeleri de işine gelmez Ankara’nın. Ama üç yıllık bir aradan sonra bu ikili arasında diyalog kanallarının yeniden açılıyor olması da, Türkiye’nin Kuzey Irak’ta PKK’ya karşı mücadelesinde olumlu bir gelişme...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Ecevit’e Stockholm’de soru:</span></p>

    <p class="ara-spotlar" xml:lang="tr"><span class="bold-yaz">Kürtçe öğretmenlik ve</span></p>

    <p class="ara-spotlar-son-sat-r" xml:lang="tr"><span class="bold-yaz">Kürt kütüphanesi...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Stockholm, 15 ekim 1997</span></p>

    <p class="duz-yaz1" xml:lang="tr"><span class="duz-yaz">Başbakan Yardımcısı Ecevit’in İsveç Dış Politika Enstitüsü’ndeki konferansını izliyorum. Ecevit her zaman Kürt’e Kürt der. Ancak “Kürt sorunu” demez, “Güneydoğu sorunu” demeyi doğru bulur. Çünkü ona göre sorun etnik özellikler taşımaz. Daha çok feodal bir sorundur. Güvenlik boyutundan sonra öncelik ekonomik ve sosyal boyuta gelmiştir Ecevit’e göre. Sorunun kültürel ve demokratik boyutlarını herhalde bilir ama genellikle görmezlikten gelir, tabiî oy kaygısıyla...</span></p>

    <p class="duz-yaz1" xml:lang="tr"><span class="duz-yaz">Konuşmasında PKK’yı, ayrılıkçı terörü ve dış destek-dış parmak konusunu çok iyi özetledi Ecevit. Etkili de oldu. Ama bir noktada inandırıcı olamadı:</span></p>

    <p class="duz-yaz1" xml:lang="tr"><span class="duz-yaz">Kültürel boyut...</span></p>

    <p class="duz-yaz1" xml:lang="tr"><span class="duz-yaz">İsveç’teki Kürt Federasyonu’nun bir üyesi kalkıp Ecevit’e şu soruyu yöneltti:</span></p>

    <p class="duz-yaz1" xml:lang="tr"><span class="duz-yaz">“İsveç okullarında Kürtçe öğretmenlik yapıyorum. Kürt çocuklarına Kürtçe öğretiyorum. Birinci sorum: Türkiye’ye gelsem, örneğin Diyarbakır’da Kürtçe öğretmenliği yapabilir miyim? İkinci sorum: geçen cuma günü Stockholm’de bir Kürt kütüphanesi açıldı. Diyabakır’da da açılabilir mi?”</span></p>

    <p class="duz-yaz1" xml:lang="tr"><span class="duz-yaz">Bu soruda Ecevit değil, soran etkili oldu. Ancak dikkatimi çekti, Ecevit bu soruya tümüyle olumsuz yanıt vermekten kaçındı. Kapıyı aralık bırakan bir karşılıkla yetindi:</span></p>

    <p class="duz-yaz1" xml:lang="tr"><span class="duz-yaz">“Güvenlik sorunu yoluna girdi. Bugün öncelik ekonomik ve sosyal alanda. Birkaç yıl içinde tablo tümüyle değişecek Güneydoğu’da. O zaman gidip yöre halkına, ‘Şimdi neye ihtiyacınız var?’ diye soracağım.”</span></p>

    <p class="duz-yaz1" xml:lang="tr"><span class="duz-yaz">Ecevit bir bakıma kapıyı aralık bıraktı ama ikna edici olamadı. Olması da imkânsız. Çünkü Güneydoğu bağlamında “kültürel haklar” konusu Türkiye’de hem demokrasinin, hem dış politikanın yumuşak karnı olmaya devam ediyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Helsinki, 16 ekim 1997</span></p>

    <p class="duz-yaz1" xml:lang="tr"><span class="duz-yaz">Stockholm’de olduğu gibi Fin başkentinde de Ecevit’i aynı konular karşıladı: Kıbrıs... Kürt sorunu... İnsan hakları ve demokrasi...</span></p>

    <p class="duz-yaz1" xml:lang="tr"><span class="duz-yaz">Bir diplomatımız şöyle yakınıyor:</span></p>

    <p class="duz-yaz1" xml:lang="tr"><span class="duz-yaz">“‘Güneydoğu’ diye geçmiyor burada. ‘Kürt sorunu’ diyorlar. Ve ne yazık ki olayın terör boyutunu görmüyorlar, görmezlikten geliyorlar. Türkiye’nin Avrupa Birliği’ne tam üyelik sürecine dahil edilmesine karşı değiller. Bunun zaman alacağını görüyorlar. Fakat bizden de bazı beklentileri var.”</span></p>

    <p class="duz-yaz1" xml:lang="tr"><span class="duz-yaz">Yani Ecevit’in buradaki deyişiyle, “Türkiye’nin ev ödevleri var” yapması gereken...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Davos, 1 şubat 1998</span></p>

    <p class="duz-yaz1" xml:lang="tr"><span class="duz-yaz">Dünya Ekonomik Forumu toplantısı.</span></p>

    <p class="duz-yaz1" xml:lang="tr"><span class="duz-yaz">Birleşmiş Milletler Genel Sekreteri Kofi Annan’la akşam yemeğinde birlikte olduk. Irak’ta neden askerî değil diplomatik çözümden yana olduğunu anlattı. “BM olarak geçen altı buçuk yılda, Irak’ın da yardımıyla Amerikan füzelerinin vurduğundan daha çok sayıda kitle imha silahı imha ettik” dedi. BM genel sekreteri, Amerikan hava saldırılarıyla sonuç alınamadığını belirtirken, “Bombardıman sonrası ne olacak? Arap kitlelerinin tepkisi nereye varacak? Arap liderleri ne yapacaklar?” dedi.</span></p>

    <p class="duz-yaz1" xml:lang="tr"><span class="duz-yaz">Davos’taki bir başka toplantıda, Filistinli kadın liderlerden Hanan Aşravî’yle ayaküstü sohbet ederken, “Irak’a Amerikan saldırısı Arap dünyasını daha beter istikrarsızlaştıracak, bütün Arapları ayağa kaldıracak” dedi. Ürdün Başbakan Yardımcısı Cevad Ananî ise “Amerika Irak’a vurunca bakalım ne olacak? Kürtler sizin sınırlara doğru, Şiî ve Sünnî Iraklılar da bizim sınırlara doğru yola çıkıyorlar” dedi.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Irak’ın parçalanması</span></p>

    <p class="ara-spotlar-son-sat-r" xml:lang="tr"><span class="bold-yaz">senaryolarıyla Sevr senaryosu...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">7 şubat 1998</span></p>

    <p class="duz-yaz1" xml:lang="tr"><span class="duz-yaz">Devletlerin hayatında senaryolar hiç bitmez. Özellikle dış politikada. Sürekli yazılır, dosyalanır, üstüne “çok gizli” damgası vurulup günün birinde lazım olur diye güvenlikle kasalara kaldırılır.</span></p>

    <p class="duz-yaz1" xml:lang="tr"><span class="duz-yaz">Bu senaryolardan biri:</span></p>

    <p class="duz-yaz1" xml:lang="tr"><span class="duz-yaz">Türkiye’yi parçalamaya yönelik Sevr senaryosu... Ankara’da devlet içindeki sivil-asker bazı odaklara göre, Sevr senaryosunun bir parçası, Türkiye’nin bölge Kürtlerine hamilik, abilik rolü oynamasıyla ilgilidir. Böyle bir rolle Türkiye’ye, ucunda yem olarak Kerkük-Musul petrolleri de olan bir olta atılıyordu. Türkiye zokayı yerse, Ortadoğu’da yeni bir süreç başlayabilirdi.</span></p>

    <p class="duz-yaz1" xml:lang="tr"><span class="duz-yaz">Nasıl bir süreçti bu?</span></p>

    <p class="duz-yaz1" xml:lang="tr"><span class="duz-yaz">Türkiye önce Irak’ın parçalanmasına göz yumacaktı. Kuzey Irak’ta kurulacak federe Kürt devleti zamanla bağımsız hale gelecekti. Türkiye’nin himayesine girecekti. Sonra sıra İran Kürtlerine ve İran’ın parçalanmasına gelecekti. Birleşik Kürt devleti ise nihaî olarak Türkiye’den bir parçanın kopmasıyla gerçekleşecekti. Yani Kurtuluş Savaşımız’la yaptığımız Lozan bitecek, Sevr kazanacaktı! İlk adımı Irak’ın parçalanması olan bu senaryoya ben 1992 yazında Washington’da rastlamıştım. Amerikan başkentindeki başlıca senaryo sayısı o tarihte dörttü:</span></p>

    <p class="duz-yaz1" xml:lang="tr"><span class="duz-yaz">Birincisi: Irak’ın parçalanması... Güneyde Şiî, ortada Sünnî Arap ve kuzeyde Kürt bağımsız devletlerinin kurulması. İkincisi: bağımsız devletler yerine Sünnî, Şiî ve Kürtlerden oluşan üçlü bir federasyona gidilmesi... Üçüncüsü: Kürtlere ve Şiîlere özerklik veren, daha az baskıcı, daha demokratik bir rejime kayılması... Dördüncüsü: Saddam’ın yerine bir başka Baasçı generalin diktasıyla yetinmek...</span></p>

    <p class="duz-yaz1" xml:lang="tr"><span class="duz-yaz">Washington’da Irak’ın parçalanmasını ya da federasyon kurulmasını savunan senaryoların hararetli taraftarları dün olduğu gibi bugün de var. Yarın ne olur bilinmez ama bugün için bu senaryoların ağır bastığı söylenemez. Çünkü Washington’da bu senaryoların, bölgede Amerika’nın en önemli dost ve müttefiklerini, örneğin Türkiye ile Suudî Arabistan’ı ne kadar rahatsız ettiğini bilenler de var. “Yönetim”de ağırlık son yıllarda daha çok bu kanatta yatıyor.</span></p>

    <p class="duz-yaz1" xml:lang="tr"><span class="duz-yaz">Sevr senaryosu tutmaz!</span></p>

    <p class="duz-yaz1" xml:lang="tr"><span class="duz-yaz">Türkiye böyle bir zokayı yutmayacak kadar tarihsel tecrübeye sahip, büyük ve güçlü bir devlettir. Ama diyeceksiniz ki, bu tür senaryolar aynı zamanda Türkiye’yi etkileyebiliyor, istikrarsızlaştırıyor, bölünme paranoyasını körüklüyor.</span></p>

    <p class="duz-yaz1" xml:lang="tr"><span class="duz-yaz">Bu da bir gerçek.</span></p>

    <p class="duz-yaz1" xml:lang="tr"><span class="duz-yaz">Çünkü Türkiye Cumhuriyeti’nin kendine olan güveni yetmiş küsur yıl sonra hâlâ yetersiz. Demokrasi ve insan hakları açısından zaafları, eksikleri var. Oysa demokrasi çıtasını yükseltmiş, insanlarının aş ve iş sorununu çözmüş, evinin içini düzene sokmuş, dış politikasında “Saddamcılık”tan, “Üçüncü Dünyacılık”tan izler bırakmamış, özgüvenini kazanmış bir Türkiye kendi kaderini elinde tutar. Olayların peşinden sürüklenmez, onları yönlendirir.</span></p>

    <p class="duz-yaz1" xml:lang="tr"><span class="duz-yaz">Son söz:</span></p>

    <p class="duz-yaz1" xml:lang="tr"><span class="duz-yaz">Devletlerin hayatında senaryolar bitmez; önemli olan biz kendi senaryomuzu iyi yazalım ve kendimize güvenelim, sonrası gelir.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">11 şubat 1998</span></p>

    <p class="duz-yaz1" xml:lang="tr"><span class="duz-yaz">Celal Talabanî 1992 yılı ekim ayında kendisiyle Kuzey Irak’ta, Erbil yakınlarında Şaklava kasabasındaki karargâhında konuşurken, sürekli olarak Apo’yu eleştirmiş, Apo’nun “bağımsız Kürt devleti” diyerek Saddam’ın oyununu oynadığını söylemiş, Irak’ın toprak bütünlüğünden yanaymışçasına bir hava vermişti.</span></p>

    <p class="duz-yaz1" xml:lang="tr"><span class="duz-yaz">Ankara’ya mesajdı bunlar. Yoksa Talabanî’nin derdi hiç değildi Irak’ın toprak bütünlüğü vesaire. Irak zaten fiilen bölünmüş durumdaydı. Iraklı Kürt liderler bu boşluktan bir devlet çıkarmanın çabası içindeydiler. Bu bakımdan en çok önemsedikleri adreslerin belki de başında Ankara geliyordu.</span></p>

    <p class="duz-yaz1" xml:lang="tr"><span class="duz-yaz">Şunu çok iyi biliyorlardı:</span></p>

    <p class="duz-yaz1" xml:lang="tr"><span class="duz-yaz">Türkiye’ye rağmen Kuzey Irak’ta bir şey olmaz! Irak Kürtlerini bugün yaşatan hayat kanallarının Türkiye tarafından kolayca tıkanacağının farkındaydılar. Ayrıca, Amerika’nın Iraklı Kürt liderlere öteden beri telkinleri de “Türkiye’yle iyi geçinmeleri” yolundaydı. Kürt liderler, Türkiye’yle iyi geçinmenin Kuzey Irak’ta devletleşme açısından bir önkoşul niteliği taşıdığını görüyorlardı. Turgut Özal’ın Ankara’daki varlığını önemsiyorlardı. Bu nedenle Apo’ya küfrederek, Irak’ın toprak bütünlüğünden dem vurarak Ankara’yı hoş tutmak istiyorlardı.</span></p>

    <p class="duz-yaz1" xml:lang="tr"><span class="duz-yaz">1992 ekim ayında Iraklı Kürt liderlerin havası böyleydi.</span></p>

    <p class="duz-yaz1" xml:lang="tr"><span class="duz-yaz">1998’de durum nedir?</span></p>

    <p class="duz-yaz1" xml:lang="tr"><span class="duz-yaz">Umutların bugün hayal kırıklığına dönüştüğü söylenebilir. Irak Kürtlerinin yoksulluğu ve içinde yaşadıkları aşiret yapısı onları yine kendi içlerinde birbirlerine düşürdü. Eski kan davaları yeniden hortladı. Tabiî daha önemlisi, Türkiye’ye rağmen Kuzey Irak’ta bir şey yapılamayacağı bir kez daha anlaşıldı. Amerika da bu gerçeği gördü. Ve Kuzey Irak politikası göçtü Amerika’nın...</span></p>

    <p class="duz-yaz1" xml:lang="tr"><span class="duz-yaz">Şimdi yine deniyor ki:</span></p>

    <p class="duz-yaz1" xml:lang="tr"><span class="duz-yaz">Kuzey Irak’ta Kürt devleti kurulacak!</span></p>

    <p class="duz-yaz1" xml:lang="tr"><span class="duz-yaz">Son altı yılda kurulamayan bugün nasıl kurulacak? Altı yıl önce daha elverişli koşullarda gerçekleşmeyen bugün nasıl olacakmış? Elbette, Iraklı Kürt liderlerin kafasında bağımsız Kürt devleti ideali eksik olmayacak. Amerika’nınki dahil devlet kasalarında böyle senaryolar bulunması tabiî devam edecek. Ama ben bugün bunlara gerçekleşme ihtimali tanımıyorum. Bu senaryoların Türkiye’ye rağmen bir şansa sahip olduklarına inanmıyorum.</span></p>

    <p class="duz-yaz1" xml:lang="tr"><span class="italik-yaz">Sabah</span><span class="duz-yaz">’taki köşemde bugün bunlar vardı.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Genelkurmay genel sekreteri</span></p>

    <p class="ara-spotlar-son-sat-r" xml:lang="tr"><span class="bold-yaz">soruyor!</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 7 haziran 1997</span></p>

    <p class="duz-yaz1" xml:lang="tr"><span class="duz-yaz">Genelkurmay genel sekreteri.</span></p>

    <p class="duz-yaz1" xml:lang="tr"><span class="duz-yaz">Yine aynı sorular: PKK terörüne dış desteğin herhangi bir bedeli olmayacak mı? Türkiye’yi karıştırmak ve güçsüz kılmak için bu desteği yıllardır PKK’ya sağlamakta olan devletler bugüne kadar olduğu gibi bundan sonra da “sıfır maliyet”le çalışmaya devam mı edecekler?</span></p>

    <p class="duz-yaz1" xml:lang="tr"><span class="duz-yaz">Genelkurmay Genel Sekreteri Tümgeneral Erol Özkasnak’ın dünkü açıklamaları akla getiriyor bu soruları.</span></p>

    <p class="duz-yaz1" xml:lang="tr"><span class="duz-yaz">Nedenleri açık:</span></p>

    <p class="duz-yaz1" xml:lang="tr"><span class="duz-yaz">(1) Rus yapısı SA-7 füzeleri Ermenistan’dan elde ediliyor. (2) İran üstünden Kuzey Irak’a getiriliyor. (3) PKK tarafından iki helikopterimizin düşürülmesinde kullanılıyor. Son olarak 11 askerimiz şehit oluyor. (4) Bu füzelerin temininde ve eğitiminde Ermenistan, İran, Suriye, Yunanistan ve Güney Kıbrıs Rum Yönetimi sayılıyor. (5) Kuzey Irak Operasyonu’nun başlamasından sonra toplam 600-700 PKK’lı terörist İran’a geçiyor. İsimleri belli kamplara yerleşiyorlar. Ayrıca, PKK’lı yaralıların İran’da tedavi gördükleri hastaneler belirleniyor. (6) Kuzey Irak Operasyonu sonrasında PKK’nın İran topraklarından Türkiye’ye yönelik on beş terör eylemi saptanıyor. (7) İran’ın PKK’ya dönük desteğinin devam ettiği konusundaysa Genelkurmay hiçbir kuşku beslemiyor.</span></p>

    <p class="duz-yaz1" xml:lang="tr"><span class="duz-yaz">Evet, PKK eli silahlı bir örgüt. Hedefi, Türkiye’nin birliğini sona erdirmek. Türkiye topraklarının bir bölümünü koparıp üstünde bağımsız bir Kürt devleti kurmak. Bunun için şiddete başvuruyor, terör yapıyor. Bu nedenle PKK’ya karşı verilmekte olan mücadele hem haklı hem meşru bir mücadele...</span></p>

    <p class="duz-yaz1" xml:lang="tr"><span class="duz-yaz">Bu durumda, PKK’nın dış destekleri ne olacak? Başta Suriye olmak üzere bu ülkeler hiçbir bedel ödemeden sıfır maliyetle ülkemizi istikrarsızlaştırma yolundaki çalışmalarına devam mı edecekler? Geçen haziran ayı sonunda Genelkurmay Başkanlığı’nda yapılan bir brifingde üst düzeyde bir askerî yetkili şöyle demişti:</span></p>

    <p class="duz-yaz1" xml:lang="tr"><span class="duz-yaz">“Terörü destekleyen yabancı ülkelere karşı caydırıcı gücü artık gündeme getirmek durumundayız. Caydırıcılık konusunda son çare, Silahlı Kuvvetler’in kullanılmasıdır. Artık gerektiğinde askerî gücün kullanılması lüzumuna inanıyoruz.”</span></p>

    <p class="duz-yaz1" xml:lang="tr"><span class="duz-yaz">Türkiye son çare noktasına ma geliyor? Son yıllarda yerinde kararlarla gerçekleştirilen İsrail’le yakınlaşma ve askerî işbirliği açılımları da böylesine stratejik bir düşüncenin çerçevesinde mi yer alıyor? Galiba öyle.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 7 eylül 1998</span></p>

    <p class="duz-yaz1" xml:lang="tr"><span class="duz-yaz">Dışişleri’nde üst düzeyde bir yetkiliyle sohbet.</span></p>

    <p class="duz-yaz1" xml:lang="tr"><span class="duz-yaz">Konu, Kuzey Irak.</span></p>

    <p class="duz-yaz1" xml:lang="tr"><span class="duz-yaz">Talabanî’nin tümüyle dışlanamayacağını söylüyor. PKK konusunda istenilen çizgide olmadığı için rahatsızlıktan söz ediyor. Telkinlerin hiç eksik edilmediğini, diyalog kanallarının açık tutulduğunu ekliyor. Talabanî’ye telkinlerin üç noktada toplandığını belirtiyor: PKK’ya destek olma; Barzanî’yle ilişkileri iyi tut; İran’la ilişkilerinde dikkatli ol.</span></p>

    <p class="duz-yaz1" xml:lang="tr"><span class="duz-yaz">Talabanî ile Barzanî arasındaki geleneksel kavgaya işaret ederken, bu ikilinin öteden beri rant çatışması içinde olduklarına da değiniyor. ABD’nin bu ikiliyi yeniden bir araya getirmeye özen gösterdiğini, çünkü kafasında onları “Saddam’a karşı nasıl kullanırım?” sorusunun yattığını belirtiyor. Türkiye olarak Irak’ın toprak bütünlüğünü savunduğumuzu, Kuzey Irak’ta bir Kürt devletine kesin karşı olduğumuzu tekrarlıyor. Bu arada Saddam Hüseyin’in PKK’ya desteğinin hissedilir biçimde arttığını ekliyor.</span></p>

    <p class="duz-yaz1" xml:lang="tr"><span class="duz-yaz">Bu konuda özetle söyledikleri:</span></p>

    <p class="duz-yaz1" xml:lang="tr"><span class="duz-yaz">“Saddam’ın PKK’ya desteği taktik ve stratejik nedenlerle devam ediyor. Nedir bu nedenler? Bizim Barzanî’yle ilişkilerimiz... Kuzey Irak’taki operasyonlarımız... Su konusu... İsrail’le gelişen ilişkilerimiz...”</span></p>

    <p class="duz-yaz1" xml:lang="tr"><span class="duz-yaz">ABD’nin Kuzey Irak’a dönük trafiğinin devam ettiğini, bundan Türkiye olarak pek hoşlanmadıklarını, ancak yapacakları çok fazla bir şey olmadığını da belirtiyor. Barzanî konusunda Ankara’nın bakış açısını şöyle özetliyor:</span></p>

    <p class="duz-yaz1" xml:lang="tr"><span class="duz-yaz">“Biliyoruz, Saddam’la ilişkilerini sürdürüyor. Ancak PKK konusunda yapıcı bir işbirliği içindeyiz. İlişkilerimiz sıcak, kendisine yardımcı oluyoruz. Kafalarında bir ideal olarak Kürt devletinin yattığı sır değil. Bunun için de Amerika’yı dışlamazlar. Ama aynı zamanda Türkiye’yi karşısına almak istemez. Çünkü Türkiye’siz hiçbir şeyin olamayacağını bilirler.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Kerkük-Musul senaryolarıyla</span></p>

    <p class="ara-spotlar-son-sat-r" xml:lang="tr"><span class="bold-yaz">Türkiye’ye havuç göstermek...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 5 mart 1999</span></p>

    <p class="duz-yaz1" xml:lang="tr"><span class="duz-yaz">Üst düzeyde bir MİT yetkilisi.</span></p>

    <p class="duz-yaz1" xml:lang="tr"><span class="duz-yaz">Apo yakalanıp Türkiye’ye getirildikten sonraki bir sohbet. Daldan dala atlayan, bölük pörçük notlar. “İngiltere, PKK’yı İran üzerinden destekler, nüfuzunu İran üzerinden kullanır” diyor. Bu çerçevede, BP’nin Hazar petrolü konusunda Bakü-Ceyhan’ı değil, İran opsiyonunu tercih etmesine işaret ediyor.</span></p>

    <p class="duz-yaz1" xml:lang="tr"><span class="duz-yaz">İstihbarat yetkilisinin şu sözleri ilginç:</span></p>

    <p class="duz-yaz1" xml:lang="tr"><span class="duz-yaz">“En büyük Kürt isyanı, denmiyor ama öyle...”</span></p>

    <p class="duz-yaz1" xml:lang="tr"><span class="duz-yaz">“Şişeden çıkmış olan Kürt milliyetçiliğinin etkili hale gelmesi nasıl önlenir?” konusunu önemsiyor.</span></p>

    <p class="duz-yaz1" xml:lang="tr"><span class="duz-yaz">Türkiye’nin artık teröre dış destek konusunda en ufak bir tereddüdü kalmadığını, başta Yunanistan olmak üzere bazı Avrupa devletlerine kesin bir strateji belirlendiğini, bundan en ufak bir taviz verilmeyeceğini belirtiyor. Dış desteği kesmek için “her şeyi göze almış bir Türkiye” görüntüsü çiziyor.</span></p>

    <p class="duz-yaz1" xml:lang="tr"><span class="duz-yaz">İran’daki PKK varlığının olanca açıklığıyla gözler önüne serildiğini, Türkiye’nin bu yüzden son olarak Urumiye Başkonsolosluğu’nu kapatmak zorunda kaldığını söylerken, “Hani yoktu İran’da PKK?” diye ekliyor. Türkiye’nin çok belalı bir coğrafyası olduğunu, bu coğrafyada dıştan destekli iç tehditlerin bitmek bilmediğini anlatırken, İslamcı, bölücü ve Dev-Sol gibi marjinalize olmuş aşırı sol teröre değiniyor. NATO ülkelerinde istihbarat servislerinin aynı görüşte olduklarını, bazı hükûmetlerden farklı olarak PKK’nın terör örgütü olduğu konusunda kuşkuları olmadığını belirtiyor.</span></p>

    <p class="duz-yaz1" xml:lang="tr"><span class="duz-yaz">Yakındığı bir konu var:</span></p>

    <p class="duz-yaz1" xml:lang="tr"><span class="duz-yaz">“PKK dışarıda çok kolay adam satın alıyor.”</span></p>

    <p class="duz-yaz1" xml:lang="tr"><span class="duz-yaz">Sözü bir ara Amerika’ya, 1990’ların başlarına, Körfez Savaşı sonrasına getirdi. Kuzey Irak’taki Kürt devleti senaryolarını şöyle özetledi:</span></p>

    <p class="duz-yaz1" xml:lang="tr"><span class="duz-yaz">“O yıllarda İran kendi derdindeydi. Bir Kürt devleti, Suriye’yi fazla ırgalamıyordu. Irak fiilen bölünmüş durumdaydı. Bu şartlarda PKK’yla Türkiye’yi vurup, yani bir yandan sopa gösterip, diğer yandan Musul-Kerkük’le, yani petrol senaryosuyla da havuç göstererek Türkiye’yi Kuzey Irak’ta bir Kürt devletine razı etmeyi denediler. Bu oyunda yalnız Talabanî değil, Barzanî de vardı. Bu ikili, Türkiye’nin zayıf kalmasını ister. Çünkü Kürt devletine esas engel Türkiye’dir. Türkiye bu oyuna gelmedi. Kesin karşı durdu. Sonuç alamadı bu politikalar... Bu arada PKK Kuzey Irak’ta özellikle Barzanî’nin tabanını, nüfuzunu, otoritesini kemirmeye başladı. Çünkü PKK hem daha zengin, hem daha dinamik ve fikirleri çekiciydi o tabandaki gençler için özellikle. PKK Kuzey Irak’ta Barzanî’ye köy bile boşalttırmaya başladı. Hem bu durum hem de Türkiye’nin PKK’ya darbe üstüne darbe indirmesi, özellikle 1997 itibariyle Barzanî’yi Türkiye’nin yanına çekti. Talabanî ile Barzanî’nin PKK’ya karşı Türkiye’yle daha önceki işbirlikleri, anti-PKK tavırları sahteydi, samimiyetsizdi, görünüşteydi. Ancak Türkiye’nin bileğinin bükülemeyeceğini anlayınca, yanımıza gelmeye başladılar. Ama yüreklerinde her zaman bağımsız Kürdistan ateşi yanacağı için, Türkiye’nin öyle güçlü bir ülke haline gelmesini istemezler.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">3 haziran 1999</span></p>

    <p class="duz-yaz1" xml:lang="tr"><span class="duz-yaz">Kerkük-Musul senaryosu...</span></p>

    <p class="duz-yaz1" xml:lang="tr"><span class="duz-yaz">Kerkük petrollerini Türkiye’ye havuç olarak göstermek, karşılığında ise Kuzey Irak’ta Kürt devleti kurabilmek... Bir başka deyişle, büyük Kürdistan devleti hayaline açılan yolda bir büyük adım... Bu çerçevede Irak Kürtlerinin de bir federasyon çatısı altında Türkiye’yle birleşmeleri tasarlanıyor. Washington’da çok uzun yıllar öncesine giden böylesi senaryoların varlığından söz etmek mümkün...</span></p>

    <p class="duz-yaz1" xml:lang="tr"><span class="duz-yaz">Bu konuda Tuncay Özkan bugün</span> <span class="italik-yaz">Radikal</span> <span class="duz-yaz">gazetesinde köşesinde ilginç bir belge, bir toplantı tutanağı yayımladı. Ankara’da, Dışişleri Bakanlığı’nda 26 haziran 1992 tarihinde bir toplantı yapılır. Bir yanda Iraklı Kürt lider Celal Talabanî, öbür yanda iki büyükelçimiz Türkekul Kurttekin ile Cenk Duatepe.</span></p>

    <p class="duz-yaz1" xml:lang="tr"><span class="duz-yaz">Tutanağın bir bölümü şöyle:</span></p>

    <p class="duz-yaz1" xml:lang="tr"><span class="duz-yaz">“Talabanî: Musul Türkiye’yle birleşirse, bu bizim de Türkiye’yle birleşmemiz için bir ön adım teşkil eder. Bakın size samimi olarak fikirlerimizi söylemek istiyorum. Biz gerçekçiyiz. Bağımsızlık peşinde değiliz. Eğer bir ülkeyle beraber yaşamamız gerekiyorsa, bunun Türkiye olmasını istiyoruz. Musul Türkiye’ye geçerse, Türkiye’nin petrol sorunu kalmaz. Biz de Türkiye’yle birleşirsek, PKK sorunu da ortadan kalkar. Biz de sizinle aynı parlamentonun çatısı altında konuşuruz. Ben bunu sayın başbakana daha önce söyledim ve sayın başbakan bu fikrime güldü. Bizim içten dileğimiz bu. Demokratik bir ülke olan Türkiye sadece bizim için değil, başkaları için de çekici bir ülke olmaya başladı. Türkiye’yle birleşme fikrimizi üst düzey Amerikan yetkililerine açtığımızda ‘İşe karışmak istemiyoruz, bu Türkiye’nin meselesidir’ dediler. Ama menfî bir tepki de göstermediler.</span></p>

    <p class="duz-yaz1" xml:lang="tr"><span class="duz-yaz">Büyükelçi Kurttekin: bizim yetmiş yılda Türkiye Cumhuriyeti olarak gerçekleştirdiklerimizi, üstelik bunları petrolsüz gerçekleştirdiğimizi dikkate alırsanız, bu tür projelerin bizim için önemli olmadığını takdir edersiniz.</span></p>

    <p class="duz-yaz1" xml:lang="tr"><span class="duz-yaz">Talabanî: çok diplomatça davranıyorsunuz. Artık eski politikalarınızı bırakın. Musul’u alın ve biz de Türkiye’yle birleşelim.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 3 ağustos 1999</span></p>

    <p class="duz-yaz1" xml:lang="tr"><span class="duz-yaz">Dışişleri’nde üst düzeyde bir yetkiliyle sohbet.</span></p>

    <p class="duz-yaz1" xml:lang="tr"><span class="duz-yaz">Konu İran ve PKK.</span></p>

    <p class="duz-yaz1" xml:lang="tr"><span class="duz-yaz">PKK’ya İran desteğindeki artıştan yakınıyor. Ancak bu konunun üzerine suhuletle, yani soğukkanlı biçimde gidilmesi gerektiğini belirtiyor. Suriye ile İran’ın aynı kaba konamayacağını söylüyor. Tahran’da farklı iktidar odakları bulunduğuna değiniyor, Dışişleri’yle Devrim Muhafızları arasındaki yaklaşım farklılıkları bulunduğunu belirtiyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">18 aralık 1999</span></p>

    <p class="duz-yaz1" xml:lang="tr"><span class="duz-yaz">ANAP lideri Yılmaz’ın Diyarbakır konuşması.</span></p>

    <p class="duz-yaz1" xml:lang="tr"><span class="duz-yaz">Yılmaz hafta içinde “Avurpa Birliği’ne giden yol Diyarbakır’dan geçer” dedi. Diyarbakır’da yaptığı konuşmasının şu bölümleri olumluydu:</span></p>

    <p class="duz-yaz1" xml:lang="tr"><span class="duz-yaz">“Amacımız insanı mutlu edecek devleti kurmaksa, o zaman yapmamız gereken şeyler üç temel alanda yoğunlaşıyor. Birincisi, fikir ve ifade hürriyetini, din ve vicdan hürriyetini, teşebbüs hürriyetini mümkün olan en geniş şekilde hayata geçirmemiz lazım. İkincisi, bugünkü aşırı merkeziyetçi devlet yapısıyla Türkiye artık yoluna devam edemez. Bu yapı eskimiştir. Bütün yetkileri Ankara’ya almışız. Ama her şeyi Ankara’dan halledemiyoruz. İnşallah 2000 yılının ilk ayında yerel yönetim reformunu çıkartarak büyük bir yönetim değişikliğini gerçekleştirmiş olacağız. Üçüncüsü, devleti ekonomiden tümüyle çıkarmaktır. Bunlar için yapılması gereken anayasa değişiklikleri vardır. Çıkarılması gereken yasalar vardır. Ama her şeyin başında bir zihniyet değişikliğine ihtiyaç var.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Hiç bitmeyen korku:</span></p>

    <p class="ara-spotlar-son-sat-r" xml:lang="tr"><span class="bold-yaz">Türkiye’nin bölünmesi!</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, 23 eylül 2000</span></p>

    <p class="duz-yaz1" xml:lang="tr"><span class="duz-yaz">Bugün</span> <span class="italik-yaz">Milliyet</span><span class="duz-yaz">’te çıkan yazımdan bir bölüm:</span></p>

    <p class="duz-yaz1" xml:lang="tr"><span class="duz-yaz">Türkiye bölünür mü? Bu korku hiç bitmedi. Özellikle devlette... Demokratik hukuk devletini bazı açılardan geciktiren bir korku oldu bu. Ama sadece kuruntu, vehim, paranoya deyip geçilebilir mi bu korku?</span></p>

    <p class="duz-yaz1" xml:lang="tr"><span class="duz-yaz">Sanmıyorum.</span></p>

    <p class="duz-yaz1" xml:lang="tr"><span class="duz-yaz">Kökleri var bu korkunun. Tarihimize, Osmanlı İmparatorluğu’nun parçalanmasına uzanan kökler. Peki, bu “bölünme korkusu”ndan hareketle demokrasiden korkulur mu? Hukuk devletinin tam işlerlik kazanması engellenir mi bu yüzden? Avrupa Projesi, Türkiye’nin Avrupa Birliği’ne üyeliği bir tuzak olarak görülebilir mi?</span></p>

    <p class="duz-yaz1" xml:lang="tr"><span class="duz-yaz">Korkan da var, gören de. Geçenlerde eski Dışişleri Bakanlığı müsteşarı ve TESEV direktörü Büyükelçi Özdem Sanberk’in bir konuşması vardı. Türkiye’nin AB üyeliğiyle ilgili bazı korkularını artık yenmesi gerektiğine işaret ediyordu.</span></p>

    <p class="duz-yaz1" xml:lang="tr"><span class="duz-yaz">Konuşmanın bir bölümü şöyle:</span></p>

    <p class="duz-yaz1" xml:lang="tr"><span class="duz-yaz">Soru: Nedir Türkiye’nin korkusu?</span></p>

    <p class="duz-yaz1" xml:lang="tr"><span class="duz-yaz">Büyükelçi Sanberk: Biz devlet yıkılacak diye bir korkuya kapılıyoruz. Bizim travmamız aslında Osmanlı İmparatorluğu’nun son iki yüz-üç yüz yılda büyük sıkıntılara ve ıstıraplara duçar kalması. İmparatorluğun Anadolu’ya doğru gerilemesi ve bizim orada bir devlet kurmamız. Biz 1913’te Adriya Denizi kıyılarında olan bir imparatorluk iken, 1919’da İstanbul’da yabancı gemilerin işgaline uğramış bir ülke haline geldik. Bu bizde travma yarattı. Yalnız küçülmekle kalmadık, 5,5 milyon Müslüman Türk tebaası da Balkanlar’dan koparıldı. Etnik temizliğe uğradı. Katliama uğradı. Biz bunu pek konuşmayız. Bu tabiî ki bir kuşakta travma yarattı. Bu nesil bugün çok yaşlandı ama hâlâ hayatta. Bu “Sevr korkusu”, “devletin tehlikede olabileceği korkusu” bu yaşlı nesilden diğer nesillere geçti. Devleti yönetenlerin ve devlet ideolojisini üretenlerin zihinlerindeki psikolojik arkaplanı iyi görmek lazım.</span></p>

    <p class="duz-yaz1" xml:lang="tr"><span class="duz-yaz">Soru: Bugünün dünyasında “Sevr korkusu” artık yerinde bir korku mu peki?</span></p>

    <p class="duz-yaz1" xml:lang="tr"><span class="duz-yaz">Büyükelçi Sanberk: Yerinde bir korku değil. Ayrıca egemenlik kavramı da değişti. Bugün yaşadığımız dünyada artık karşılıklı bağımlılık var. Hiçbir ülke, buna Amerika da dahil, tek başına kendi gücünü tayin edemiyor. Kendi mukadderatını ancak ittifaklar kurarak, başka ülkelerle işbirliği yaparak tayin edebiliyor. Bugün dünyada mutlak egemenlik yok. Egemenlik diğer ülkelerle paylaşılıyor. Nitekim Türkiye de 1950’lerde kendi askerî birliklerini Amerikalı bir komutanın emrine vermekle egemenliğinin bir kısmını devretmiş oldu. Ve NATO üyeliğiyle Türkiye bir şey kaybetmedi, kazandı.</span></p>

    <p class="duz-yaz1" xml:lang="tr"><span class="duz-yaz">Soru: AB üyesi olmazsak...</span></p>

    <p class="duz-yaz1" xml:lang="tr"><span class="duz-yaz">Büyükelçi Sanberk: Avrupa Birliği’ne üye olmazsak, o zaman gerçekten ikinci sınıf bir ülke olarak kalırız. Hem askerî, hem ekonomik, hem sosyal, hem demokratik açılardan... Avrupa Birliği’yle ilişkilerimiz geliştikçe, tam demokrasinin ne olduğunu anlayacağız. Türkiye’nin bütünlüğüne bunun bir zararı olmadığını, tam demokrasinin Türkiye’yi bölmeyeceğini göreceğiz.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Genelkurmay İkinci Başkanı</span></p>

    <p class="ara-spotlar-son-sat-r" xml:lang="tr"><span class="bold-yaz">Orgeneral Büyükanıt ne dedi?</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, 12 ekim 2000</span></p>

    <p class="duz-yaz1" xml:lang="tr"><span class="duz-yaz">Bugün</span> <span class="italik-yaz">Milliyet</span><span class="duz-yaz">’te çıkan yazım:</span></p>

    <p class="duz-yaz1" xml:lang="tr"><span class="duz-yaz">Türkiye’nin Avrupa Birliği’ne tam üyeliği tartışılınca... Demokrasi ve hukuk devleti deyince... Bu çerçevede söz “Kopenhag kriterleri”ne gelince... Her seferinde bir konu ön plana çıkar:</span></p>

    <p class="duz-yaz1" xml:lang="tr"><span class="duz-yaz">Güneydoğu ve Kürtler...</span></p>

    <p class="duz-yaz1" xml:lang="tr"><span class="duz-yaz">Ya da bir soru sorulur:</span></p>

    <p class="duz-yaz1" xml:lang="tr"><span class="duz-yaz">Türkiye bölünür mü?</span></p>

    <p class="duz-yaz1" xml:lang="tr"><span class="duz-yaz">Örneğin, Genelkurmay İkinci Başkanı Orgeneral Yaşar Büyükanıt geçen gün ilginç bir konuşma yaptı. Türkiye açısından “Avrupa yolunun Atatürk yolu’’ olduğunu şöyle ifade etti:</span></p>

    <p class="duz-yaz1" xml:lang="tr"><span class="duz-yaz">“Avrupa Birliği’ne giriş, ulu önder Atatürk’ün Türkiye’ye gösterdiği çağdaşlaşma hedefinin gerçekleşmesinde jeostratejik ve jeopolitik bir zorunluluktur. Bunda hiç kimsenin şüphesi yoktur.”</span></p>

    <p class="duz-yaz1" xml:lang="tr"><span class="duz-yaz">Orgeneral Büyükanıt bundan sonra sözü hemen yazımın başında değindiğim konuya getirdi:</span></p>

    <p class="duz-yaz1" xml:lang="tr"><span class="duz-yaz">“Ancak, Türkiye’nin bu hedefe üniter ve seküler yapısını muhafaza ederek ulaşması ve bu yönde gereken önlemleri alması en doğal hakkıdır.”</span></p>

    <p class="duz-yaz1" xml:lang="tr"><span class="duz-yaz">Yerinde bir tespit.</span></p>

    <p class="duz-yaz1" xml:lang="tr"><span class="duz-yaz">Ben de Türkiye’nin bölünmesine karşıyım. Üniter, yani tekil devletten yanayım. Örneğin federasyona da, devletin birliğinin bozulmasına da karşıyım. Demokrasi ve çağdaşlığın vazgeçilmez altyapısı olarak elbette laikliğin korunmasını da savunuyorum.</span></p>

    <p class="duz-yaz1" xml:lang="tr"><span class="duz-yaz">Ama nasıl?</span></p>

    <p class="duz-yaz1" xml:lang="tr"><span class="duz-yaz">Kritik soru bu. Çünkü, sıra ince ayar konulara geldiği zaman bu soru sıcak tartışmalara yol açıyor.</span></p>

    <p class="duz-yaz1" xml:lang="tr"><span class="duz-yaz">Bölücülükle ilgili bir örnek:</span></p>

    <p class="duz-yaz1" xml:lang="tr"><span class="duz-yaz">HADEP’i ele alalım. Bu parti daha çok Kürt kökenli Türkiye Cumhuriyeti vatandaşlarının partisidir. Son seçimlerde bütün Türkiye’de 1,5 milyon civarında oy aldı. Yüzde 4’ün biraz üzerindeki bu oy oranıyla yüzde 10 barajına takıldığı için Parlamento’ya giremedi. Buna karşılık biri Diyarbakır Büyükşehir Belediye Başkanlığı olmak üzere Güneydoğu’da irili ufaklı otuz dokuz belediyeyi HADEP kazandı. Çünkü bu partinin Güneydoğu’daki toplam oyları yüzde 40’ın üzerindedir. Diyarbakır’da yüzde 60’ın üzerine çıkıyor.</span></p>

    <p class="duz-yaz1" xml:lang="tr"><span class="duz-yaz">Şurası da bir gerçek:</span></p>

    <p class="duz-yaz1" xml:lang="tr"><span class="duz-yaz">Güneydoğu’nun kırsal bölgelerinde, bazı ilçelerde, hatta illerde “devlet baskısı” olmasa, oy oranını HADEP daha da yükseltirdi. Demek ki bu bölgede HADEP dışındaki partilerin esamisi pek okunmuyor. Peki, HADEP Güneydoğu’da bu kadar oyu niye, nasıl topluyor? HADEP’in dış politikasıyla, ekonomiyle, sanatla, kültürle ilgili görüşleri Güneydoğu’da çok tutulduğu için mi? Elbette bunun için değil. Sorduğunuz vakit alacağınız cevap genellikle aynıdır:</span></p>

    <p class="duz-yaz1" xml:lang="tr"><span class="duz-yaz">“HADEP bizim partimiz de ondan!”</span></p>

    <p class="duz-yaz1" xml:lang="tr"><span class="duz-yaz">Güneydoğu insanı, Kürtler, başka partilerin ve devletin kendisini dışladığına inandığı için her seferinde sandığa gidip “kendi partisi”ne oy veriyor. Bu parti önce HEP’ti, kapatıldı. Sonra DEP oldu, kapatıldı. Yarın HADEP de kapatılırsa, bir başkası kurulacak. “Kürt kökenli yurttaşlar” da her seferinde gidip “kendi” partilerine, kendilerini yakın hissettikleri partiye oylarını atacaklar.</span></p>

    <p class="duz-yaz1" xml:lang="tr"><span class="duz-yaz">Nedir “kendi” partileri?</span></p>

    <p class="duz-yaz1" xml:lang="tr"><span class="duz-yaz">“Kürt” partisi!</span></p>

    <p class="duz-yaz1" xml:lang="tr"><span class="duz-yaz">HADEP öyle olmadığını iddia etse de bu bir gerçek. Çünkü kendisine oy verenlerin ezici çoğunluğunu “Kürt kökenli yurttaşlar” oluşturuyor. Bu vatandaşlarımız kendilerine yakın buldukları için HADEP’e oy veriyorlar. Burada ister istemez bir konu ön plana çıkıyor:</span></p>

    <p class="duz-yaz1" xml:lang="tr"><span class="duz-yaz">Kürt kimliği...</span></p>

    <p class="duz-yaz1" xml:lang="tr"><span class="duz-yaz">Kürt varsa, kimliği de var. Dili de, kültürü de var. Kürt varsa, dili ve kültürü de varsa ve ikisi de inkâr edilir bazı yasaklarla çevrilirse, o zaman “Kürt sorunu” da var demektir. Buna isterseniz ya da Kürt sözcüğünü ağzınıza almak istemezseniz, “Güneydoğu sorunu” da diyebilirsiniz. Ama sorunun özü çok fazla değişmez. Ve bu sorunu da insanları sadece aş ve iş sahibi yaparak aşamazsınız.</span></p>

    <p class="duz-yaz1" xml:lang="tr"><span class="duz-yaz">Burada iki nokta önemli:</span></p>

    <p class="duz-yaz1" xml:lang="tr"><span class="duz-yaz">(1) Siz eğer bir yandan HADEP’i yasaklamak yerine –tabiî şiddet ve terörü dışlaması koşuluyla–, siyasal faaliyetini mümkün kılar ve bu partiyi siyasal sistemin içine çekerseniz... (2) Öbür yandan, Kürt kökenli yurttaşlarımızın kendi anadillerini öğrenme, kullanma, öğretme yollarını açar, kültürel geleneklerini koruyup geliştirmelerine engel olmazsanız... Bu iki noktayı gerçekleştirirseniz, hem HADEP’in meşru platformlara çekilerek siyaseten “ehlileşmesi” ya da “olgunlaşması” sonucu doğabilir, hem de başka partilerin Güneydoğu’da oy tabanlarını genişletmeleri, yani HADEP’le yarışıp “Kürt oyları”ndan pay alması mümkün olabilir. Ayrıca “Kürtçülük”ten, “Kürt milliyetçiliği”nden kaynaklanan “ayrılıkçı” rüzgârların muhtemel etkileri engellenir.</span></p>

    <p class="duz-yaz1" xml:lang="tr"><span class="duz-yaz">Bu nedenlerle, Güneydoğu’nun “kimlik” boyutunu göz ardı edip, yalnız ekonomik ve sosyal gelişmeye ağırlık vermenin eksik kalacağını düşünüyorum. Çünkü karnı doyan tahsilli insanların daha çok “kimlik arayışı”na çıkacakları, köklerine sarılacakları kanısındayım. Dünyada, özellikle Avrupa’da bunun birçok örneği var.</span></p>

    <p class="duz-yaz1" xml:lang="tr"><span class="duz-yaz">Onun içindir ki:</span></p>

    <p class="duz-yaz1" xml:lang="tr"><span class="duz-yaz">Kürtçe radyo-televizyon, Kürtçe öğrenim gibi konulardaki katı tutumun –artık terörün de beli kırıldığına göre– yumuşatılması doğru olur. Türkiye’nin “üniter yapısı”nın bundan olumsuz etkileneceğini sanmıyorum. Bunun gibi Türk Ceza Yasası’nın 312. maddesinin değiştirilmesi de Türkiye’nin “seküler” yapısına tehdit teşkil etmez.</span></p>

    <p class="duz-yaz1" xml:lang="tr"><span class="duz-yaz">Genelkurmay İkinci Başkanı Orgeneral Büyükanıt’ın genel olarak katıldığım konuşması, bana konunun bazı ince ayar boyutlarını bir kez daha gündeme getirme fırsatını verdi. Türkiye’nin Avrupa yolunun kösteklenmemesi için, bu ince ayarları daha fazla gecikmeden yapmak ise en başta hükûmete ve siyaset kurumuna düşüyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Brüksel, 7 kasım 2000</span></p>

    <p class="duz-yaz1" xml:lang="tr"><span class="duz-yaz">Bugün</span> <span class="italik-yaz">Milliyet</span><span class="duz-yaz">’te çıkan yazım:</span></p>

    <p class="duz-yaz1" xml:lang="tr"><span class="duz-yaz">Türkiye’nin Avrupa Birliği’yle ilişkilerinde yarın önemli bir gün. Çünkü, Avrupa Komisyonu tarafından Türkiye’nin Katılım Ortaklığı Belgesi yayınlanacak.</span></p>

    <p class="duz-yaz1" xml:lang="tr"><span class="duz-yaz">Türkiye’ye denecek ki:</span></p>

    <p class="duz-yaz1" xml:lang="tr"><span class="duz-yaz">“Biliyorsun, AB bir pişpirik kulübü değil, briç kulübü. Oyunun kuralları, ilkeleri böyle böyle... Tam üyelik görüşmeleri için bizimle masaya oturmak istiyorsan, kısa ve orta vadede siyaseten atacağın adımlar da şöyle şöyle...”</span></p>

    <p class="duz-yaz1" xml:lang="tr"><span class="duz-yaz">Bunlar zaten bilinmiyor mu?</span></p>

    <p class="duz-yaz1" xml:lang="tr"><span class="duz-yaz">Evet, meşhur Kopenhag Kriterleri... Ama şimdi bu belgede kriterler daha açılıyor, somuta indirgeniyor. Türkiye için bir tür “yol haritası” niteliğine kavuşuyor. 1999 yılı aralık ayındaki Helsinki Zirvesi’nde Türkiye’nin AB’ye aday üyeliği kabul edildi. Ama şimdi daha önemli bir başka eşik var önümüzde: AB’yle tam üyelik müzakerelerinin başlamasına ilişkin tarih ya da takvimin resmen belli olması... Bunun gerçekleşmesi için de Türkiye’nin yapması gereken ev ödevleri var ki, bunlar AB’den tarih almanın önkoşulu sayılıyor.</span></p>

    <p class="duz-yaz1" xml:lang="tr"><span class="duz-yaz">Örneğin idam cezasının kaldırılması... Bu bir önkoşul! Apo idam edilmesin diye bir kayıt belgede tabiî ki yer almayacak. Ancak Öcalan’ın idam cezasının da gündemden düşmesi bir önkoşul niteliği taşıyor. Kürtçe radyo-televizyon... “Kürt”, “Kürtçe” sözcükleri belgede geçmeyecek. Ancak adı konulmasa da, anadille ilgili yasakların kaldırılması belirtilerek bu konuya yer verilmiş olacak.</span></p>

    <p class="duz-yaz1" xml:lang="tr"><span class="duz-yaz">Bunun gibi Kürtçe öğrenim konusu var. Yine “Kürtçe” denmeden şöyle bir bölüme yer verilecek Katılım Ortaklığı Belgesi’nde:</span></p>

    <p class="duz-yaz1" xml:lang="tr"><span class="duz-yaz">“Tüm vatandaşların kültürel haklarını güvenceye alacak kültürel çeşitliliğin sağlanması... Eğitim alanını da kapsayacak şekilde kültürel hakların gelişimini engelleyici yasal hükümlerin temizlenmesi...”</span></p>

    <p class="duz-yaz1" xml:lang="tr"><span class="duz-yaz">Bu bölümdeki “eğitim” sözcüğü Ankara’da rahatsızlık yaratmadı değil. Ancak belgeden çıkartılacağını sanmıyorum.</span></p>

    <p class="duz-yaz1" xml:lang="tr"><span class="duz-yaz">Bir de “düşünce özgürlüğü” konusu var. Belgede TCK’nin 312., Terörle Mücadele Yasası’nın 8. maddelerine atıfta bulunulmuyor ama “İfade özgürlüğünün yasal ve anayasal garantilerinin güçlendirilmesi”nin altı çiziliyor. Bu bakımdan ilgili yasal düzenlemelerin en kısa zamanda gerçekleştirilmesi gerektiğini Ankara elbet biliyor. Başbakan Ecevit ve Başbakan Yardımcı Yılmaz da geçenlerde yaptığımız görüşmelerde düşünce özgürlüğü konusunun ivediliğini belirtmişlerdi.</span></p>

    <p class="duz-yaz1" xml:lang="tr"><span class="duz-yaz">Ama ya üçüncü koalisyon ortağı MHP? İdamın kaldırılmasında ve Kürtçe’de olduğu gibi TCK’nin 312. maddesinin değiştirilmesinde de MHP’nin kaygıları var. İkna edilmesi lazım. Bu bakımdan ikna edilmesi gereken taraflardan biri de “asker” tabiî...</span></p>

    <p class="duz-yaz1" xml:lang="tr"><span class="duz-yaz">“Azınlık” sözcüğü yer alacak mı belgede? Ankara bu konuda baştan beri çok hassas. Avrupa hukukunda da yer almayan bu konunun belgeye girmesi beklenmiyor.</span></p>

    <p class="duz-yaz1" xml:lang="tr"><span class="duz-yaz">“Asker ve politika” girecek mi?</span></p>

    <p class="duz-yaz1" xml:lang="tr"><span class="duz-yaz">Hiç kuşkun olmasın. Türkiye’de askerin politikadaki ağırlığının demokrasilerdeki boyutuna indirgenmesi diplomatik bir dille işlenecek. Ve Millî Güvenlik Kurulu’nun bir danışma organı niteliğinde olmasının altı çizilecek. Aslında bizim anayasal anlayışımız da farklı değil. Ama bir yandan MGK’nin yapısı ve uygulama konusu, öte yandan MGK Genel Sekreterliği Yasası’yla ilgili bazı değişiklikler gündeme gelecek.</span></p>

    <p class="duz-yaz1" xml:lang="tr"><span class="duz-yaz">Tabiî bir de ister istemez Kıbrıs ve Ege konuları var AB yolunda.</span></p>

    <p class="duz-yaz1" xml:lang="tr"><span class="duz-yaz">Brüksel’deki hava üç noktada toplanabilir: Türkiye 2000 yılını iyi kullanmadı; demokratikleşmede gecikiyor; Ankara’da laf çok, eylem yok. Türkiye’yi yakın takipte tutan bir AB Komisyonu yetkilisiyle geçen gün sohbet ederken şunları söyledi:</span></p>

    <p class="duz-yaz1" xml:lang="tr"><span class="duz-yaz">“Avrupa’da fikirlerinden dolayı insanlar hapse atılmıyor. Siyasal partiler kapatılmıyor. Ayrıca, Avrupa’da bir tek Türkiye kaldı ölüm cezasını kaldırmayan. Son olarak Arnavutluk ve Ukrayna’da da idam kaldırıldı. Rusya da imzaladı ama henüz Parlamentosu’ndan geçirmedi. Bir de işkence konusu... Polisin işkence yaptığı saptanıyor. Ama bir bakıyorsunuz, bir süre sonra yine görevinin başına dönmüş... Böyle nasıl caydırıcı olunabilir ki insan hakları ihlallerinde...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, 2000 yılı kasım ayı sonları</span></p>

    <p class="duz-yaz1" xml:lang="tr"><span class="duz-yaz">Son günlerde</span> <span class="italik-yaz">Milliyet</span><span class="duz-yaz">’te çıkan yazılarımdan:</span></p>

    <p class="duz-yaz1" xml:lang="tr"><span class="duz-yaz">Yeniköy’deki evimin tepesinde iki çanak anten var. Birini bu yıl içinde taktırdım. Yetmiş civarında yabancı kanal çıkıyor. İki de Kürtçe kanala rastlıyorum. Geceleri arada bir göz atıyorum. Yayın kaliteleri hem teknik hem içerik olarak iyi değil. Türkçe programlar da var. Ama daha çok Kürtçe şarkılar, Güneydoğu’dan manzaralar, tartışma programları ve tabiî bol PKK propagandası... Gazetemdeki televizyondan da iki Kürtçe kanal çıkıyor.</span></p>

    <p class="duz-yaz1" xml:lang="tr"><span class="duz-yaz">Demek ki:</span></p>

    <p class="duz-yaz1" xml:lang="tr"><span class="duz-yaz">İstanbul’da yaşayan Kürt kökenli vatandaşlarımız da, eğer istiyor ve Kürtçe de –örneğin Kırmançı ağzını– biliyorlarsa, herhalde bir çanak antenle bu kanalları izleyebilirler. Ya da gidin Diyarbakır’a, Mardin’e, Şirnak’a, Cizre’ye. Evlerin damlarında basit çanak antenleri görürsünüz. Yani İstanbul’dakiler gibi Güneydoğu’daki Kürtler de kendi anadillerinde yayın yapan televizyon kanallarından yoksun sayılmazlar.</span></p>

    <p class="duz-yaz1" xml:lang="tr"><span class="duz-yaz">Halen yurtdışından yayın yapan Kürtçe kanalların sayısı altı olarak veriliyor. Brüksel’deki Med TV daha çok PKK’nın görüşlerini yansıtıyor. İngiltere’deki CTV Kürtçe filmler oynatıyor. İran devlet televizyonu olan Sahar TV günün belirli saatlerinde Kürtçe haberler veriyor. İki tane de Kuzey Irak’tan yayın yapan Talabanî ile Barzanî’ye bağlı kanal var: Kürdistan TV, Kürt Sat. Çanakta bir de daha çok Kürtçe kültür ve sanat programları yapan Mezopotamya TV’nin yayınlarına rastlanıyor.</span></p>

    <p class="duz-yaz1" xml:lang="tr"><span class="duz-yaz">Fiilî durum böyle.</span></p>

    <p class="duz-yaz1" xml:lang="tr"><span class="duz-yaz">Bizde ise Kürtçe yayın hâlâ resmen yasak! Ülkemizin birliğine “bölücü tehdit” olarak görülüyor. Düşünün: bizim yasağımız bir bakıma “bölücü” yayınların değirmenine su taşımış olmuyor mu? Meydanı onlara boş bırakmış olmuyor mu? Çünkü yalnız onlar izleniyor. Kürtçe yayınlar, tabiî ki yasalar çerçevesinde eğer bizde de yapılabilseydi, “Türkiye’nin birliği” açısından “bölücülük tehdidi”ne karşı daha akıllıca bir iş olmaz mıydı?</span></p>

    <p class="duz-yaz1" xml:lang="tr"><span class="duz-yaz">Peki şimdi olan nedir?</span></p>

    <p class="duz-yaz1" xml:lang="tr"><span class="duz-yaz">Az masrafla evin tepesine dikilecek çanak antenle yasağın pabucu dama atılıveriyor. Başbakan Ecevit ile Başbakan Yardımcısı Yılmaz’ın dedikleri gibi çağdaş teknoloji yasak tanımıyor. Ve meydan böylece yasadışı kanallara bırakılmış oluyor. Türkiye’de devlet ve bazı çevreler yıllar yılı özel televizyona direnmişti. Radyo ve televizyonda devlet tekeli savunulmuştu. Hatta kimileri solculuk adına özel televizyonculuğa karşı çıkmıştı. Ama sonra ne oldu? Uydu teknolojisindeki gelişmeler, 1980’lerin sonunda bizim ülkemizde yasağı geçersiz kıldı. Almanya’dan, Fransa’dan yayın yapan ilk özel Türk televizyonları çanak antenle evlerimize girdi. Bunun üzerine siyaset kurumu çaresiz harekete geçti ve özel televizyonculuk için gerekli yasal düzenlemeleri yaptı.</span></p>

    <p class="duz-yaz1" xml:lang="tr"><span class="duz-yaz">Kürtçe’de de böyle mi olacak?</span></p>

    <p class="duz-yaz1" xml:lang="tr"><span class="duz-yaz">Bugün ülkemizde Kürtçe gazete, dergi, kitap, kaset çıkarılıyor. Başbakanlık Basın Yayın Genel Müdürlüğü’nün 22 haziran 1999 tarihli bir araştırma raporuna göre, Türkiye’de çıkan Kürtçe gazete ve dergiler şunlar:</span></p>

    <p class="duz-yaz1" xml:lang="tr"><span class="italik-yaz">Azadiya Welat</span><span class="duz-yaz">, İstanbul, tirajı 2 500, haftalık.</span> <span class="italik-yaz">Deng,</span> <span class="duz-yaz">İstanbul, aylık.</span> <span class="italik-yaz">Hevi</span><span class="duz-yaz">, İstanbul, aylık.</span> <span class="italik-yaz">Nubihar,</span> <span class="duz-yaz">İstanbul, aylık.</span> <span class="italik-yaz">Tirejen Baweri,</span> <span class="duz-yaz">İstanbul, aylık.</span> <span class="italik-yaz">Roza,</span> <span class="duz-yaz">İstanbul, üç aylık.</span> <span class="italik-yaz">Serbestî,</span> <span class="duz-yaz">İstanbul, üç aylık.</span> <span class="italik-yaz">War,</span> <span class="duz-yaz">İstanbul, üç aylık.</span> <span class="italik-yaz">Zend,</span> <span class="duz-yaz">İstanbul, üç aylık.</span></p>

    <p class="duz-yaz1" xml:lang="tr"><span class="duz-yaz">Kürtçe kitaplar:</span></p>

    <p class="duz-yaz1" xml:lang="tr"><span class="italik-yaz">Rezimana Kurdi,</span> <span class="duz-yaz">A. Bali, Alan Yayıncılık, İstanbul.</span> <span class="italik-yaz">Destpeka Xwendin ü Nisisandina Kurdi,</span> <span class="duz-yaz">Tori, Arya Yayınları, İstanbul.</span> <span class="italik-yaz">Destpeka Edebiyatı Kurdi,</span> <span class="duz-yaz">Mehmet Uzun, Beybun Yayınları, Ankara.</span> <span class="italik-yaz">Dersen Zımane Kurdi,</span> <span class="duz-yaz">Baran, Deng Yayınları, İstanbul.</span> <span class="italik-yaz">Sewra Azadi,</span> <span class="duz-yaz">Cigerxwin, Deng Yayınları, İstanbul.</span> <span class="italik-yaz">Kime Ez-Ronak,</span> <span class="duz-yaz">Cigerxwin, Deng Yayınları, İstanbul.</span> <span class="italik-yaz">Ferheng Kurdi-Tırki,</span> <span class="duz-yaz">D. İzoli, Deng Yayınları, İstanbul.</span> <span class="italik-yaz">Danezana Gerduni,</span> <span class="duz-yaz">Ya Mafen Mırov, Doz Yayınları, İstanbul.</span> <span class="italik-yaz">Zimane Çiya,</span> <span class="duz-yaz">Harold Pinter, Doz Yayınları, İstanbul.</span> <span class="italik-yaz">Siya Evine,</span> <span class="duz-yaz">Mehmed Uzun, Doz Yayınları, İstanbul.</span> <span class="italik-yaz">İncila Luqa,</span> <span class="duz-yaz">Doz Yayınları, İstanbul.</span> <span class="italik-yaz">Evdale Zeynika,</span> <span class="duz-yaz">Mehmet Uzun, Doz Yayınları, İstanbul.</span> <span class="italik-yaz">Lı Kurdıstane Ur. N Çeken Kimyayi Biyalojik U Atomi,</span> <span class="duz-yaz">Dr. C. Çeliker, Doz Yayınları, İstanbul.</span> <span class="italik-yaz">Mewlüd,</span> <span class="duz-yaz">Mela Ehmede Bate, Fırat Yayınları, İstanbul.</span> <span class="italik-yaz">Nubar,</span> <span class="duz-yaz">Ehmede Xani, Fırat Yayınları, İstanbul.</span> <span class="italik-yaz">Evina Cemile,</span> <span class="duz-yaz">Cengiz Aytmatov, Fırat Yayınları, İstanbul.</span> <span class="italik-yaz">Diwan,</span> <span class="duz-yaz">Melaye Cızırı, Fırat Yayınları, İstanbul.</span> <span class="italik-yaz">Gote Peşya Kurda,</span> <span class="duz-yaz">Hüseyin Deniz, Kaynak Yayınları, İstanbul.</span> <span class="italik-yaz">Jana Gel,</span> <span class="duz-yaz">İbrahim Ehmed, Komal Yayınları, İstanbul.</span> <span class="italik-yaz">Birina Reş,</span> <span class="duz-yaz">Musa Anter, Koral Yayınları, İstanbul.</span> <span class="italik-yaz">Gramera Zımane Kurdi,</span> <span class="duz-yaz">Qanate Kurdo, Koral Yayınları, İstanbul.</span> <span class="italik-yaz">Kula Dersime,</span> <span class="duz-yaz">Felat Dilgeş, Koral Yayınları, İstanbul.</span> <span class="italik-yaz">Salar u Midya,</span> <span class="duz-yaz">Cigerxwin, Med Yayınları, İstanbul.</span> <span class="italik-yaz">Peşeriya Hewısina Zamane Kurdi,</span> <span class="duz-yaz">Fegi Hüseyn Sağnıç, Melsa Yayınları, İstanbul.</span> <span class="italik-yaz">Tarixa Edebiyeta Kurdi,</span> <span class="duz-yaz">Qanate Kurdo, Özge Yayınları, Ankara.</span> <span class="italik-yaz">Helbesten Welate Bındest,</span> <span class="duz-yaz">M. Seyid Alpaslan, Pele Sor Yayınları, İstanbul.</span></p>

    <p class="duz-yaz1" xml:lang="tr"><span class="duz-yaz">Kürtçe yayın yapan yayınevleri:</span></p>

    <p class="duz-yaz1" xml:lang="tr"><span class="duz-yaz">Med, Zel, Çarçıra, Nüjen.</span></p>

    <p class="duz-yaz1" xml:lang="tr"><span class="duz-yaz">Kürtçe müziğe yer veren radyo istasyonları:</span></p>

    <p class="duz-yaz1" xml:lang="tr"><span class="duz-yaz">Diyarbakır’da Can Radyo, Metro Radyo, Art Radyo. Mardin’de Show Radyo, Emek Radyo, 47 FM, Mega FM, Süper FM. Şanlıurfa’da Karacadağ Radyo. Ağrı’da Patnos Çağrı FM.</span></p>

    <p class="duz-yaz1" xml:lang="tr"><span class="duz-yaz">Kürtçe müzik kasedi pazarlayan şirketler:</span></p>

    <p class="duz-yaz1" xml:lang="tr"><span class="duz-yaz">Aydın Plakçılık, Ses Plak Yapım, Çağdaş Mazlum Kasetçilik, Diyar Müzik Yapımı, Oskar Plak, Özdemir Plak, Ses Plak.</span></p>

    <p class="duz-yaz1" xml:lang="tr"><span class="duz-yaz">Kürtçe sinema filmleri:</span></p>

    <p class="italik-yaz1" xml:lang="tr"><span class="italik-yaz">Mem u Zîn, Hz. İsa, Ax.</span></p>

    <p class="duz-yaz1" xml:lang="tr"><span class="duz-yaz">Kürt araştırma kurumları:</span></p>

    <p class="duz-yaz1" xml:lang="tr"><span class="duz-yaz">Kürt Enstitüsü, İstanbul. Kürt Kültürünü Araştırma Vakfı, İstanbul. Mezopotamya Kültür Merkezi, İstanbul. Arya Kültür Merkezi, İzmir.</span></p>

    <p class="duz-yaz1" xml:lang="tr"><span class="duz-yaz">Başbakanlık Basın Yayın Genel Müdürlüğü raporuna göre bütün bunlar var. Olmayan nedir? Televizyonda, radyoda Kürtçe haber ve eğlence programı... Kursta, okulda Kürtçe öğretmek, öğrenmek... Bunlar serbest olsa ne olur? Bundan dolayı devletin üniterliğine de, Türkçe’nin resmî dil sıfatına da herhangi bir zarar gelmez.</span></p>

    <p class="duz-yaz1" xml:lang="tr"><span class="duz-yaz">Dil yasağı olmaz!</span></p>

    <p class="duz-yaz1" xml:lang="tr"><span class="duz-yaz">Herkes kendi anası gibi kendi anadilini de sever. Kürt var mı? Var. Kürtçe var mı? Var. Kürtçe konuşuluyor, yazılıyor mu? Evet. Öyleyse niçin kurs açıp, dershane açıp Kürtçe öğretmek yasak olsun ki? Kürtçe gazete, dergi, kitap, kaset serbestse, ne diye Kürtçe radyo-televizyon yasak olsun ki?</span></p>

    <p class="duz-yaz1" xml:lang="tr"><span class="duz-yaz">Diyarbakır çarşısındaki Nuri Usta’nın kahvesinde bir sabah vakti dile getirilen o özlemi hatırlıyorum:</span></p>

    <p class="duz-yaz1" xml:lang="tr"><span class="duz-yaz">“Michael Jackson’lar geliyor İstanbul’a. Statları doldurup İngilizce konserler veriliyor. Ne olurdu sanki bir Şivan, bir Tatlıses, Diyarbakır stadında Kürtçe bir konser verse, dünya mı yıkılırdı?..”</span></p>

    <p class="duz-yaz1" xml:lang="tr"><span class="duz-yaz">İç barış ve huzur açısından kötü olan Kürtçe değil, dışlanmışlık duygusudur, yabancılaşmadır. Yaşadığı topraklarda, kendi memleketinde dışlanmışlık duygusuna kapılan, aidiyet duygusu yara alan insan, hele bir de yoksulsa, geleceğe dönük umutlarını yemişse, kolayca çengellenebilir, olmadık davaların peşine takılabilir çünkü... Demokrasiydi, Avrupa’ydı geçin. Bir insanın kendi anadilinde yasakların kalkması önce insanlığın gereğidir.</span></p>

    <p class="duz-yaz1" xml:lang="tr"><span class="duz-yaz">Bu satırları son üç cümle hariç Amerika’ya uçarken, Atlantik’i geçerken yazdım. Florida’nın Orlando kentinde bir konferansa katılacağım. Orlando Havalimanı’nda kulağıma çalındı. Anonslar iki dilde yapılıyordu: önce İngilizce, sonra İspanyolca...</span></p>

    <p class="ara-spotlar-ilk-sat-r" xml:lang="tr"><span class="bold-yaz">Bir dönüm noktası: MİT’ten</span></p>

    <p class="ara-spotlar-son-sat-r" xml:lang="tr"><span class="bold-yaz">Kürtçe açıklamaları...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 29 kasım 2000</span></p>

    <p class="duz-yaz1" xml:lang="tr"><span class="duz-yaz">Millî İstihbarat Teşkilatı’nın, kısa adıyla MİT’in bir ve iki numaraları Şenkal Atasagun ile Mikdat Alpay’ın önceki gün yaptıkları açıklamalar, Türkiye’nin demokratikleşme sürecinde bir dönüm noktası sayılabilir. Başbakan Ecevit’in de “anlayışla” karşıladığını belirttiği, hatta yapılmasını kapalı kapılar arkasında teşvik ettiği bu açıklamalar, eğer devlet ve siyaset dünyasında özenle değerlendirilir ve bazı temel politikaların şekillenmesinde dikkate alınırsa, ülkemizin yararına olur.</span></p>

    <p class="duz-yaz1" xml:lang="tr"><span class="duz-yaz">MİT Müsteşarı Atasagun’la yardımıcısı Alpay’ın söyledikleri satır başlarıyla şöyle özetlenebilir:</span></p>

    <p class="duz-yaz1" xml:lang="tr"><span class="duz-yaz">(1) Öcalan’ın idamı... MİT’in en üst düzeydeki iki yetkilisi, bu idama karşı çıkıyorlar. Müsteşar Atasagun’un sözleri: “Öcalan’ı getiren biziz, asılmaması için en büyük mücadeleyi veren de biziz. Asılmamasını korktuğumuz için değil, ülkenin menfaati için savunduk. Apo’yu herkes kullandı, biz niçin kullanmayalım?”</span></p>

    <p class="duz-yaz1" xml:lang="tr"><span class="duz-yaz">(2) Kürtçe televizyon... MİT’in bir ve iki numaraları Kürtçe televizyonu savunuyor. Atasagun’un sözleri: “Güneydoğu’da Med TV çok rahat seyrediliyor. Olayları kendi açılarından yalan yanlış aktarıyorlar. Buna karşı bir rakip çıksa, iyi olur mu, olmaz mı?” Mikdat Alpay’ın sözleri: “Oradaki vatandaşlarımızı kazanmak istiyor musunuz, istemiyor musunuz? İstiyorsanız, derdinizi anlatmanız lazım. Neyle anlatacaksınız, işaretle mi?” Atasagun: “Oradaki kadınların yüzde 60’ı Türkçe bilmiyor.” Alpay ekliyor: “Orada anaları kazanamadık. Anadili bir sorun. Anaları kazanabilseydik, mesele zaten bugüne kalmazdı.”</span></p>

    <p class="duz-yaz1" xml:lang="tr"><span class="duz-yaz">(3) Avrupa Birliği’ne tam üyelik... MİT’in en tepe yöneticileri, AB üyeliğinin Türkiye’yi bölmeyeceğini söylüyorlar. Müsteşar Atasagun’un sözleri: “Ben olaya daha çok ekonomik açıdan ve demokrasi penceresinden bakıyorum. Bir Portekiz’e, bir Yunanistan’a bakın. Avrupa Birliği sayesinde nereden nereye geldiler. Demokrasiyi de tüm kurallarıyla kabul etmemiz lazım. Bir Avrupalı bazı şeyleri nasıl kabul ediyorsa, biz de edeceğiz.”</span></p>

    <p class="duz-yaz1" xml:lang="tr"><span class="duz-yaz">(4) Atatürk’ün yolu... MİT Müsteşarı Atasagun, “Atatürk’ün bize gösterdiği yol Batı’dır. Doğu, görüyorsunuz, tehlikelerle doludur” diyor. Bir de uyarısı var: “Batı’ya gitmenin yollarını arayacağız. Ama bu yol ‘Gel bizi Yugoslavyalaştır!’ demek değil” diyor. Haklı bir uyarı. Çünkü temelinde Türkiye’deki “üniter devlet” yatıyor; paramparça olan eski Yugoslavya’dakinin aksine, farklılıkları birleştirici noktaların kurumlaştırılmasını ve demokrasinin yerleştirilmesini savunan bir bakış açısı yatıyor.</span></p>

    <p class="duz-yaz1" xml:lang="tr"><span class="duz-yaz">(5) Lafı uzatmak yersiz. Türkiye’nin güvenliğinden sorumlu ulusal bir örgütün en tepe yöneticileri, Öcalan’ın idamına karşı çıkıyorlar. Türkiye’nin Avrupa Birliği’ni savunup bunu Atatürk’ün yolu olarak niteliyorlar. AB üyeliğinin gerektirdiği Kürtçe televizyon gibi demokratikleşme adımlarını PKK’ya karşı mücadelede de olumlu bir gelişme olarak görüyorlar. Bu konularda farklı düşünenlerin, MİT yöneticilerinin açıklamalarını okuduktan sonra görüşlerini gözden geçirmelerinde yarar olabilir.</span></p>

    <p class="duz-yaz1" xml:lang="tr"><span class="italik-yaz">Milliyet</span><span class="duz-yaz">’te 29 kasım 2000’de çıkan bu yazımın ertesi günü, 30 kasım 2000 tarihli</span> <span class="italik-yaz">Hürriyet</span> <span class="duz-yaz">gazetesinin yirmi ikinci sayfasında, askerin Kürtçe konusundaki tepkisini özetleyen şu haber çıktı: “Millî Güvenlik Kurulu dünkü toplantısında, Kürtçe TV tartışmalarına ayrıntılı bir raporla karşılık verdi. Raporda, Kürtçe TV’nin üniter yapıyı zedeleyeceği mesajı verildi. Bu arada, Deniz Kuvvetleri komutanlığından geçen ağustos ayında emekli olarak ayrılmış Oramiral Salim Dervişoğlu ise 1 aralık 2000’de</span> <span class="italik-yaz">Milliyet</span><span class="duz-yaz">’te çıkan demecinde Kürtçe televizyonu savunuyordu:</span></p>

    <p class="duz-yaz1" xml:lang="tr"><span class="duz-yaz">“Kürtçe televizyon, radyo, gazete... Şahsî kanaatim, bu tür adımı atmakta hiçbir sakınca yoktur. Bunun nasıl olması gerektiği çok iyi düşünülmelidir. Bu iş devlet eliyle mi, özel sektör kanalıyla mı, yoksa karma bir formül bulunarak mı yapılacak? Bu belirlenmelidir. Kürtçe yayın meselesinde Cumhuriyet’in ortak değerlerine sadık kalındığı sürece sorun çıkmaz. RTÜK herhangi bir televizyonu nasıl kapatıyorsa, çizginin dışına çıkıldığında onu da kapatır. Fikrin hem başbakan hem MİT müsteşarınca ortaya atılması güzel bir gelişme...”</span></p>

    <p class="duz-yaz1" xml:lang="tr"><span class="duz-yaz">Emekli Deniz Kuvvetleri Komutanı Dervişoğlu’nun görüşü böyleydi ama anlaşılan Genelkurmay Başkanı Orgeneral Kıvrıkoğlu farklı düşünüyordu.</span> <span class="italik-yaz">Hürriyet</span> <span class="duz-yaz">gazetesinin 8 aralık 2000 tarihli manşetinde askerin tepkisi şu başlıkla verilmişti:</span></p>

    <p class="duz-yaz1" xml:lang="tr"><span class="duz-yaz">“Kürtçe TV, PKK oyunu!”</span></p>

    <p class="duz-yaz1" xml:lang="tr"><span class="duz-yaz">Haber şöyleydi:</span></p>

    <p class="duz-yaz1" xml:lang="tr"><span class="duz-yaz">“Genelkurmay Başkanlığı, son günlerde tartışmalara yol açan Kürtçe yayın ve eğitim konularındaki rahatsızlığını açıkça ortaya koydu. Karargâh tarafından yapılan bir değerlendirmede, ‘Etnik kimlik, anadilde eğitim, radyo ve televizyon yayını ve yerel yönetimlerin güçlendirilmesi’ gibi sloganların PKK tarafından siyasî ayrılıkçı faaliyetlerde kullanılan ‘ikna temaları’ olduğu bildirildi.”</span></p>

    <p class="duz-yaz1" xml:lang="tr"><span class="italik-yaz">Hürriyet</span><span class="duz-yaz">’te çıkan bu haberin ertesi günü, 9 aralık 2000’de</span> <span class="italik-yaz">Milliyet</span><span class="duz-yaz">’in birinci sayfasındaki köşeme şunları yazdım:</span></p>

    <p class="duz-yaz1" xml:lang="tr"><span class="duz-yaz">Kürtçe televizyon konusu, Genelkurmay Başkanlığı’ndan basına yansıyan bir açıklamayla yeniden güncelleşti. Öteden beri biliniyor: Kürtçe televizyona asker karşı çıkıyor.</span></p>

    <p class="duz-yaz1" xml:lang="tr"><span class="duz-yaz">Peki ya Başbakan Ecevit? Kütçe televizyona taraftar. Başbakan Yardımcısı Yılmaz da taraftar. Dışişleri Bakanlığı taraftar mı? Evet. Dışişleri Bakanı Cem de öyle. MİT Müsteşarı Şenkal Atasagun, yardımcısı Mikdat Alpay, onlar da karşı olmadıklarını bu yakınlarda açıkladılar.</span></p>

    <p class="duz-yaz1" xml:lang="tr"><span class="duz-yaz">İlginç bir tablo değil mi? Bir başbakan... Bir başbakan yardımcısı... Bir Dışişleri bakanı... Ülke istihbaratından sorumlu bir başkan... Hepsi birlikte Kürtçe televizyon konusunda olumlu tutum içine giriyorlar.</span></p>

    <p class="duz-yaz1" xml:lang="tr"><span class="duz-yaz">Fakat asker karşı!</span></p>

    <p class="duz-yaz1" xml:lang="tr"><span class="duz-yaz">Olabilir.</span></p>

    <p class="duz-yaz1" xml:lang="tr"><span class="duz-yaz">Ama bir de olması gereken var. Nedir? Devletin kendi içinde bu konuyu ele alması, enine boyuna tartışması ve bir sonuca varması... Bugüne kadar sadece tek taraflı beyanlar var, oturup görüşme yok. Nasıl görüşülür bu konu? Başbakan bir toplantı düzenleyebilir. Bakanlar Kurulu’nda ele alınır. Üç lider zirvede görüşür. Millî Güvenlik Kurulu gündem maddesi yapar. Bütün bu platformlarda farklı görüşler dile getirilir. Konunun değişik uzmanları dinlenir. Serbestçe tartışılır. Taraflar birbirlerini ikna etmeye çalışır. Sonunda “devlet görüşü” şekillenir.</span></p>

    <p class="duz-yaz1" xml:lang="tr"><span class="duz-yaz">Son kararı almak ise siyasî otoriteye, yani hükûmete düşer. Devlet adabı bunu gerektirir. Bu hâlâ olmadı mı Ankara’da? Sanmıyorum. Oysa takvim gitgide sıkıştırıyor. Bu konunun artık askerle sivil arasında enine boyuna ve en üst düzeyde konuşulur hale gelmesi lazım. Çünkü bu konu Türkiye’nin Avrupa Birliği’yle ilişkilerinde son derece duyarlı bir noktayı oluşturuyor.</span></p>

    <p class="duz-yaz1" xml:lang="tr"><span class="duz-yaz">Çankaya Köşkü’nde sanıldığı gibi Kürtçe televizyonla Türk-AB ilişkileri birbirinden ayrı ele alınabilecek konular değil. Nitekim öyle olmadığı içindir ki, Genelkurmay’ın Kürtçe televizyon açıklamasının Avrupa Birliği’nin Nice Zirvesi’ne denk düşürüldüğü söylenebilir.</span></p>

    <p class="duz-yaz1" xml:lang="tr"><span class="duz-yaz">Yani askerin çıkışındaki zamanlama ilginç. Başbakan Ecevit, Nice’te, AB zirvesindeyken, anayasal olarak kendisine bağlı Genelkurmay Başkanlığı’ndan AB’ye böylesine ters bir mesajın çıkması ilginçlikten öteye bir durum değil mi? Evet. Öylesine bir zamanlama ki, ilginçlikten öteye normal olmayan, şık olmayan, devlet adabına da aykırı bir durum.</span></p>

    <p class="duz-yaz1" xml:lang="tr"><span class="duz-yaz">Askerin birçok defa zaten kamuoyuna aktarmış olduğu bu görüşünü ille de Ecevit’in katıldığı bir AB zirvesine rastlatması gerekmiyordu. Buna karşılık, Başbakan Ecevit’in Nice Zirvesi dönüşünde vermiş olduğu ilk tepki fazlasıyla nazikti, ölçülüydü. İlgili siyasetçiler tercihlerini, anlaşılan, susma hakkından yana kullandılar.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Kürt planına karşı</span></p>

    <p class="ara-spotlar-son-sat-r" xml:lang="tr"><span class="bold-yaz">Ankara’nın oyun planı...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, 16 aralık 2000</span></p>

    <p class="duz-yaz1" xml:lang="tr"><span class="italik-yaz">Milliyet</span><span class="duz-yaz">’te çıkan iki yazımdan:</span></p>

    <p class="duz-yaz1" xml:lang="tr"><span class="duz-yaz">Resmî politika olarak “Kürt yok Türk var!” dediğimiz yıllar. 1960’ların başları. Mısır’da “Arapların Sesi” radyosu arada bir Kürtçe yayın yapmaya başlar. Türkiye rahatsız olur. Kahire’deki büyükelçimiz, Başkan Nâsır’a çıkıp yayının durdurulmasını isteyince şu yanıtı alır:</span></p>

    <p class="duz-yaz1" xml:lang="tr"><span class="duz-yaz">“Madem ‘Türkiye’de Kürt yok’ diyorsunuz, o zaman Kürtçe yayından ne diye rahatsız oluyorsunuz ki?..” (Jonathan C. Randal,</span> <span class="italik-yaz">My Encounters With Kurdistan,</span> <span class="duz-yaz">Farrar, Straus and Giroux, New York, 1997, s. 88, dipnot.)</span></p>

    <p class="duz-yaz1" xml:lang="tr"><span class="duz-yaz">Geçti bu yıllar. “Kürt yok” demiyoruz artık. Kürtlerin varlığı genel kabul görüyor. “Kürt realitesi” diyen devlet büyüklerimiz var. “Kürt kökenli Türkiye Cumhuriyeti vatandaşları” deyimi kulaklara sıkça çalınıyor. Ancak ülkemizde hâlâ Kürt kimliğiyle ilgili olarak inkâr edilen bazı önemli konular var. Buna rağmen biz bu sefer de “Kürt var, Kürt sorunu yok!” demeyi tercih ediyoruz.</span></p>

    <p class="duz-yaz1" xml:lang="tr"><span class="duz-yaz">Bir de ciddi uyarılar var. Deniyor ki:</span></p>

    <p class="duz-yaz1" xml:lang="tr"><span class="duz-yaz">“PKK siyasallaşma çabasında... Terör ve şiddetle yapamadığını bu kez siyaset yoluyla, yani partileşerek gerçekleştirmenin peşinde. Bunun için etnik kimlik, Kürtçe radyo ve televizyon, Kürtçe eğitim ve yerel yönetim gibi konuları işliyor PKK...”</span></p>

    <p class="duz-yaz1" xml:lang="tr"><span class="duz-yaz">Askerin uyarısı da böyle.</span></p>

    <p class="duz-yaz1" xml:lang="tr"><span class="duz-yaz">Bu uyarı şöyle devam edebilir:</span></p>

    <p class="duz-yaz1" xml:lang="tr"><span class="duz-yaz">“PKK terör örgütü, ayrılıkçılığı, son tahlilde Türkiye’yi bölerek bağımsız bir Kürt devletinin kurulmasını amaçlayan bir Kürt milliyetçiliği davasını ateşlemek istiyor. Bu bakımdan Avrupa Birliği içindeki bazı odaklardan, bazı devletlerden de destek görüyor. Bu oyuna gelmeyelim, bölünürüz.”</span></p>

    <p class="duz-yaz1" xml:lang="tr"><span class="duz-yaz">Uyarılarda gerçek payı var mı? Elbette var.</span></p>

    <p class="duz-yaz1" xml:lang="tr"><span class="duz-yaz">Teşhisler doğru sayılır. Ama önemli olan tedavi yolları...</span></p>

    <p class="duz-yaz1" xml:lang="tr"><span class="duz-yaz">Bu konuya geçmeden önce “Kürt milliyetçiliği”ne biraz daha devam etmekte yarar var. Şişeden çıkalı çok oldu Kürt milliyetçiliği. Tabiî ki kendine her Kürt diyenin, kendini her Kürt olarak hissedenin “etnik milliyetçi” olması beklenemez. Değil de zaten...</span></p>

    <p class="duz-yaz1" xml:lang="tr"><span class="duz-yaz">Hatırlıyorum. 1996 yazıydı. Diyarbakır’da on dört-on beş yaşlarında bir erkek çocuğunun dükkâna girip</span> <span class="italik-yaz">Kürtlerin Tarihi</span> <span class="duz-yaz">isimli kitabı tezgâh altından satın alarak nasıl hızla kaybolduğunu...</span></p>

    <p class="duz-yaz1" xml:lang="tr"><span class="duz-yaz">Kürt milliyetçiliği yeni bir olgu değil. XIX. yüzyılın sonlarına uzanıyor. Osmanlı döneminde Kürtlük bilincinin uyanışıyla ilgili sinyaller yanıp sönüyor. Kürt isyanları patlak veriyor. Önce Osmanlı’da. Sonra, Türkiye Cumhuriyeti’nin kuruluşuyla birlikte Anadolu’da. Değişik nedenlerden söz edilebilir. Cumhuriyet’in laik niteliği bunlardan biri. Tarikatların yasadışı ilan edilmesi, tekke ve zaviyelerin kapatılması... Ayrıca merkezî hükûmetin, yani devletin, Ankara’nın güçlendirilmesi... Ve tabiî Türklük bilincinin geliştirilmesine, Anadolu topraklarında adı Türkiye olan bir ulus-devlet yaratılmasına dönük sistemli çabaların “Kürt yok Türk var; Kürtçe yok Türkçe var!” yolunda ilerlemesi... Kürt isyanlarının hepsinde “Cumhuriyet devrimi”ne karşı tepkilerin de payları var.</span></p>

    <p class="duz-yaz1" xml:lang="tr"><span class="duz-yaz">Ya “dış parmak?..”</span></p>

    <p class="duz-yaz1" xml:lang="tr"><span class="duz-yaz">“Yabancı parmağı” –özellikle İngiliz–, hem Osmanlı döneminde hem Cumhuriyet’in ilk yıllarında hiç eksik olmadı. Biz “Kürt yok” dedik. Öyle dedik ama Kürtler olduğu için de “yabancı parmağı” hiç eksik olmadı bu topraklarda...</span></p>

    <p class="duz-yaz1" xml:lang="tr"><span class="duz-yaz">Kürt varsa, dili Kürtçe de var. Bölük pörçük de olsa, dağınık da olsa var. Dili varsa, kültürü de var, tarihi de var. Kendini Kürt olarak hissedenler varsa, Kürt milliyetçiliğinin de uç vermemesi mümkün mü?.. Üstelik Kürtler yalnız Türkiye’de yok. Suriye’de, Irak’ta, İran’da da yaşıyorlar. Rusya’da, Ermenistan’da, hatta Kazakistan’da Kürtler var. Danimarka’da, İsveç’te, Almanya’da, Fransa’da, İngiltere’de, yani Avrupa’da, hatta Amerika’da bir “Kürt diasporası”nın varlığı malum. Bütün bu ülkelerde özellikle Kürt milliyetçiliğini dava edinmiş Kürtler sır değil. Enstitüleri var. Üniversitelerde kürsüleri var. Dilleri, alfabeleri, kültürleri üzerinde sistemli çalışmalar yıllardır yürütülüyor.</span></p>

    <p class="duz-yaz1" xml:lang="tr"><span class="duz-yaz">Bütün bunlar Türkiye’yi bölmek için mi?</span></p>

    <p class="duz-yaz1" xml:lang="tr"><span class="duz-yaz">Irak’ı da, İran’ı da, Suriye’yi de bölerek, bu dört ülkeden koparılacak topraklar üstünde bağımsız bir Kürt devleti kurabilmek için mi? Bazı Batı ülkeleri, bazı yabancı odaklar da bu çabalara yardımcı mı oluyorlar? Gerçeğin bir yanı böyle. Kimilerinin kafasında Türkiye’yi bölmek var tabiî. Bunun olamayacağını bilenler de Türkiye’yi karıştırmak ve güçsüz kılmak için Kürt milliyetçiliğine katkı yapıyorlar.</span></p>

    <p class="duz-yaz1" xml:lang="tr"><span class="duz-yaz">Ama hepsi böyle değil. Bir de dilleriyle, kültürleriyle, tarihleriyle Kürt diye bir varlık olduğu için geçen yüzyıldan beri bu konuya ilgi duyan ve bu konuyu bilimsel olarak araştıranlar da var. Yani sen ne kadar “yok” desen de, “gelişmemiş, geri bir dil, kültür” desen de fark etmiyor. Onlar işin içindeler, gittikçe daha çok işin içine giriyorlar.</span></p>

    <p class="duz-yaz1" xml:lang="tr"><span class="duz-yaz">Türkiye’yi bir yana bırak. Git İran Kürtleriyle konuş. Almanya’da, İsveç’te yaşayan Kürtlerle beraber ol. Bunların hepsi de etnik milliyetçi değil. Ancak, “Ben Kürt’üm; kendimi Kürt hissediyorum; onun için de tarihimi, dilimi öğrenmek, geliştirmek istiyorum; kimliğimin inkâr edilmesinden hoşlanmıyorum” dediklerini kendi kulağınla işitebilirsin.</span></p>

    <p class="duz-yaz1" xml:lang="tr"><span class="duz-yaz">Demek istiyorsun ki:</span></p>

    <p class="duz-yaz1" xml:lang="tr"><span class="duz-yaz">Sen bütün bunları Türkiye’de yok saymaya çalışsan da, bunun için bir takım fiilî engeller koysan da, Kürtçe radyo-televizyon ya da eğitime, öğrenime hayır desen de fazla değişen bir şey olmayacak. Kürtlerin dilleri, tarih ve kültürleri senin dışında canlı tutulmaya devam edecek. Şöyle ya da böyle, zayıf ya da güçlü olarak Kürt milliyetçiliği gelişecek.</span></p>

    <p class="duz-yaz1" xml:lang="tr"><span class="duz-yaz">Evet öyle. Bu süreçte hem Kürtler hem Amerika’sıyla, Avrupa’sıyla Batı da yer alacak. Unutma Kürtlere nasıl bakıldığını! Birçok Batı odağında Kürtlere, Filistinlilerden sonra dünyada “devleti ve toprağı olmayan en kalabalık halk” diye bakılır. İsrail-Filistin barışı gerçekten kurulabilirse, Ortadoğu’da ve uluslararası platformlarda Kürtlerin sahneye daha çok çıkacakları, çıkarılacakları kesindir. Konuya –devletin içinde ve dışında– aşina olanlar bu gerçeğin çoktan beri farkındalar.</span></p>

    <p class="duz-yaz1" xml:lang="tr"><span class="duz-yaz">Ayrıca, bütün bu nedenlerle yeryuvarlağının Ortadoğu gibi hassas ve önemli bir bölgesinde, bu enerji ve petrol coğrafyasında, önde gelen Batı ülkeleri geçmişte olduğu gibi bugün ve yarın da “Kürt kartı”nı ellerinden bırakmak istemeyeceklerdir.</span></p>

    <p class="duz-yaz1" xml:lang="tr"><span class="duz-yaz">Başa dönersek:</span></p>

    <p class="duz-yaz1" xml:lang="tr"><span class="duz-yaz">Kürt milliyetçiliği tüpten çıkalı çok oldu. Bu davayı güdenlerin ülkemizde Kürtçe radyo-televizyon, Kürtçe eğitim öğrenim istedikleri de doğru...</span></p>

    <p class="duz-yaz1" xml:lang="tr"><span class="duz-yaz">Peki, biz ne yapacağız?</span></p>

    <p class="duz-yaz1" xml:lang="tr"><span class="duz-yaz">Soğuk Savaş döneminde Enver Hoca’nın Arnavutluk’u gibi etrafımıza kalın, yüksek duvarlar çekip “Ben bu oyunda yokum!” mu diyeceğiz? Demeye kalksak, “internet çağı”nda bu mucizeyi nasıl başaracağız? “Beni bölmek istiyor, ben Avrupa’da yokum!” desen, acaba “bölünme tehlikesi” bitecek mi? Yoksa Avrupa’nın dışında kalırsan tam tersine büyüyecek mi?</span></p>

    <p class="duz-yaz1" xml:lang="tr"><span class="duz-yaz">Kısacası:</span></p>

    <p class="duz-yaz1" xml:lang="tr"><span class="duz-yaz">Türkiye’nin oyun planı nedir?</span></p>

    <p class="duz-yaz1" xml:lang="tr"><span class="duz-yaz">Kimileri diyor ki:</span></p>

    <p class="duz-yaz1" xml:lang="tr"><span class="duz-yaz">“Terörün beli kırıldı. Bugün artık Güneydoğu insanının asıl derdi aştır, iştir. Eğer karnı tok sırtı pek olur, iyi bir Türkçe eğitim de alırsa sorun kalmaz. Kürtçe televizyonmuş, eğitimmiş, Kürt kimliğiymiş bunları geçiniz! Bu yolda adımlar Türkiye’nin bölünmesine yatırımdır.”</span></p>

    <p class="duz-yaz1" xml:lang="tr"><span class="duz-yaz">Sahiden öyle mi?</span></p>

    <p class="duz-yaz1" xml:lang="tr"><span class="duz-yaz">Bir insan eğer karnı doyar, okuryazar olur, iyi bir eğitim alır ve adam gibi yaşamaya başlarsa, anadilini, kendi kimliğini, soyunu sopunu, köklerini unutur mu? Yoksa tam tersi mi? İnsanlar iyi yaşadıkça, eğitim düzeyleri iyileştikçe, yani toplumsal ve ekonomik standartları yükseldikçe, kendi kimliklerine daha çok mu merak sararlar?</span></p>

    <p class="duz-yaz1" xml:lang="tr"><span class="duz-yaz">İnsanların gelir ve eğitim seviyesi yükseldikçe, kimlikleriyle ilgili taleplerinin kabaracağı daha isabetli bir varsayımdır. Bu bakımdan özellikle Avrupa’dan birçok örnek verilebilir.</span></p>

    <p class="duz-yaz1" xml:lang="tr"><span class="duz-yaz">Ayrıca bugün internet çağındayız. Geçer adam bilgisayarının başına, herhangi bir araştırma programında Kürt sözcüğünü tıklar ve başlar okumaya... Engelleyebilir misiniz? İletişim devrimi yaşanıyor. Damına koyar bir çanak anten, uydu aracılığıyla Türkiye sınırları dışından gelen bir sürü Kürtçe yayını, haberleri izler, Kürtçe şarkıları dinler. Kürtçe öğrenir. (Kürtçenin hangi türü, hangi ağzı vesaire bunlar ayrı konu.)</span></p>

    <p class="duz-yaz1" xml:lang="tr"><span class="duz-yaz">Engelleyebilir misin?</span></p>

    <p class="duz-yaz1" xml:lang="tr"><span class="duz-yaz">Nitekim engellenemiyor.</span></p>

    <p class="duz-yaz1" xml:lang="tr"><span class="duz-yaz">Bu durumda Türkiye ne yapacak? Elimiz kolumuz bağlı oturacak mıyız? Halen Türkiye’de Kürtçe dergi, gazete, kitap ve kaset çıkarmak serbest. Kürt vakfı ya da enstitüleri zor da olsa ite kaka kurulabiliyor. Fiilî engeller varsa da, bu yoldaki girişimler artık yasalara aykırı değil. Bunlar olabiliyor ama Kürtçe öğrenim, Kürtçe radyo-televizyon olmuyor.</span></p>

    <p class="duz-yaz1" xml:lang="tr"><span class="duz-yaz">1997 yılı sonlarıydı.</span></p>

    <p class="duz-yaz1" xml:lang="tr"><span class="duz-yaz">Başbakan Yardımcısı Ecevit’le birlikte Stockholm’e gitmiştik. İsveç Dış Politika Derneği’nde konferans verirken Ecevit’e şöyle bir soru yöneltilmişti:</span></p>

    <p class="duz-yaz1" xml:lang="tr"><span class="duz-yaz">“Ben Türkiyeli bir Kürt’üm. Stockholm’de bir okulda Kürtçe öğretiyorum. Diyarbakır’a gelsem, aynı işi yapabilir miyim?”</span></p>

    <p class="duz-yaz1" xml:lang="tr"><span class="duz-yaz">Bu soru Ecevit’in canını sıkmıştı. “Zamanı gelince bu da olur!” gibisinden bir yanıtla geçiştirmişti soruyu. Ama soru ve sorun bu! Anadilde öğrenim, anadilde yayın. Altına Türkiye olarak imza attığımız “Kopenhag Kriterleri” de “Kürtçe” demiyor tabiî ama “anadil” diyerek bu konuya hiçbir kuşkuya yer bırakmayacak şekilde işaret ediyor.</span></p>

    <p class="duz-yaz1" xml:lang="tr"><span class="duz-yaz">Ne yapacağız?</span></p>

    <p class="duz-yaz1" xml:lang="tr"><span class="duz-yaz">Evet, bu ülkede Kürt var, Kürtçe var. Kürtçe gazete, dergi, kitap da serbest. Gazetede haberi Kürtçe okuyabilirsin. Ama radyodan, televizyondan dinlemek yasak! Kürtçe konuşur, kitap okuyabilirsin. Ama bir dershane, kurs açıp öğretemezsin. Olacak şey mi?</span></p>

    <p class="duz-yaz1" xml:lang="tr"><span class="duz-yaz">Örneğin Fransa da üniter bir devlet. Bayrağı da tek, dili de tek, Fransızca. Ama öte yandan Bretonca, Baskça, Provence dili, Occitan dili, Almanca da yok değil. Öğreniliyor, öğretiliyor. Bu diller artık Fransa’da üniter devlete ve ulusal birliğe bir tehdit olarak görülmüyor.</span></p>

    <p class="duz-yaz1" xml:lang="tr"><span class="duz-yaz">“Hayır, ben istemiyorum!”</span></p>

    <p class="duz-yaz1" xml:lang="tr"><span class="duz-yaz">Olabilir. Ancak senin istemiyor olman bazı gerçekleri değiştirmeyecek. İnsanlar yine çanak antenler yoluyla Kürtçe radyo ve televizyon izleyecekler. Kürtçe öğrenecekler. Ellerinin altında Kürtçe okuyacak bir şeyler her zaman olacak. Bilgisayarlarının başına geçip internet dünyasının Kürtçe’li sayfalarında sörf yapabilecekler. Üstelik bu durumda, yani yasaklar devam ettiği ortamda, Türkiye’yi istikrarsızlaştırmak, güçsüz kılmak, hatta bölmek isteyenlerin, ayrılıkçı güçlerin sözlerine daha çok kulak verecekler. Onların etki alanına daha çok girebilecekler. Yani “Türkiye düşmanları” güçlenecek bütün bu yasaklardan dolayı...</span></p>

    <p class="duz-yaz1" xml:lang="tr"><span class="duz-yaz">Kopenhag Kriterleri yerine getirilmeyince, Türkiye’nin Avrupa Birliği üyeliği de yatacak.</span></p>

    <p class="duz-yaz1" xml:lang="tr"><span class="duz-yaz">İyi mi olacak, kötü mü?</span></p>

    <p class="duz-yaz1" xml:lang="tr"><span class="duz-yaz">Genelkurmay İkinci Başkanı Orgeneral Yaşar Büyükanıt 2000 yılının ekim ayı içindeki bir konuşmasında, “Avrupa Birliği’ne giriş, ulu önder Atatürk’ün Türkiye’ye gösterdiği çağdaşlaşma hedefinin gerçekleşmesinde jeostratejik ve jeopolitik bir zorunluluktur. Bundan hiç kimsenin şüphesi yoktur” diyordu. Nitekim bu nedenle asker, yeni oluşmakta olan Avrupa ordusunun dışında kalmamak için çaba sarf ediyor. Yine Başbakan Ecevit dünkü konuşmasında, “Avrupa ordusunda yer almadığımız takdirde Türkiye tehlikelerle karşı karşıya kalabilir” dedi.</span></p>

    <p class="duz-yaz1" xml:lang="tr"><span class="duz-yaz">Avrupa Birliği eğer Orgeneral Büyükanıt’ın belirttiği gibi, Atatürk’ün çağdaşlaşma hedefi açısından jeostratejik ve jeopolitik bir zorunluluksa –ki ben de böyle düşünüyorum– o zaman “anadilde radyo ve televizyona, anadilde öğrenime hayır” gerekçesiyle Avrupa yolundan sapmak tarihî bir yanlış olmaz mı? Bir ülkenin kaderiyle neredeyse özdeş kıldığı böylesine önemli bir tercih bu denli pamuk ipliğine bağlı olabilir mi? Demokrasinin gereğini yaparak, Türkiye’yi karıştırmak isteyenlerin ellerindeki bazı kartları almak varken, o kartların değerini artırmak akıllı bir davranış olabilir mi?</span></p>

    <p class="duz-yaz1" xml:lang="tr"><span class="duz-yaz">Hiç sanmıyorum.</span></p>

    <p class="duz-yaz1" xml:lang="tr"><span class="duz-yaz">Evet, dünya Avrupa’dan ibaret değil. Ancak, Avrupa’nın dışındaki bir Türkiye’yi nasıl bir dünyanın beklediğini de iyi düşünüp taşınmak lazım.</span></p>

    <p class="duz-yaz1" xml:lang="tr"><span class="duz-yaz">Bu çerçevede bazı sorular:</span></p>

    <p class="duz-yaz1" xml:lang="tr"><span class="duz-yaz">Ayrılıkçı, etnik Kürt milliyetçiliğe karşı AB’nin içindeki bir Türkiye mi daha kolay mücadele eder, yoksa dışındaki bir Türkiye mi? Avrupa ile Amerika’nın Kürtlere yaklaşımları özünde farklı mı? Avrupa’dan kopan bir Türkiye dünyanın bu bölgesinde Amerika’yla baş başa kaldığında, Kürtler konusunda Washington’la da ne kadar uyuşabilir?</span></p>

    <p class="duz-yaz1" xml:lang="tr"><span class="duz-yaz">Ya İsrail? Arap denizinde “Arap olmayan” bir halk oldukları için Kürtlere öteden beri ilgisi olan, ancak bu ilgisini Türkiye’yle stratejik çıkarı ve ilişkisi nedeniyle üstü örtülü tutan İsrail, yarın Filistinlilerle, Araplarla barışını tamamlarsa, Kürtlere şu ya da bu şekilde yeniden göz kırpmaya başlayabilir mi?</span></p>

    <p class="duz-yaz1" xml:lang="tr"><span class="duz-yaz">Ortadoğu ve Hazar gibi yeryuvarlağının bu en önemli enerji coğrafyasında Kürtlere ilgi hiç azalmayacağına, hatta bir İsrail-Filistin barışından sonra Batı’da, Rusya’da daha da artabileceğine göre, doğru olan AB’nin içinde mi, dışında mı olmaktır?</span></p>

    <p class="duz-yaz1" xml:lang="tr"><span class="duz-yaz">Uzatmak yersiz.</span></p>

    <p class="duz-yaz1" xml:lang="tr"><span class="duz-yaz">Eğer Avrupa jeostratejik ve jeopolitik bir zorunluluk ise o zaman ondan vazgeçmek bu kadar pamuk ipliğine bağlı olamaz. Türkiye böylesine önemli bir stratejik tercihini anadilde radyo-televizyon, anadilde öğrenim konularına endeksleyerek bozamaz. Güneydoğu’da terörün beli kırıldı. Şimdi bir yandan aş ve iş sorununu çözerken, öte yandan demokrasinin gereklerini yerine getirmek zorundayız. Türkiye üniter ve seküler yapısını en iyi demokrasi ve hukukun üstünlüğü rejimiyle korur. Bu da zaten Atatürk’ün gösterdiği “Avrupa yolu”dur.</span></p>

    <p class="duz-yaz1" xml:lang="tr"><span class="duz-yaz">Tarihin Türkiye’yi sollayıp geçmesine izin vermeyelim.</span></p>

    <p class="ara-spotlar-ilk-sat-r" xml:lang="tr"><span class="bold-yaz">İsrail ile Amerika’nın teknik ve</span></p>

    <p class="ara-spotlar-son-sat-r" xml:lang="tr"><span class="bold-yaz">operasyonel desteği...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 5 şubat 2001</span></p>

    <p class="duz-yaz1" xml:lang="tr"><span class="duz-yaz">Devlet istihbaratında üst düzey görevlerde bulunmuş bir kaynakla sohbet.</span></p>

    <p class="duz-yaz1" xml:lang="tr"><span class="duz-yaz">Kürt devletine karşı İran, Irak ve Türkiye arasında “zımnî ittifak”tan söz ediyor. 1990 ve 1991’de Körfez krizi ve savaşıyla birlikte Irak devreden çıkınca bu dolaylı ittifakın yıkıldığını söylüyor.</span></p>

    <p class="duz-yaz1" xml:lang="tr"><span class="duz-yaz">Şu anlattıkları ilginç:</span></p>

    <p class="duz-yaz1" xml:lang="tr"><span class="duz-yaz">“Irak devre dışı kalınca Türkiye ile İran karşı karşıya geldi. İran kendi Kürtlerini bastırmaya devam ediyordu. Ama aynı zamanda ‘Gidin Türkiye’ye karşı savaşın’ dedi. PKK’nın içinde yüzde 30’un üzerinde İranlı, Iraklı, Suriyeli Kürt vardı.”</span></p>

    <p class="duz-yaz1" xml:lang="tr"><span class="duz-yaz">PKK’ya karşı 1992’de Barzanî ile Talabanî’nin Türkiye tarafından devreye sokulmasını, “Kürt’ün Kürt’e kırdırılması” diye niteliyor ama bundan bir şey çıkmadığını da ekliyor.</span></p>

    <p class="duz-yaz1" xml:lang="tr"><span class="duz-yaz">PKK konusunda Yunanistan’ın 1990’larda devreye girmeye başladığını, Atina yakınlarındaki Lavriyon kampında daha çok Türk aşırı solunun yuvalandığını belirttikten sonra özetle diyor ki:</span></p>

    <p class="duz-yaz1" xml:lang="tr"><span class="duz-yaz">“PKK güçleri kırsal alan eğitimini daha çok Suriye ve Irak’ta aldı. Şehir eylemleri için eğitim konusunda Yunanistan’dan destek ihtiyacına yol açtı. Şehir eylemlerine dönük eğitim için bazı turistik Yunan adalarının kıyıları seçildi. Bu arada Rusya, PKK’nın tabiî müttefikiydi. Rusya’dan silah ve patlayıcı madde Gürcistan, Ermenistan ve İran üzerinden PKK’ya ulaşırdı. Rus ordusu özellikle 1991’de Sovyetler Birliği’nin tarihe karışmasıyla birlikte açtı; Rus askerinin karnı doymuyordu. Silahı, cephaneyi kendi satıyordu. Korkunç ucuzdu her şey... Silahı var, dış desteği var. Eğitimi de aldıktan sonra şehir eylemlerini 1993’te başlattı PKK, İstanbul’da, Ankara’da... Devlet de böylece topyekûn mücadele, yani savaş yolunu açtı terör örgütüne karşı...”</span></p>

    <p class="duz-yaz1" xml:lang="tr"><span class="duz-yaz">İran’a, Suriye’ye karşı özellikle 1993’ten itibaren yoğun baskı uygulandığını, bu ülkelerin masa başında birçok şeye evet dediklerini, ancak pratikte bir şeyin değişmediğini anlatıyor. 1993’te Almanya’da PKK’nın yasadışı ilan edilmesine değiniyor.</span></p>

    <p class="duz-yaz1" xml:lang="tr"><span class="duz-yaz">Bazı üst düzeydeki güvenlik yetkililerinin aksine şunları söylüyor:</span></p>

    <p class="duz-yaz1" xml:lang="tr"><span class="duz-yaz">“İsrail ve Amerika istihbarat desteği vermez. ‘Şuralarda PKK vardır’ diyordu ama biz zaten biliyorduk. Teknik, operasyonel bilgi vermediler. ‘Bu bilgileri veremeyiz; verdik mi öldürürsünüz; insan hakları ihlali vesaire olur’ derlerdi. Mossad’ın başkanları, ‘Yeterince derdimiz var zaten, başımıza bir de PKK çıkmasın!’ derlerdi.”</span></p>

    <p class="duz-yaz1" xml:lang="tr"><span class="duz-yaz">PKK ve Güneydoğu’yu yıllar içinde izledikten sonra benim de katıldığım bir noktayı vurguluyor:</span></p>

    <p class="duz-yaz1" xml:lang="tr"><span class="duz-yaz">“Dış destek olmadan PKK bu hale gelemezdi!”</span></p>

    <p class="duz-yaz1" xml:lang="tr"><span class="duz-yaz">PKK için sonun başlangıcını şöyle özetliyor:</span></p>

    <p class="duz-yaz1" xml:lang="tr"><span class="duz-yaz">“Sovyetler’in çöküşü ve yeni Rusya’nın askerî bakımdan fena halde zayıflaması, Suriye’yi de göçertti. Türkiye’nin 1990’ların ikinci yarısında İsrail’le geliştirdiği özel ilişki tarzı Suriye üzerinde süper caydırıcı oldu. Tabiî en sonunda Kara Kuvvetleri Komutanı Orgeneral Atilla Ateş’in eylül 1998’de Hatay’a gidip PKK’nın artık ‘savaş nedeni’ olabileceğini Suriye’ye en kararlı dille açıklaması da dış destek konusunda son noktayı koydu.”</span></p>
  </div>
</body>
</html>