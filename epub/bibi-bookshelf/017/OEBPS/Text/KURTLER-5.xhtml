<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-5.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">5</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">Çiller, devletin elini serbest bırakıyor!</span></h2>

    <p class="bold-yaz-ortal" xml:lang="tr"><span class="bold-yaz">Mehmet Ağar: “Bir zamanlar ‘CHP artı ordu eşittir iktidar!’dı; Çiller bunu yakaladı!” - Hukuk boşluğunda Susurluk’un doğumu - Adı konmamış savaş - “PKK’ya karşı kim, hangi güç varsa harekete geçiriliyor!” - Özel kuvvetlerin sahneye çıkışı - CIA’dan “elinizi çabuk tutun” mesajı! - PKK’ya yardım eden işadamları listesi - Devlet her şeyi göze alıyor - Faili meçhuller - “Alıp başımı gideceğim; canımı emniyette hissetmiyorum.” - Diyarbakır’da Nuri Usta’nın çay ocağı - “Kürt milliyetçiliği Apo’yla başlamadı, Apo’yla bitmez!” - Göç, köylerin yakılması, boşalması... - “Buradan gitsek, nasıl karın doyuracağız?” - Gözlerdeki hıyaneti görmek...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 21 mart 1994</span></p>

    <p class="duz-yaz1" xml:lang="tr"><span class="duz-yaz">İki yıl öncesine göre ne kadar farklı!</span></p>

    <p class="duz-yaz1" xml:lang="tr"><span class="duz-yaz">Kansız, sakin geçen bir Nevruz...</span></p>

    <p class="duz-yaz1" xml:lang="tr"><span class="duz-yaz">Aynı günün gecesi Diyarbakır Polis Evi’nin sekizinci katında upuzun bir masa.</span></p>

    <p class="duz-yaz1" xml:lang="tr"><span class="duz-yaz">İki yanında “devlet” sıralanmış:</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Bölge Valisi Ünal Erkan, Diyarbakır Valisi İbrahim Şahin, Diyarbakır’ın SHP’li Belediye başkanı Turgut Atalay, Emniyet Genel Müdürü Mehmet Ağar, 7. Kolordu Komutanı Korgeneral Metin Sağlam, Jandarma Asayiş Komutanı Korgeneral Hasan Kundakçı, İkinci Taktik Hava Kuvvetleri Komutanı Korgeneral Ergin Cilasun, bölge MİT başkanı, DGM savcıları, vali muavinleri...</span></p>

    <p class="duz-yaz1" xml:lang="tr"><span class="duz-yaz">Bir de ben, gazeteci, Ünal Erkan’ın torpiliyle bu ilginç masadayım, dikkat kesilmiş olarak... Akşam yemeği. Upuzun dikdörtgen masanın iki ucunda iki televizyon. Bir yandan rakılar yudumlanıyor, bir yandan elde kumanda aleti değişik kanalların televizyon haberleri izleniyor. Bir ara Mehmet Ağar telefonla Show TV’nin akşam haberlerine canlı olarak katılıyor.</span></p>

    <p class="duz-yaz1" xml:lang="tr"><span class="duz-yaz">Nevruz’un bu yıl olaysız geçmiş olmasından herkes memnun...</span></p>

    <p class="duz-yaz1" xml:lang="tr"><span class="duz-yaz">Nevruz’dan bir gün önce Diyarbakır’a geldim. Bardaktan boşanırcasına yağmur. Terminalin önündeki ilk taksiye kapağı attım. Saçı sakalı birbirine karışmış şoförün ilk sözü:</span></p>

    <p class="duz-yaz1" xml:lang="tr"><span class="duz-yaz">“Asayişten misin abi?”</span></p>

    <p class="duz-yaz1" xml:lang="tr"><span class="duz-yaz">“Hayır gazeteciyim. Nedir bu hava böyle?”</span></p>

    <p class="duz-yaz1" xml:lang="tr"><span class="duz-yaz">“Yağsın abi, yağsın da yarın olay çıkmasın.”</span></p>

    <p class="duz-yaz1" xml:lang="tr"><span class="duz-yaz">“Nevruz ateşi bu akşamdan yakılmaz mı?”</span></p>

    <p class="duz-yaz1" xml:lang="tr"><span class="duz-yaz">“Yakılır da bu yağmurda olmaz.”</span></p>

    <p class="duz-yaz1" xml:lang="tr"><span class="duz-yaz">“Hava nasıl?”</span></p>

    <p class="duz-yaz1" xml:lang="tr"><span class="duz-yaz">“Millet tedirgin abi. Gündüz vakti şehir merkezinde bombalama oldu. Çok takviye polis geldi Diyarbakır’a. Karanlık basar basmaz herkes evine çekildi. Millet suskun.”</span></p>

    <p class="duz-yaz1" xml:lang="tr"><span class="duz-yaz">“Niye suskun ki?”</span></p>

    <p class="duz-yaz1" xml:lang="tr"><span class="duz-yaz">“Diyor ki: ‘Sen benim milletvekillerimi (DEP’liler, HC) tutukladın.’ Onlar da diyor: ‘Ben devletim.’ Mesela Ahmet Türk. Aşiret reisiydi ama sevilen insandı. Millet sıkıntılı abi. Yüzde elli değil, yüzde yüz sıkıntılı. Gönül ister ki kardeşçe yaşansın.”</span></p>

    <p class="duz-yaz1" xml:lang="tr"><span class="duz-yaz">Demir Oteli gazeteci istilası altında. Olağanüstü Hal Valisi Ünal Erkan’dan öğrendiğime göre yalnız Diyarbakır’a gelen yabancı gazeteci sayısı doksan altı.</span></p>

    <p class="duz-yaz1" xml:lang="tr"><span class="duz-yaz">Ertesi gün, 21 martta Nevruz ateşi aramaya koyuluyoruz Diyarbakır’da. Demir Otel’in çatısı gözlem kulesine dönüşmüştü sabahın köründen itibaren.</span></p>

    <p class="duz-yaz1" xml:lang="tr"><span class="duz-yaz">“Duman var mı?”</span></p>

    <p class="duz-yaz1" xml:lang="tr"><span class="duz-yaz">“Siyah dumanlar çıkıyor, Bağlar istikametinden...”</span></p>

    <p class="duz-yaz1" xml:lang="tr"><span class="duz-yaz">“Tren dumanı olmasın?”</span></p>

    <p class="duz-yaz1" xml:lang="tr"><span class="duz-yaz">Gülüşmeler... Şehir merkezi canlı. Kepenkleri indirmiş tek tük dükkân var. Oysa PKK’nın emri öyle değildi. Merkez Komitesi imzasıyla yayınlanan bildiride şu satırlar yazılı:</span></p>

    <p class="duz-yaz1" xml:lang="tr"><span class="duz-yaz">“Partimizin aldığı karar gereği, Newroz günü herkes ulusal kıyafetlerini giyerek bu tarihî bayramımızı evinde kutlamalı, dışarıya çıkamamalı, işyerlerini açmamalı.”</span></p>

    <p class="duz-yaz1" xml:lang="tr"><span class="duz-yaz">Pata pata bir ses üzerimizde. Helikopter geçiyor, ileride yükselen dumana doğru uçuyor. Huzurevleri Mahallesi. Burada bütün dükkânların kepenkleri inik. “Korkudan kapatıyoruz abi” diyor.</span></p>

    <p class="duz-yaz1" xml:lang="tr"><span class="duz-yaz">Heyecanlı bir ses:</span></p>

    <p class="duz-yaz1" xml:lang="tr"><span class="duz-yaz">“Dumana bakın, lastik yakmışlar.”</span></p>

    <p class="duz-yaz1" xml:lang="tr"><span class="duz-yaz">Top sahasının oradan geliyor. Biz yaklaşınca, sekiz on yaşlarında çocuklar kaçışıyor evlerin arasına doğru. Sonunda Nevruz ateşi bulduk Diyarbakır’da! Simsiyah dumanlar çıkararak yanmakta olan iki kamyon lastiğinin çevresinde toplanıyoruz. Bir meslektaş, “Haydin ateş dansı yapalım etrafında” diyor alaylı bir dille... Şehir merkezine dönüyorum. Gazi, İnönü caddeleri, ofis. Günlük yaşantı sürüyor. Ama yoksul kenar mahalleleri öyle değil. Dükkânlar kısmen kepenk indirmiş. Saat sabah onu geçiyor. Melik Ahmet semti, dükkânların yarısı kapalı. Mavi bereli komandolar, açık bir askerî araçta sırt sırta vermişler, elleri tetikte bizi solluyorlar.</span></p>

    <p class="duz-yaz1" xml:lang="tr"><span class="duz-yaz">Her söyleşinin ortak konusu:</span></p>

    <p class="duz-yaz1" xml:lang="tr"><span class="duz-yaz">“Bezdik canımızdan abi, bu hayat değil!”</span></p>

    <p class="duz-yaz1" xml:lang="tr"><span class="duz-yaz">Bu yakınma adım başı duyuluyor. İşsizlik olağanüstü boyutlarda. Piyasada yaprak kımıldamıyor. Buranın zengini batıya kaçıyor. Daha doğudan da Diyarbakır’a göç gitgide yoğunlaşıyor. Köylerini bırakmak zorunda kalanların göçü. Altyapısı ancak yarım milyonluk bir nüfusa yeterli Diyarbakır’da bugün bir buçuk milyon insanın yaşam kavgası verdiği belirtiliyor.</span></p>

    <p class="duz-yaz1" xml:lang="tr"><span class="duz-yaz">Bir meslektaşım saymış. Son dört günde tam on sekiz kişi ölmüş Diyarbakır’da. “Akşam beş dedi mi herkes kaçıyor sokaktan. Zira beşle yedi arası infaz saati... Kim vurduya gidebilirsin.”</span></p>

    <p class="duz-yaz1" xml:lang="tr"><span class="duz-yaz">Faili meçhul cinayet hikâyeleri korkutucu!</span></p>

    <p class="duz-yaz1" xml:lang="tr"><span class="duz-yaz">Diyarbakır’da sabahları günlük gazete bulmak kolay değil. PKK tehdidi anlaşılan etkili olmuş. İstanbul gazeteleri eskisi gibi her yerde satılmıyor. Diyarbakır Emniyeti’nin karşısına bir baraka kurulmuş. Gazeteler yalnız orada, polis eliyle satılabiliyor. Yılbaşından beri durum öyle.</span></p>

    <p class="duz-yaz1" xml:lang="tr"><span class="duz-yaz">Laf lafı açıyor, dinliyorum:</span></p>

    <p class="duz-yaz1" xml:lang="tr"><span class="duz-yaz">“Muşspor pazar günkü maç için otobüsle Diyarbakır’a geliyor. Lice girişinde, tepedeki karakolda durduruluyor. “İstiklal Marşı”nı söylemeleri isteniyor. Önce tek tek, sonra koro icrası... Karanlık basmaya başladığı için uygulama sonuna kadar gitmemiş. Bir iki oyuncunun solosundan sonra Muşsporlular yeniden yola koyulmuşlar. Takım kaptanı yakınıyormuş, ‘Yahu vali beye söylesek de bu marş olayından bu sefer kurtulsak. Yoksa karanlığa kalacağız.”</span></p>

    <p class="duz-yaz1" xml:lang="tr"><span class="duz-yaz">Nevruz ateşi, iyiliğin, aydınlığın simgesi sayılır. Keşke hep kardeşliğin şöleni olsa Nevruz Bayramı! Kana bulanmasa...</span></p>

    <p class="duz-yaz1" xml:lang="tr"><span class="duz-yaz">Masaya bakıyorum.</span></p>

    <p class="duz-yaz1" xml:lang="tr"><span class="duz-yaz">Nevruz’un olaysız geçmesinden dolayı herkesin yüzü gülüyor. En çok da, “Bölücü örgüt artık olay, eylem koyamaz hale getirildi” yorumu kulaklara çalınıyor. Nevruz’un sakin geçmesine dudak büken televizyon haber ve yorumları rahatsızlık yaratıyor. Cizre’de Nevruz’u korucuların kutlamış olmasına işaret eden haberler şöyle eleştiriliyor masada:</span></p>

    <p class="duz-yaz1" xml:lang="tr"><span class="duz-yaz">“Unutmayın ki birkaç yıl öncesine kadar o korucular Cizre’de sokağa çıkamıyorlardı. Ya da bacaklarından ağaca asılıyorlardı.”</span></p>

    <p class="duz-yaz1" xml:lang="tr"><span class="duz-yaz">Gerçek var bu sözde. Daha bir yıl önce durum çok farklıydı. Güvenlik güçleri çarşıda gündüz bile ancak motorize dolaşabiliyordu. Güneş batınca da sokak bir yerde PKK’ya bırakılıyordu. Masayı dinliyorum, lafa fazla karışmadan... Eleştiriliyor Turgut Özal. Zamanında “bölücü örgüt”ün üzerine devletin “bütün şiddeti”yle gitmesini önlediği ve PKK’yı “bir avuç eşkıya” diyerek önemsemediği için...</span></p>

    <p class="duz-yaz1" xml:lang="tr"><span class="duz-yaz">Bir komutan şöyle diyor:</span></p>

    <p class="duz-yaz1" xml:lang="tr"><span class="duz-yaz">“Şirnak’taki 21 mart 1991 Nevruzu’nu hatırlayın. Sabahtan akşama kadar PKK bayrağı meydandaki direkten indirilememişti. Teröristler, Atatürk heykeline neler yapmıştı. Sonra geçen yılki. 1992 Nevruzu geldi. Yani Demirel’in başbakanlık dönemi. Ders verildi bölücü örgüte Şirnak’ta. Devlet gücünü gösterdi. Devletle oynamanın bir bedeli olduğunu gördü herkes. Bakın, bugün ise çıt çıkmadı Şirnak’ta. Nereden nereye geldik iki yıl içinde...”</span></p>

    <p class="duz-yaz1" xml:lang="tr"><span class="duz-yaz">Moraller iyi. PKK’ya özellikle son bir yıl içinde “büyük darbeler” indirildiği belirtiliyor. Bir komutanın sözleri:</span></p>

    <p class="duz-yaz1" xml:lang="tr"><span class="duz-yaz">“Ölü ele geçen bölücü teröristlerin fotoğraflarını, filmlerini fazla vermiyoruz. Çünkü dış kamuoyunda hoş karşılanmıyor.”</span></p>

    <p class="duz-yaz1" xml:lang="tr"><span class="duz-yaz">PKK’ya vurulan darbelerin sonuçlarını bir komutan şöyle açıklıyor:</span></p>

    <p class="duz-yaz1" xml:lang="tr"><span class="duz-yaz">“Örgüte katılımın azalması... Örgütle ilgili istihbaratın artması... Lojistik desteklerine büyük darbeler indirilmesi... Koruculuğa talebin artıyor olması...”</span></p>

    <p class="duz-yaz1" xml:lang="tr"><span class="duz-yaz">Bir komutanın sözleri:</span></p>

    <p class="duz-yaz1" xml:lang="tr"><span class="duz-yaz">“Yöre halkı devletten yana. Ayrılmayı kesin olarak düşünmüyor. Böyle olmasa, otuz yedi tane ordu da kursan bir şey yapamazsın.”</span></p>

    <p class="duz-yaz1" xml:lang="tr"><span class="duz-yaz">Tam bu sırada Kemal Burkay’la, Almanya’da sürgünde yaşayan Kürt liderle Show TV’de bir konuşma yayınlanıyor. Üst düzeyde sivil bir devlet yetkilisi öfkeleniyor:</span></p>

    <p class="duz-yaz1" xml:lang="tr"><span class="duz-yaz">“Bölücü örgütle mücadele edilirken böyle şeyler yapılamaz. Önce bu örgütü çökerteceksin, sonra başka şeyleri düşünürsün. Bu aşamada yapmaya kalkarsan, sonu gelmez, çorap söküğü gibi gider. Önce terörle mücadele...”</span></p>

    <p class="duz-yaz1" xml:lang="tr"><span class="duz-yaz">Resmî devlet görüşünün özeti.</span></p>

    <p class="duz-yaz1" xml:lang="tr"><span class="duz-yaz">Terör yenilmeden Kürtçe yayındı, Kürtçe radyo televizyondu, Kürtçe kurstu, öğrenimdi gibi konuların gündeme getirilmesi son derece sakıncalı görülüyor. Bir komutanın, bölgede “devletten yana, devlete karşı güçler” tahlili yaparken şöyle bir cümlesi belleğimde iz bırakıyor:</span></p>

    <p class="duz-yaz1" xml:lang="tr"><span class="duz-yaz">“Anladım onun Türk olduğunu... Çünkü dedim ki gözlerinden hıyanet okunmuyor!”</span></p>

    <p class="duz-yaz1" xml:lang="tr"><span class="duz-yaz">Masada sık sık Başbakan Çiller’in adı geçiyor. Çiller, terörle mücadelede güvenlik kuvvetlerine, askere “açık çek” vermiş gibi bir hava estiği oluyor. Örneğin, üst düzeyde sivil bir güvenlik yetkilisi şöyle diyor:</span></p>

    <p class="duz-yaz1" xml:lang="tr"><span class="duz-yaz">“DEP milletvekillerinin dokunulmazlıklarının kaldırılması ve tutuklanmaları... Çiller’in başını çektiği bu gelişmeden dolayı güvenlik kuvvetleri müthiş memnun oldu. Moralleri iyileşti. Yöre halkı da böylece devletin gücünü görmüş oldu. Bu konuda Yılmaz daha pasif kaldı Çiller’e göre...”</span></p>

    <p class="duz-yaz1" xml:lang="tr"><span class="duz-yaz">Sonra ekliyor:</span></p>

    <p class="duz-yaz1" xml:lang="tr"><span class="duz-yaz">“DEP’le ilgili bu kararı eleştirenler buranın, bu bölgenin gerçeklerinden habersiz...”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Meclis’in DEP kararı:</span></p>

    <p class="ara-spotlar-son-sat-r" xml:lang="tr"><span class="bold-yaz">demokrasi adına kötü sınav!</span></p>

    <p class="duz-yaz1" xml:lang="tr"><span class="duz-yaz">DEP’le ilgili kararı gazetedeki köşemde eleştirenlerden biri de bendim. Yani masadaki devlet yetkilisinin deyişiyle, “Bölgenin gerçeklerinden habersiz” bir gazeteci... DEP milletvekillerinin 1994 mart ayı başında, dokunulmazlıklarının kaldırılıp TBMM’den alınarak doğruca hapse atılmalarını eleştirmiştim.</span> <span class="italik-yaz">Sabah</span> <span class="duz-yaz">gazetesinin birinci sayfasındaki köşemde 4 mart 1994’te çıkan yazımın özeti şöyleydi:</span></p>

    <p class="duz-yaz1" xml:lang="tr"><span class="duz-yaz">“Demokrasi adına kötü bir sınav verdi Türkiye Büyük Millet Meclisi. Milletvekili dokunulmazlıklarının siyasal nedenlerle kaldırılması demokrasiye sığmaz. Meclis’in içinde ve çevresinde güvenlik barikatları kurmak ve dokunulmazlığı kaldırılan milletvekillerini apar topar gözaltına almak bir talihsizliktir. Adı parlamenter demokrasi olan bir rejimin parlamentosunda böylesine görüntülere tanık olmak ve hele parlamento üyesi olarak bunları onaylamak, geçiştirmek, görmezlikten gelebilmek ya da böylesi olaylara tahammül edebilmek de bir başka talihsizliktir.</span></p>

    <p class="duz-yaz1" xml:lang="tr"><span class="duz-yaz">DEP ve Refah milletvekillerinin siyasal gerekçelerle dokunulmazlıklarının kaldırılması, Türkiye’de siyasal istikrara fayda değil zarar veriyor. Rejim bu karardan dolayı güçlenmiyor, tam tersine zaaf noktası darbe yemiş oluyor. PKK’yla mücadelede hedef küçülmüyor, büyüyor. Nedense sürekli olarak hedef toplulaştırılmasına gidiliyor. Legal-illegal, şiddet-fikir hiç ayırt edilmiyor. Her şey aynı kabın içine konuyor. Bu da içte ve dışta PKK’nın elini güçlendiriyor.</span></p>

    <p class="duz-yaz1" xml:lang="tr"><span class="duz-yaz">Devletin iç odaklarında sanıldığının aksine Meclis’in bu kararı Güneydoğu’da devleti halkın gözünde güçlü kılmayacak. Öyle bir görüntü aldatıcıdır. Yöre halkı nezdinde PKK’nın değirmenine su taşınmış oluyor. Türk-Kürt düşmanlığını körüklemek isteyenlerin eline de yeni bir koz geçiyor.</span></p>

    <p class="duz-yaz1" xml:lang="tr"><span class="duz-yaz">Türkiye’nin dış politikada manevra alanının daralması gündeme geliyor. Avrupa Konseyi, AGİK, BM İnsan Hakları Komisyonu, Avrupa Parlamentosu gibi uluslararası platformlarla, tek tek Batı ülkelerinde Türkiye bundan böyle daha çok sıkışacak. 1991 sonunda Paris Şartı avazeleriyle kurulan DYP-SHP ortaklığına uluslararası platformlarda insan hakları ve demokrasi konusunda açılmış olan kredinin son dilimi de böylece harcanmış oluyor.</span></p>

    <p class="duz-yaz1" xml:lang="tr"><span class="duz-yaz">Bir noktayı daha belirtmek istiyorum:</span></p>

    <p class="duz-yaz1" xml:lang="tr"><span class="duz-yaz">İktidarda olsun muhalefette olsun sosyal demokratların da (SHP iktidarda, DSP ile CHP muhalefetteydi o tarihte, HC) iyi bir sınav verdikleri söylenemez. Çoğunluğunun kaçak güreştiğini vurgulamak bir gerçeği saptamak olur. Ama bir Erdal İnönü örneği var. Baştan beri son derece demokrat bir tutum sergilemiş ve dokunulmazlıkların kaldırılmasına karşı çıkmıştır. TBMM Anayasa Komisyonu’nun kararına Sayın İnönü’nün koyduğu muhalefet şerhlerinden ikisini köşeme aynen alıyorum:</span></p>

    <p class="duz-yaz1" xml:lang="tr"><span class="duz-yaz">‘İlke ve pratik açılarından dokunulmazlıkların kaldırılmasının yanlış olduğuna inanıyorum.</span></p>

    <p class="duz-yaz1" xml:lang="tr"><span class="duz-yaz">İlke açısından:</span></p>

    <p class="duz-yaz1" xml:lang="tr"><span class="duz-yaz">Her zaman savunageldiğim ilke, düşünce özgürlüğünün, demokrasi ve daha genel olarak insan yaşamının temel bir niteliği olduğudur. Bu bakımdan düşünce suçu diye bir şeyin demokrasilerde olmaması gerektiğini, zararlı fikirlerin de söylenmesinden korkulmamasını, zararlı fikirler söylenmeden, hangi fikirlerin doğru ve yararlı olduğunun anlaşılamayacağını, bu yapılmadan sağlıklı fikirlerin toplumca içtenlikle benimsenemeyeceğini her zaman ve her fırsatta öne sürdüm.</span></p>

    <p class="duz-yaz1" xml:lang="tr"><span class="duz-yaz">Dokunulmazlıkların kaldırılması önerilen milletvekillerinin sözle ve yazıyla açıkladıkları fikirlerine hiçbir şekilde katılmıyorum. Bu fikirler yanlıştır, zararlıdır, gerçeğe uymayan yorumlarla doludur. Ama milletvekillerinin bu yanlış fikirleri söyleme olanağını zorla ortadan kaldırırsak, bu fikirlerin yanlışlığını vatandaşlarımıza gönül rahatlığıyla kabul ettiremeyiz.</span></p>

    <p class="duz-yaz1" xml:lang="tr"><span class="duz-yaz">Pratik açıdan:</span></p>

    <p class="duz-yaz1" xml:lang="tr"><span class="duz-yaz">Hepimizin ortak amacı olan vatanın bütünlüğünü koruma davasına bu dokunulmazlıkların kaldırılması nasıl katkı yapar? Yararları mı, zararları mı daha fazla olur? Hem kısa vadeli hem uzun vadeli bütün olası etkileri düşündüğümde zararın yarardan daha çok olacağını görüyorum. İstanbul Milletvekili Hasan Mezarcı’nın birçok konuşması, başta büyük Atatürk olmak üzere Türkiye Cumhuriyeti’ni kuranların fikirlerine ve amaçlarına karşı bir anlayış içinde olduğunu gösteriyor. Böyle bir anlayış benim siyasal görüşlerime taban tabana zıttır. İnanıyorum ki, toplumumuzun büyük çoğunluğunun sağlıklı değerlendirmesiyle de çelişmektedir. Ancak bu fikirlerin yanlışlığını göstermek, milletvekili dokunulmazlığını kaldırmakla olmaz.</span></p>

    <p class="duz-yaz1" xml:lang="tr"><span class="duz-yaz">Atatürk ve arkadaşlarının Türkiye’de gerçekleştirdikleri devrimlerin açtığı yolda yürüyen kuşakların yılmayan çabaları, bugün ülkemizde bütün kurum ve kurallarıyla işleyen bir çağdaş demokrasiyi hayata geçirmektedir. Böyle bir demokrasinin temel niteliklerinden biri olan düşünce özgürlüğü, tamamıyla karşısında olduğumuz fikirlerin bile söylenmesine izin vermekle kendini gösterir. Bu nedenle İstanbul Milletvekili Hasan Mezarcı’nın dile getirdiği ters fikirler yüzünden dokunulmazlığının kaldırılmasına karşı oy verdim.’</span></p>

    <p class="duz-yaz1" xml:lang="tr"><span class="duz-yaz">Sayın İnönü’nün görüşlerine katılıyorum.”</span></p>

    <p class="duz-yaz1" xml:lang="tr"><span class="duz-yaz">Bu yazım çıktığı gün, Erdal İnönü telefon edip yazımdan dolayı beni kutlamış ve teşekkür etmişti.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">12 nisan 1994</span></p>

    <p class="duz-yaz1" xml:lang="tr"><span class="duz-yaz">Ragıp Duran’ın Apo’yla röportajı yayınlanacaktı bu gece ATV’de. Genelkurmay devreye girdi, yayın iptal edildi.</span></p>

    <p class="duz-yaz1" xml:lang="tr"><span class="duz-yaz">1994’ün mart ayı başında dokunulmazlığı kaldırılıp hapse atılan milletvekillerinden biri de DEP Genel Başkanı Hatip Dicle’ydi. 1991’de SHP’den Diyarbakır milletvekili seçilmiş, bir süre sonra da HEP’e geçmişti. Bu partinin kapatılacağının kesinleşmesi üzerine de 1993’ün mayıs ayında kurulan DEP’e geçmiş, aynı yılın sonunda genel başkanlığa seçilmişti.</span></p>

    <p class="duz-yaz1" xml:lang="tr"><span class="duz-yaz">Hatip Dicle kırk yaşındaydı.</span></p>

    <p class="duz-yaz1" xml:lang="tr"><span class="duz-yaz">HEP milletvekiliyken Diyarbakır’da uzun bir sohbet yapmıştım kendisiyle. İstanbul Teknik Üniversitesi’nin İnşaat Mühendisliği Bölümü’nden mezundu. İyi bir öğrenciydi. 100 üzerinden 92 alarak mezun olmuş, son on yılın da rekorunu kırmıştı.</span></p>

    <p class="duz-yaz1" xml:lang="tr"><span class="duz-yaz">On dokuz yaşından itibaren politikayla ilgilenmişti. Devrimci Doğu Kültür Derneği’nde (DDKD) çalışmıştı. Bu eylem döneminde Şakşak olan soyadı yüzünden alay konusu olmuştu. Soyadını nasıl değiştirdiğini şöyle anlatmıştı:</span></p>

    <p class="duz-yaz1" xml:lang="tr"><span class="duz-yaz">“Dedem, Diyarbakır’da Behrampaşa Camii’nin imamıydı. Sesi çok güzelmiş. Soyadı Kanunu çıktığında ona Şakşak soyadı uygun bulunmuş. Buralarda isteyen istediği soyadını alamazdı. DDKD’de soyadım yüzünden alay konusu olunca, ben de ailemi ikna edip Dicle soyadını aldım.”</span></p>

    <p class="duz-yaz1" xml:lang="tr"><span class="duz-yaz">Yaşadığı bazı olayları ince ayrıntılarıyla anlatmıştı. 1984 kasım ayında gözaltına alınması... Ankara’da gördüğü işkence, elektrik, askı, soğuk su... Mamak’ta “hayvan kafesi” denilen hücrede geçirdiği günler... Bütün bunlar Dicle’nin “radikalleşmesi”nde rol oynamıştı. Kravatının renkleri sarı, kırmızı, yeşildi. Yani Kürtlerin simgesi olan renkler. PKK bayrağı da bu renklerden oluşuyordu. “Bu kravat benim ayrıcalığım” demişti Hatip Dicle, “Milletvekili olmasam bu renkte bir kravatı takamazdım Diyarbakır’da...”</span></p>

    <p class="duz-yaz1" xml:lang="tr"><span class="duz-yaz">Hatip Dicle, Leyla Zana’yla birlikte DEP’in PKK’ya yakın kanadıydı. Ya da PKK’nın legal kanadı gibiydi. Genel başkan seçildiği kongrede, PKK’nın bir terör örgütü olmadığını öne sürmüş, ayrılıkçılığı savunmuştu. Dicle’nin karşısında yer alan partinin diğer kanadı ise PKK ile partinin arasına mesafe konulmasından yanaydı. DEP’li on yedi milletvekili içinde onu Hatip Dicle’nin genel başkanlığına taraftar gözükmüyordu. Hatip Dicle, DEP kongresindeki konuşmalarıyla kışkırtıcı ve provokatif bir tutum almıştı. DEP hakkındaki kapatma davası Anayasa Mahkemesi’nde devam ederken yangına körükle gitmişti. Sanki DEP’in kapatılmasını istiyordu.</span></p>

    <p class="duz-yaz1" xml:lang="tr"><span class="duz-yaz">Böylesi daha mı işine gelirdi?</span></p>

    <p class="duz-yaz1" xml:lang="tr"><span class="duz-yaz">DEP kapatılınca PKK’ya Avrupa’da psikolojik üstünlük mü sağlanacaktı? “İşte bakın, Türkiye’de demokratik mücadele hakkı bize tanınmıyor, tek yol şiddet... Düşün PKK’nın arkasına!” propagandası daha mı güçlenecekti?</span></p>

    <p class="duz-yaz1" xml:lang="tr"><span class="duz-yaz">Bu sorularla ilgili olarak Hatip Dicle şöyle demişti 1993’ün aralık ayında:</span></p>

    <p class="duz-yaz1" xml:lang="tr"><span class="duz-yaz">“DEP’in kapatılması bizi de sıkıntıya sokar. Ama bu her şeyden önce TC’nin sorumluluğudur. HEP konusunda zaten Avrupa İnsan Hakları Mahkemesi’nde dava açmış bulunuyoruz. HEP’ten sonra DEP’in kapatılması her yerde Türkiye’nin karşısına çıkar.”</span></p>

    <p class="duz-yaz1" xml:lang="tr"><span class="duz-yaz">Çıktı da!</span></p>

    <p class="duz-yaz1" xml:lang="tr"><span class="duz-yaz">Önce dokunulmazlıkların kaldırılması, sonra DEP’in kapatılması Avrupa’da Türkiye’ye karşı havayı hızla koyulaştırdı. Türk dış politikasının manevra alanını daralttı. 1994 yılı bahar aylarında konuştuğum Dışişleri Bakanlığı’nın üst düzeyde bir yetkilisi şöyle yakınıyordu:</span></p>

    <p class="duz-yaz1" xml:lang="tr"><span class="duz-yaz">“Günlerdir karnıma kramplar giriyor. Son olaylardan sonra bazı odaklara laf anlatmak müthiş güçleşti. Çok sıkışacağız. Bu işin anlatılacak tarafını da çok göremiyorum. Dokunulmazlık kaldırma işinin siyasal yanı o kadar açık ki, bu konuda inandırıcı, ikna edici olabilmek çok güç... ‘Avrupa’dan bana ne’ diyebilir misin? Avrupalılığını ilan etmişsin. Avrupa Konseyi üyesisin. AB’ye bin yıldır ortak üyesin. Gümrük Birliği’ne girmek istiyorsun. 1987’de tam üyelik müracaatın var. Sözün kısası, senin iddian Avrupalı olmak... Şimdi nasıl olur da ‘Avrupa benim işime karışmasın!’ diye ortaya çıkabilirsin? Bir İran, bir Irak olsan, bunu söyleyebilirsin. Ama hem Avrupalı’yım diyeceksin, hem de işime karışma... Bu olmuyor!”</span></p>

    <p class="duz-yaz1" xml:lang="tr"><span class="duz-yaz">DEP milletvekillerinin dokunulmazlıklarının kaldırılıp hapse atılmalarından dolayı Avrupa’da Ankara’ya yöneltilen eleştiriler üç noktada toplanıyordu: (1) Siyasal gerekçelerle dokunulmazlıkların kaldırılması demokrasiye aykırıdır. (2) Dokunulmazlıkları kaldırılan milletvekillerinin bir eylemden değil, düşünceden dolayı suçlanmaları. (3) Ve Avrupa’da kaldırılmış olan ölüm cezasıyla yargılanmaları...</span></p>

    <p class="duz-yaz1" xml:lang="tr"><span class="duz-yaz">Oysa, Avrupa’da daha iki yıl önce Türkiye’ye karşı hava çok daha farklıydı. 1991 genel seçimlerinden sonra Demirel-İnönü, yani DYP-SHP koalisyonu kurulmuş, demokrasi ve insan hakları açısından “koalisyon protokolü” iyimser beklentilere yol açmıştı. Hatırlıyorum şimdi. 1992 mayıs ayı. Avrupa Konseyi’nde Türkiye dönem başkanlığını devralıyor. SHP’li Dışişleri bakanı Hikmet Çetin’le birlikte Strasbourg’dayım. Koalisyon hükûmeti Konsey çevrelerinde çok iyi bir hava yaratmış. İngilizce ve Fransızca’ya çevrilmiş koalisyon protokolü elden ele dolaşıyor.</span></p>

    <p class="duz-yaz1" xml:lang="tr"><span class="duz-yaz">O tarihte Strasbourg’dan şunları yazmıştım:</span></p>

    <p class="duz-yaz1" xml:lang="tr"><span class="duz-yaz">“Sorun insan hakları ise elimizi çabuk tutalım. Demokrasi reformunu bir an önce gerçekleştirelim. Bunun için parlamento çarkını daha hızlı çevirmeye bakalım. Avrupa Konseyi’nde iyimser beklentiler uç vermiş. Bu havanın bir süre sonra düş kırıklığına dönüşmesine yol açmayalım.”</span></p>

    <p class="duz-yaz1" xml:lang="tr"><span class="duz-yaz">Ama olan oldu.</span></p>

    <p class="duz-yaz1" xml:lang="tr"><span class="duz-yaz">İki yıl boyunca Parlamento’dan bir şey çıkmadı. Vaatler kâğıt üstünde kaldı. DEP olayı da tüy dikti. Bir yandan koalisyon içinde DYP ile SHP arasındaki görüş ayrılıkları, öte yandan askerin tutumu, demokrasi sicilimizin düzeltilmesi için dışarıda Türkiye’ye açılan kredinin bir yerde sona ermesine yol açtı. O günlerde Dışişleri Bakanı Hikmet Çetin’e iki yıl öncesinde esen olumlu havayı anımsatınca, “Eski güzel günler!” demekle yetinmişti.</span></p>

    <p class="duz-yaz1" xml:lang="tr"><span class="duz-yaz">DEP’in kapatılmasından sonra 1994’ün haziran ayında çıkan yazımda şu satırlar vardı:</span></p>

    <p class="duz-yaz1" xml:lang="tr"><span class="duz-yaz">“PKK’yla mücadele açısından da, istikrar ve barış açısından da, dış politikada manevra açısından da DEP’in kapısına kilit vurulması doğru olmadı. DEP’in kapatılması, PKK’nın değirmenine su taşıdı. Şimdi, ‘İşte bakın, TC hiç bir legal faaliyete izin vermiyor. PKK’nın haklılığını bir kez daha anlayın’ diyeceklerdir. Bu propaganda, Kürt kökenli vatandaşlarımızı da etkileyecek. Çünkü DEP genellikle kendi partileri olarak benimseniyor. Oylarıyla Parlamento’ya gönderdikleri insanların hapse atılıp yargılanmalarını tepkiyle karşılıyorlar. ‘Yöre halkı kuvvetten anlar, kuvvetlinin yanına gelir!’ diye savunulan resmî görüş, yaşananların ışığında tutarlı değil.</span></p>

    <p class="duz-yaz1" xml:lang="tr"><span class="duz-yaz">Bu arada DEP’in kapatılması Refah’ın işine geliyor.</span></p>

    <p class="duz-yaz1" xml:lang="tr"><span class="duz-yaz">Türkiye’nin dış politikada manevra alanı da genişlemiyor, daralıyor. PKK’ya karşı haklı mücadeleyle Kürt sorunu arasında bir çizgi çekilemediği için bu böyle oluyor. Şiddet ve terör eyleminden değil de, siyasal fikirden dolayı dokunulmazlık kaldırıp milletvekili yargılamaya, parti kapatmaya devam ettiğimiz sürece derdimizi dışarıda anlatamayacağız. Dış politika platformlarında sıkışmaya devam edeceğiz.</span></p>

    <p class="duz-yaz1" xml:lang="tr"><span class="duz-yaz">Demokrasilerde çok değişik fikirler, şiddete başvurmamak koşuluyla parti olarak siyaset sahnesinde yer alır. Bu açıdan ırkçılık, savaş kışkırtıcılığı yasaktır. Fakat ayrılıkçılığı savunan partiler de birçok Avrupa ülkesinde meşru sayılır. Fransa’da Korsika’nın bağımsızlığını savunmak suç değildir. İskoçya’nın bağımsızlığını savunan parti de vardır. Ya da İspanya’da bugün etkisini yitirmiş terör örgütü ETA’nın siyasal kolu sayılan Birleşik Halk Partisi (HB), meşru platformlarda Baskların bağımsızlığını savundu diye kapatılmadı. Kuzey İtalya’nın özerkliğini isteyen parti ise halen Roma’da koalisyon ortağı olarak iktidarda yer alıyor. Bugüne kadar ‘Kürtçülük’ gerekçesiyle çok parti kapatıldı. Ama değişen bir şey olmadı. HEP vardı, kapatıldı. DEP kuruldu. Şimdi o da kapatıldı, HADEP örgütleniyor. Bu aç kapa işlemiyle bir yere varılabilseydi, bugüne kadar varılırdı. Bu nedenlerle, Parlamento bunca kötü sınavlardan sonra bir de iyi sınav verebilse, 12 Eylül askerî rejiminin anayasasını Batı demokrasilerindeki örneklere göre düzenleyebilse... Evet, PKK’ya karşı haklı ve meşru mücadeleyi sürdürelim. Ama ‘Kürt sorunu’nu ayrı bir yere koyalım. Terörden ayırıp demokrasi ve insan hakları bakımından gerekli bazı adımları artık daha fazla geciktirmeyelim. Yoksa bu gidişle PKK içte ‘tek temsilci’ haline gelirken, dışarıda da ‘FKÖ’leşebilir.” (</span><span class="italik-yaz">Sabah</span> <span class="duz-yaz">gazetesi, 21.6.1994)</span></p>

    <p class="duz-yaz1" xml:lang="tr"><span class="duz-yaz">HADEP’in 1994 yaz aylarında resmen kurulmasından sonra PKK ve Apo’dan hoşlanmayan, onların yöntemlerini doğru bulmayan bazı Kürt politikacı ve aydınlarıyla bazı sohbetler yaptıktan sonra 9 ağustos 1994’te</span> <span class="italik-yaz">Sabah</span><span class="duz-yaz">’ta şu yazıyı yazmıştım:</span></p>

    <p class="duz-yaz1" xml:lang="tr"><span class="duz-yaz">“HEP ile DEP kapatıldı. Şimdi de HADEP kuruldu. İlk iki partide Apo’dan hoşlanmayan, PKK’nın şiddet politikalarına karşı çıkan, ille de ayrılıkçılığı savunmayan Kürtler de yer almıştı. Kimileri isteyerek, kimileri gönülsüzce katılmıştı harekete. Gönülsüzce katılanlar, ‘PKK kafası’yla bu işlerin yürümeyeceğini savunuyorlardı. Kapalı kapılar arkasında, PKK liderliğine damgasını vuran ‘Stalinci’ anlayışla bir yere varılamayacağını belirtiyorlardı. Kendi deyişleriyle, ‘PKK da Kürt halkının bir gerçekliği’ydi. Ancak izlediği şiddet politikaları işleri içinden çıkılmaz hale getiriyor, Kürt insanına inanılmaz acılar yaşatıyordu.</span></p>

    <p class="duz-yaz1" xml:lang="tr"><span class="duz-yaz">Bu nedenle HADEP’ten uzak durma ve kendi partilerini örgütleme çabası içine girdiler. Bir yanda 1980 öncesinin CHP milletvekili ve Ecevit hükûmetinin Bayındırlık bakanı Şerafettin Elçi çalışıyor. Öbür yanda eski TİP milletvekili Kemal Burkay’ın ‘Özgürlük Yolu’ taraftarları. Hedefleri, şiddeti reddeden bir parti... Aynı zamanda ‘Sadece Kürtler için olmasın bu parti’ diyorlar. Üzerinde özellikle durdukları noktaya gelince: ‘PKK’nın gölgesi’ vurmayan bir partinin kurulması...</span></p>

    <p class="duz-yaz1" xml:lang="tr"><span class="duz-yaz">Bu nedenle PKK’nın hışmını üstlerine çekmiş durumdalar. PKK tarafından ‘TC işbirlikçisi’ olmakla, ‘devletin Kürt partisi’ olmakla ve ‘davaya ihanet etmek’le suçlanıyorlar. PKK’nın yayın organı</span> <span class="italik-yaz">Özgür Ülke</span> <span class="duz-yaz">gazetesinde Ali Fırat takma adıyla makaleler yazan Apo’nun son yazısında da ‘sosyalist çizgiden sapmak’la suçlanıyorlardı.</span></p>

    <p class="duz-yaz1" xml:lang="tr"><span class="duz-yaz">Apo’nun şu satırları ilginçti:</span></p>

    <p class="duz-yaz1" xml:lang="tr"><span class="duz-yaz">‘Fırsat bulurlarsa bir kol örgütleyecekleri şimdiden görülmektedir. Buna siyasî çözüm kılıfı da geçirerek, ‘Biz güvercinler siyasî çözümden yanayız, şahinler ise askerî çözümden yana’ diyecekler. Bunlara göre yapılması gereken, PKK ile TC’nin şahinlerini geriletip güvercinleri buluşturmaktır. Bunların bu yaklaşımlarının güvercinlikle alakası yoktur. İşin emek yönüne, bunların sosyal yaşam içindeki yerlerine bakmak gerekiyor. Aslında bu kavramlar, burjuvazinin sosyalist kavramları dışlamak için kullandığı kavramlardır.’</span></p>

    <p class="duz-yaz1" xml:lang="tr"><span class="duz-yaz">PKK liderliği kendinden emin gözükse de, alternatif hareket ya da oluşumlardan rahatsızlık duyuyor. Apo, Cemil Bayık, Kâni Yılmaz’dan haber alabilen çevrelere göre, PKK liderliğini rahatsız edici muhtemel gelişmeler şöyle özetlenebilir:</span></p>

    <p class="duz-yaz1" xml:lang="tr"><span class="duz-yaz">‘Devlet bir yandan olanca gücüyle PKK’ya vururken, öbür yandan sınırlı reformlara girişebilir. Kürtçe özel radyo ve televizyon yayınları, özel Kürtçe öğrenim gibi bazı haklar tanıyabilir. Bunu yaparken örneğin Şerafettin Elçi’nin parti kurmasına ses çıkarmayabilir. Belki de Elçi’nin parti kurmasında Ankara ile Barzanî anlaşmıştır. Tabanda etkili olabilecek böylesi gelişmelerden PKK liderliğinin rahatsız olabileceği anlaşılıyor.’</span></p>

    <p class="duz-yaz1" xml:lang="tr"><span class="duz-yaz">Elçi ve Burkay yandaşları ne yapabilir? Her zamanki iki taş arasında, yani hem devletin hem PKK’nın arasında sıkışıp kalabilirler mi? Bu ihtimal var tabiî...”</span></p>

    <p class="duz-yaz1" xml:lang="tr"><span class="duz-yaz">Ama bir başka gerçek vardı.</span></p>

    <p class="duz-yaz1" xml:lang="tr"><span class="duz-yaz">Devletin PKK dışındaki Kürtçü hareketleri, oluşumları fazla önemsediği söylenemezdi. PKK karşısında ya da PKK’yla mukayese edildiğinde bunların çok güçsüz olduklarını biliyordu. 2001 yılında üst düzeyde bir istihbarat yetkilisiyle sohbet ederken şöyle demişti:</span></p>

    <p class="duz-yaz1" xml:lang="tr"><span class="duz-yaz">“PKK dışında on üç tane Kürt örgütü vardı. PKK bunların hepsini sindirdi, tabela örgütü haline getirdi. Bir Kemal Burkay kaldı. Ama ona da biat ettirdi sonunda...”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Ağar: “Bir zamanlar</span></p>

    <p class="ara-spotlar" xml:lang="tr"><span class="bold-yaz">‘CHP artı ordu eşittir iktidar!’dı;</span></p>

    <p class="ara-spotlar-son-sat-r" xml:lang="tr"><span class="bold-yaz">Çiller bunu yakaladı!”</span></p>

    <p class="duz-yaz1" xml:lang="tr"><span class="duz-yaz">Devlet, asker terörle mücadeleye devam ederken en ufak bir çizgi değişikliği yapma niyetinde değildi. Nitekim, Başbakanlık koltuğuna oturduğunda Demirel gibi, Kürtlerden, “Kürt realitesi”nden, hatta Demirel’den ileri gidip Kürtçe radyo-televizyondan, Kürtçe öğrenimden, İspanya’daki Bask modelinden söz edebilen Çiller kısa zamanda hizaya gelip susmuştu. 21 mart 1994 akşamı, Diyarbakır Polis Evi’nde “devletle birlikte” yediğim yemek sırasında, Emniyet Genel Müdürü Mehmet Ağar şöyle demişti:</span></p>

    <p class="duz-yaz1" xml:lang="tr"><span class="duz-yaz">“PKK’yla mücadelede Başbakan Çiller, güvenlik güçleriyle, askerle büyük bir uyum içinde. Olayı yakaladı Çiller. Güvenlik güçlerinin, askerin ihtiyaç duydukları moralin nasıl verileceğini gördü. Bunu sağladı. Hatırlarsınız, bir zamanlar ‘CHP artı ordu eşittir iktidar!’ denirdi. Şimdi Çiller bunu görüyor, yakalıyor!”</span></p>

    <p class="duz-yaz1" xml:lang="tr"><span class="duz-yaz">“Devlet”, Güneydoğu bağlamında Başbakan Çiller’le ilgili olarak olumlu bir dil kullanmaya başlamıştı. 1999’un mart ayında Suriye’nin başkenti Şam’da tesadüfen tanıştığım ve bütün meslek hayatını Güneydoğu’da PKK’ya karşı mücadeleyle geçirmiş Özel Kuvvetler’den bir subay bana aynen şöyle demişti:</span></p>

    <p class="duz-yaz1" xml:lang="tr"><span class="duz-yaz">“Çiller’i sevmem ama onun sayesinde bu işler hızlandı! Anlaşılan o ki, Başbakanlık koltuğuna oturduktan sonra ‘her şey serbest’ demiş...”</span></p>

    <p class="duz-yaz1" xml:lang="tr"><span class="duz-yaz">Başka bir deyişle:</span></p>

    <p class="duz-yaz1" xml:lang="tr"><span class="duz-yaz">Çiller, Başbakanlık koltuğuna oturduktan sonra Güneydoğu’da elleri serbest bıraktı. Sivil siyasî otoritenin bütün desteğini, öyle anlaşılıyor ki, gözü kapalı biçimde güvenlik güçlerinin, askerin arkasına koydu ve geri çekildi.</span></p>

    <p class="ara-spotlar-ilk-sat-r" xml:lang="tr"><span class="bold-yaz">“PKK’ya karşı kim, hangi güç</span></p>

    <p class="ara-spotlar" xml:lang="tr"><span class="bold-yaz">varsa, harekete geçiriliyor” ve</span></p>

    <p class="ara-spotlar-son-sat-r" xml:lang="tr"><span class="bold-yaz">Susurluk doğuyor!</span></p>

    <p class="duz-yaz1" xml:lang="tr"><span class="duz-yaz">Üst düzeyde bir istihbarat yetkilisiyle 2001 yılında bu kitapla ilgili olarak yaptığım sohbette, özellikle Çiller’in 1993 haziran ayındaki başbakanlığıyla başlayan dönemi şöyle özetlemişti:</span></p>

    <p class="duz-yaz1" xml:lang="tr"><span class="duz-yaz">“Bu adı konmamış bir savaştı. Topyekûn mücadeleydi. Silah, devletin tekelindedir. Devlet, karşısında başka silahlı gücü, kendisine meydan okuyan, silah çeken başka bir gücü kabullenemez. Bölgede PKK’ya karşı kim, hangi güç varsa harekete geçirildi. Örneğin Hizbullah zaten vardı bölgede. Faili meçhulleri bunlar yaptı. Satırla ya da enseden tek kurşunla, ‘takarof makarof’ denen Rus malı tabancayla... Gayri nizamî harpti bu. Bu savaşta merhamet ölüm demektir! Karşındaki adamın alnında PKK yazmıyor ki. Arkanı döndün, bir anda tarandın gittin. Onun için adı konulmamış savaş nerede varsa, orada insan hakları da bir süre kendiliğinden sınırlanır, darbe yer. Silahlı Kuvvetler içinde Özel Kuvvetler geliştirildi. Emniyet’te Korkut Eken’ler Özel Harekât Timleri’ni yetiştirdi. Bölgede PKK’ya karşı ‘alan hâkimiyeti’ uygulanmaya başlandı. Gündüz hareketli, gece hareketsiz ama alanda geceleyen birliklerin sayısı artırıldı. 1993 mayısından özellikle 1994 sonuna kadar müthiş bir mücadele yaşandı. 1995’ten itibaren de aşağı doğru çekilmeye başlandı PKK...”</span></p>

    <p class="duz-yaz1" xml:lang="tr"><span class="duz-yaz">Şu cümlenin altını özellikle çizmiştim:</span></p>

    <p class="duz-yaz1" xml:lang="tr"><span class="duz-yaz">“PKK’ya karşı kim, hangi güç varsa harekete geçirildi.”</span></p>

    <p class="duz-yaz1" xml:lang="tr"><span class="duz-yaz">Bu cümlenin arkasında bir boşluk, bir hukuk boşluğu meydana gelmeye başladı. Terörle mücadele derken, bu boşlukta “Susurluk” doğmaya başladı. Çünkü devletin içindeki bazı odaklar, PKK’ya karşı verilen “topyekûn savaş”ta, “gayri nizamî harp”te, arkasında da sivil siyasî otoritenin, yani hükûmetin bir yerde desteğini hissettiği için PKK’yı en hızlı biçimde bitirmek umuduyla “her yol”a başvurmaya başladılar.</span></p>

    <p class="duz-yaz1" xml:lang="tr"><span class="duz-yaz">Susurluk’a giden yol böyle açıldı.</span></p>

    <p class="duz-yaz1" xml:lang="tr"><span class="duz-yaz">Susurluk, Türk devlet düzenindeki kirlenmeyi, çürümüşlüğü simgeleyen bir sözcük haline geldi.</span></p>

    <p class="duz-yaz1" xml:lang="tr"><span class="duz-yaz">Başbakanlık Teftiş Kurulu Başkanı Kutlu Savaş’ın 1997 tarihli raporundan bir bölüm:</span></p>

    <p class="duz-yaz1" xml:lang="tr"><span class="duz-yaz">“Susurluk olayının başlangıcı, belki de zamanın başbakanı Çiller’in bir cümlesinde gizlidir. ‘PKK’ya yardım eden işadamlarının listeleri elimizde’ diyordu. Sonra da infazlar başladı. İnfazların kararını kim veriyordu? Bozulmanın başlaması ve vatan-millet hesaplarının yerini kişisel hesapların alması kaçınılmazdı ve öyle oldu. (...) 1993 yılı köklü değişiklikleri gündeme getirdi. Terörle mücadelede şahinler devri başladı. Başbakan Çiller, terörle mücadeleyi ön plandaki faaliyeti olarak takdim etti. Emniyet genel müdürlüğüne Mehmet Ağar geldi ve ciddi bir tercih yapıldı. Terörle mücadelede polis daha aktif bir konuma getirildi. Özel Harekât Timleri ön plana çıktı. ”</span></p>

    <p class="duz-yaz1" xml:lang="tr"><span class="duz-yaz">Cüneyt Arcayürek, Cumhurbaşkanı Demirel’e faili meçhul cinayetlerle ilgili bir soru yöneltiyor, şu yanıtı alıyor:</span></p>

    <p class="duz-yaz1" xml:lang="tr"><span class="duz-yaz">“Tansu Çiller 1993’te hükûmet olduktan bir süre sonra bana geldi. ‘Ben terör işini Özel Harekât Timleri’yle çözeceğim’ dedi. ‘Bak’ dedim kendisine, ‘Özel Timler gün gelir başına bela olur. Bunlara hâkim olamazsın. Her çeşit iş gelir başına. Bu memleketin iki ordusu yok. Terörü bu orduyla çözeceksin.”</span></p>

    <p class="duz-yaz1" xml:lang="tr"><span class="duz-yaz">Kutlu Savaş raporunda şöyle devam eder:</span></p>

    <p class="duz-yaz1" xml:lang="tr"><span class="duz-yaz">“Susurluk Olayı bir bütündür ve olaylar zincirinden ibarettir. İstanbul’da</span> <span class="italik-yaz">Özgür Gündem</span> <span class="duz-yaz">gazetesinin bombalanması; Behçet Cantürk’ün öldürülmesi; Diyarbakır’da yazar Musa Anter’in öldürülmesi; İstanbul’da Tarık Ümit olayı ile Azerbaycan’da ihtilal denemesi; Bodrum’da Hikmet Bababaş cinayeti; bankaların trilyonluk kredileri gerçekte Ankara’da cereyan eden olayların muhtelif veçheleridir.”</span></p>

    <p class="duz-yaz1" xml:lang="tr"><span class="duz-yaz">Başbakanlık Teftiş Kurulu Başkanı Savaş’ın Susurluk raporunda yer alan ve “Devletin ağzı süt kokmaz!” deyişine bir bakıma haklılık kazandırıcı şu sözleri de ilginçtir:</span></p>

    <p class="duz-yaz1" xml:lang="tr"><span class="duz-yaz">“Bölgede yıllardır devam eden mücadele ve PKK saldırıları, batı bölgelerinde dahil genişleyen bir tepki yaratırken, Olağanüstü Hal Bölgesi’nde yaşayanların ve PKK’yla mücadele eden devlet güçlerinin tepkisini ve bazı şedit davranışlarını anlamak ve mazur görmek mümkündür. Hatta zarurîdir. Ancak bu olağan, fakat karmaşık görünüm içinde yer alan kurumları ve karmaşık yapıda gelişen bazı olayları detaye etmek gereklidir. Böylece, ülkenin PKK’yla mücadelesinden, Ankara’ya, İstanbul’a ve parasal ilişkilere uzanan bir güzergâhı görmek mümkün olacaktır.”</span></p>

    <p class="duz-yaz1" xml:lang="tr"><span class="duz-yaz">Zamanla Türk devlet düzeninde kirlenmeyi, çürümüşlüğü anlatan simgesel bir sözcük haline geldi Susurluk. O kadar ki, “En iyisi bu devleti kapatıp yenisini açmak lazım” demeye başladık. Susurluk Kazası’nın meydana geldiği 1996 yılının kasım ayında ANAP lideri Mesut Yılmaz, “Terörle mücadele için 1983 öncesinde kurulmuş bir özel yapı var. Devleti korumak amacıyla kurulan bu yapı iki yıldır devletin menfaatleriyle hiç ilgisi olmayan, siyasî çıkarlar ve kirli menfaatler, kirli para için kullanılıyor. İşin içinde mafya, bakanlar, siyasîler, milletvekilleri var. Bundan sonra kim susarsa o suçludur” diyordu. “Vatansever katiller, kutsal suçlar” gibi kategoriler yaratılırken, devlet-mafya-politika üçgeninde çirkin oyunlar suyun yüzüne vuruyordu.</span></p>

    <p class="duz-yaz1" xml:lang="tr"><span class="duz-yaz">Susurluk’un ne olup ne olmadığını iyi anlatan üst düzeyde devlet görevlilerinden biri de Hanefi Avcı’dır. 1997’nin başlarında Türkiye Büyük Millet Meclisi Susurluk Komisyonu’na ayrıntılı ifadesini verdiği zaman Emniyet Genel Müdürlüğü İstihbarat Dairesi başkan yardımcısı görevini yapıyordu. 1990’ların ilk yıllarında PKK’ya karşı mücadelenin kızıştığı dönemde, devlet içindeki bazı odaklarda hukuk dışı yollara da başvurmanın kaçınılmaz olduğu düşüncesinin yer ettiğini belirten Hanefi Avcı ifadesinde, aralarında Behçet Cantürk ve Savaş Buldan’ın da bulunduğu on kadar “faili meçhul cinayet”e işaret etmişti.</span></p>

    <p class="duz-yaz1" xml:lang="tr"><span class="duz-yaz">İfadesinin bir bölümünde şunları söyler Hanefi Avcı:</span></p>

    <p class="duz-yaz1" xml:lang="tr"><span class="duz-yaz">“Bir müddet sonra artık bunların eylem yapacakları hedef de kalmamıştı. Çünkü olaylar belli oranda azalmıştı. Ama yukarısı eylemleri durdursa bile, altta bu bir araya gelme dolayısıyla, eğitimleri dolayısıyla çok ciddi bir samimiyet meydana gelmişti bu gruplarla mafyacı insanlar arasında. Bunlar, öyle gördüler ki, bu mafyacı insanlar korkunç paralar kazanıyorlar ve çok kolay hareketlerle para kazanıyorlar. Bu defa bu gruplarla birleşerek bu tür eylemlere başladılar. Emniyetteki polislerle, işte sivil, mafyacı, o irtibatta olduğu insanlar, MİT’teki birtakım görevlilerle, JİTEM’deki bazı subaylarla birtakım mafyacı insanlar, birtakım eylemlere giriştiler. Ve bu defa resmî gibi gösterdikleri, devlet işi gibi göstererek kendi şahıslarına hizmet eden birtakım olaylara girdiler.”</span></p>

    <p class="duz-yaz1" xml:lang="tr"><span class="duz-yaz">Sonra ne oldu?</span></p>

    <p class="duz-yaz1" xml:lang="tr"><span class="duz-yaz">Bir gün “Susurluk Davası bitti!” dediler.</span></p>

    <p class="duz-yaz1" xml:lang="tr"><span class="duz-yaz">Hiç heyecanlanmadım.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Tarih, 14 şubat 2001</span></p>

    <p class="duz-yaz1" xml:lang="tr"><span class="duz-yaz">Çeşitli hapis cezalarına çarptırılmış bazı sanıklar. Hak yerini buldu mu? Susurluk aydınlanmış oldu mu? Karanlıktan beslenenleri öğrendik mi? Sanmıyorum. Arşivime bakıyorum. Ne kadar çok yazım var Susurluk için. 1996 yılı sonlarında yazılmış birinin başlığı çok klasik ama isabetli, haklı:</span></p>

    <p class="duz-yaz1" xml:lang="tr"><span class="duz-yaz">“Temiz politika, temiz devlet istiyoruz!”</span></p>

    <p class="duz-yaz1" xml:lang="tr"><span class="duz-yaz">Girişi şöyle:</span></p>

    <p class="duz-yaz1" xml:lang="tr"><span class="duz-yaz">“Susurluk Kazası gündemden düşmüyor. Hemen herkesin dilinde. Bu konuda sokaktaki adamın sesine kulak verin. Sade vatandaşın söylediklerini dinleyin. Çünkü sağduyunun sesini yansıtıyorlar. En yalın deyişle temiz devlet istiyorlar, temiz politika istiyorlar. Çünkü her ikisine de kir bulaştığını görüyorlar. Susurluk Kazası’nı bunun yeni bir işareti olarak değerlendiriyorlar.”</span></p>

    <p class="duz-yaz1" xml:lang="tr"><span class="duz-yaz">Böyle başlayan bir yazı...</span></p>

    <p class="duz-yaz1" xml:lang="tr"><span class="duz-yaz">1996’nın kasım ayı.</span></p>

    <p class="duz-yaz1" xml:lang="tr"><span class="duz-yaz">Susurluk Kazası patladı. Böylece doluştuk umut otobüsüne. Bir süre için heyecanlı bir yolculuğa çıktık. Her akşam ışıklar söndürüldü, yakıldı. “Aydınlık için bir dakika karanlık” eylemi! Neydi umudumuz? Devlet ve politikanın mafyayla temas noktalarının aydınlatılması... Devlet içinde hukukun dışına çıkanların yakasına yapışılması... Terörle mücadele adına hukuku hiçe sayanların, devleti bir aşiret devleti gibi görenlerin, devleti çeteleştirenlerin yola getirilmesi...</span></p>

    <p class="duz-yaz1" xml:lang="tr"><span class="duz-yaz">Bir başka deyişle:</span></p>

    <p class="duz-yaz1" xml:lang="tr"><span class="duz-yaz">“Susurluk acaba ülkemizi hukuk devleti yolunda, hukukun üstünlüğü yolunda reformcu bir raya oturtabilir mi?” diye düşündük. “Yargı bağımsızlığı için hareketlenebilir mi siyaset kurumu?” diye heyecanlandık. Hiçbiri olmadı. Umutlarımız bir süre sonra solmaya, tükenmeye yüz tuttu. Umutlar bir süre sonra devletin derinliklerinde yitip gitti. O günlerde devletin derinliklerinden kulaklara çalınan, “Susurluk’tan bir şey çıkmaz!” sözünün sahibi bazı devlet büyükleri haklı çıktı. O günlerde, “Devletin ağzı süt kokmaz!” diyerek derin devletten kaynaklanan hukuksuzluğu savunanlar haklı çıktı.</span></p>

    <p class="duz-yaz1" xml:lang="tr"><span class="duz-yaz">Ama bir de şu gerçek var:</span></p>

    <p class="duz-yaz1" xml:lang="tr"><span class="duz-yaz">Aslında Susurluk aydınlandı!</span></p>

    <p class="duz-yaz1" xml:lang="tr"><span class="duz-yaz">Özü artık biliniyor Susurluk’un. PKK ile, PKK’nın terör ve şiddetiyle mücadelede derin devlet özellikle 1990’ların başında devreye girdi. Suçlular, kanun kaçakları, yeraltı dünyası da terörle mücadelede bazı kaynaklara karşı kullanıldı. Ama derin devlet onları kullanırken, onlar da bazen devleti kullandılar. Karşılıklı olarak birbirlerinin kuvvetinden yararlandılar.</span></p>

    <p class="duz-yaz1" xml:lang="tr"><span class="duz-yaz">Bu arada hukuk güme gitti.</span></p>

    <p class="duz-yaz1" xml:lang="tr"><span class="duz-yaz">Faili meçhul cinayetler yaşandı.</span></p>

    <p class="duz-yaz1" xml:lang="tr"><span class="duz-yaz">Yıllar geçti. Bir gün dediler ki Susurluk Davası bitti!</span></p>

    <p class="duz-yaz1" xml:lang="tr"><span class="duz-yaz">Heyecanlanmadım.</span></p>

    <p class="ara-spotlar-ilk-sat-r" xml:lang="tr"><span class="bold-yaz">CIA’dan “elinizi çabuk tutun”</span></p>

    <p class="ara-spotlar-son-sat-r" xml:lang="tr"><span class="bold-yaz">mesajı!</span></p>

    <p class="duz-yaz1" xml:lang="tr"><span class="duz-yaz">Başbakan Çiller’in yakın çevresinde bulunmuş üst düzeyde bir güvenlik yetkilisiyle yaptığım bir sohbette, PKK’ya karşı mücadelede 1994’ün bir dönüm noktası olduğunu belirtmişti. Topyekûn mücadele için asıl bu yıl düğmeye basıldığını, onun deyişiyle, “Cumhuriyet tarihinin en büyük Kürt isyanı”nın üstüne tam bir kararlılıkla 1994’te gidilmeye başlandığına işaret etmişti.</span></p>

    <p class="duz-yaz1" xml:lang="tr"><span class="duz-yaz">Söyledikleri şöyle özetlenebilirdi:</span></p>

    <p class="duz-yaz1" xml:lang="tr"><span class="duz-yaz">“1994 başında düğmeye basıldı Ankara’da. Amerika’dan da istihbarat desteği akmaya başladı. Bu sayede Güneydoğu’nun birçok yerinde nokta atışlarıyla terör örgütünün 200-250 kişilik gruplarını vurduk. Washington’dan CIA eliyle gelen mesaj da çok açıktı: ‘Elinizi çabuk tutun! En çok bir yıl içinde bu işi bitirin!’ Mücadele kızıştı. Bu iş askerin, polisin, MİT’in sırtında gitti. Politik kadrolar bütünüyle kenara çekildi. Güneydoğu’da yirmi vilayetin içinde terör örgütünün yerleşmesini önlemek öncelikli bir hedefti. Çünkü şehre bir kere yerleştiler mi, bir daha onları sökmek imkânsız hale gelirdi, bu çağda bütün bir şehri bombalayamayacağınıza göre... PKK’ya karşı kelle koltukta, elde silah savaşanların morali çok önemliydi. Hatırla,</span> <span class="italik-yaz">Özgür Gündem</span> <span class="duz-yaz">gazetesini... Terör örgütünün yayın organı... Merkezi bombalanmıştı İstanbul’da... Ne diyorlardı? ‘Biz burada savaşıyoruz, orada bize rahatça küfrediyorlar: Olacak iş mi? Biz keriz miyiz?’ diyorlardı. PKK kendince beş aşamalı bir süreç öngörmüştü. Kültürel özerklik, yani Kürtçe yayın, Kürtçe radyo-televizyon, Kürtçe eğitim... Sonra güçlü yerel yönetimler... Daha sonra bölgesel özerklik, federasyon derken nihaî hedef, yani bağımsız Kürt devleti. Bir başka deyişle Türkiye’nin bölünmesi... Buna izin veremezdi Türkiye Cumhuriyeti devleti... 1984’te isyan başladığında (Başbakan Özal dönemi, HC) bu iş ciddiye alınsa, örgütün üzerine o zaman güçlü, kararlı gidilse, bu kadarı olmazdı. Evet kırdık döktük! Ama teröre anladığı dilde cevap verdik. Devlet olarak ikili otoriteye izin veremezdik. Gündüz devlet, gece terör örgütü! Hayır. Devlete biat edilecekti. O kadar. Şimdi pansumanı da devlet olarak yapmak zorundayız. Bunun içinde bazı kültürel haklar da olmalı. Kürtçe radyoydu, televizyondu, Kürtçe kurstu neden olmasın? İzin verirsin, ancak pratikte zorlaştırırsın.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Devlet, 1993-1994’te</span></p>

    <p class="ara-spotlar-son-sat-r" xml:lang="tr"><span class="bold-yaz">her şeyi göze almıştı!”</span></p>

    <p class="duz-yaz1" xml:lang="tr"><span class="duz-yaz">Apo’nun yakalanıp İmralı’ya atıldığı günlerdi. Ankara’da 1999 yılı mart ayı başlarında üst düzeyde bir istihbarat yetkilisiyle görüşmüştüm. Devletin 1993-1994 döneminde düğmeye özellikle basmış olmasından söz edince şöyle demişti:</span></p>

    <p class="duz-yaz1" xml:lang="tr"><span class="duz-yaz">“Devlet her şeyi göze almıştı!”</span></p>

    <p class="duz-yaz1" xml:lang="tr"><span class="duz-yaz">Tekrar Diyarbakır’daki o akşam yemeği. 21 mart 1994’ün olaysız Nevruz günü, Polis Evi’nde “devletle birlikte” yediğim yemek... Bu yemekle ilgili olarak ertesi gün</span> <span class="italik-yaz">Sabah</span> <span class="duz-yaz">gazetesinde çıkan yazımı şöyle bitirmiştim:</span></p>

    <p class="duz-yaz1" xml:lang="tr"><span class="duz-yaz">“Yaz anlaşılan sıcak geçecek! Baharla birlikte PKK’ya karşı müthiş bir yüklenme yapılacak. Öyle gözüküyor. Yemekte üst düzeyde bir güvenlik yetkilisi, ‘Seçim dolayısıyla biraz rölanti vaziyeti var. Nisandan sonra göreceksiniz asıl’ dedi. Bu kez özellikle kırsal kesimin ve dağ kadrolarının temizleneceği belirtiliyor.”</span></p>

    <p class="duz-yaz1" xml:lang="tr"><span class="duz-yaz">1994 Nevruzu’nun hemen arkasından dört gün Güneydoğu’da dolaştım.</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Canımı emniyette hissetmiyorum;</span></p>

    <p class="ara-spotlar-son-sat-r" xml:lang="tr"><span class="bold-yaz">alıp başımı gideceğim!”</span></p>

    <p class="duz-yaz1" xml:lang="tr"><span class="duz-yaz">Şirnak’a son yıllarda kaçıncı gelişim, hatırlamıyorum. Tanıdık bildik yerlere uğruyorum.</span></p>

    <p class="duz-yaz1" xml:lang="tr"><span class="duz-yaz">Yaşam kavgası değişmiyor:</span></p>

    <p class="duz-yaz1" xml:lang="tr"><span class="duz-yaz">“Şu ceylanımız bir gelse! (‘Ceylan’, Kürtçe ‘elektrik’ demek, HC.) Allah inandırsın abi, dört aydır ancak beş defa elektrik verildi. Kömür ocakları beş aydır kapalı. Böyle giderse acımızdan öleceğiz. Bütün ilde bir tek doktor var, o da çocuk doktoru... Şu Irak yolu da bir açılsa...”</span></p>

    <p class="duz-yaz1" xml:lang="tr"><span class="duz-yaz">Bu sözler, Güneydoğu’nun acıklı bir yanının, 1994’ün mart ayında fotoğrafını çekiyor. Ekonomik çöküntüyü, işsizliği anlatıyor.</span></p>

    <p class="duz-yaz1" xml:lang="tr"><span class="duz-yaz">Ve ayaküstü konuşmalardan, bir çay içimlik sohbetlerden edindiğim izlenimler bir noktaya işaret ediyor: PKK zemin kaybetmiş, üstünlük devlete geçmiş!</span></p>

    <p class="duz-yaz1" xml:lang="tr"><span class="duz-yaz">Nasıl olmuş bu?</span></p>

    <p class="duz-yaz1" xml:lang="tr"><span class="duz-yaz">Bir devlet görevlisinin yanıtı:</span></p>

    <p class="duz-yaz1" xml:lang="tr"><span class="duz-yaz">“İki yıldır uygulanan acı reçete tesirini sonunda gösterdi.”</span></p>

    <p class="duz-yaz1" xml:lang="tr"><span class="duz-yaz">Helikopterle uçuyoruz. Solumuzda Cudi, sağımızda Gabar dağları. Tepeleri kar içinde. Kasrik Boğazı’na doğru taciz atışı uyarısı geliyor telsizle. Helikopterimiz hafiften yön değiştiriyor. Altımızda yine Dicle gözüküyor. Cizre’ye konuyoruz. Son olarak bir yıl önce 1993 yazında gelmiştim. Geçen kasım ayında da bir gece vakti bir taksiyle Habur’dan gelip geçmiştim Cizre’nin içinden... Kadıoğlu Oteli’nin duvarları hâlâ kurşunla delik deşik lobisinde aşina yüzler. Anlatıyorlar:</span></p>

    <p class="duz-yaz1" xml:lang="tr"><span class="duz-yaz">“Cizre beş ay sonra böyle olacak deseler, inanmazdık. Ekonomik çöküntü, devlet baskısı, PKK baskısı derken insanlar canından bezdi. Diyor ki devlet: ‘Ya benden yana olacaksın ya da PKK’dan; ortası yok!’ Büyük göç yaşandı. Eskiden Cizre’nin nüfusu 50 bin civarındaydı. Bugün en çok 10-15 bin kişi kaldı. Kimileri kesin göçtü. Kimileri de seçim sonuna kadar ne olur ne olmaz diye geçici olarak çekip gitti. Bu arada ‘korucu aşiretler’ yerleştirildi Cizre’ye. Mesela Keçanlar...”</span></p>

    <p class="duz-yaz1" xml:lang="tr"><span class="duz-yaz">Biri gülerek anlatıyor:</span></p>

    <p class="duz-yaz1" xml:lang="tr"><span class="duz-yaz">“Otuz kişilik ailemden bir tek ben kaldım. Gerisi göç etti.”</span></p>

    <p class="duz-yaz1" xml:lang="tr"><span class="duz-yaz">Cizreli bir meslektaş eski günleri anıyor:</span></p>

    <p class="duz-yaz1" xml:lang="tr"><span class="duz-yaz">“Şu Irak ambargosu kalksa, Habur açılsa yine. İpek Yolu o zamanlar cıvıl cıvıldı. Akşamları Dicle kıyısında kocaman sazan balıkları yer, rakı içerdik.”</span></p>

    <p class="duz-yaz1" xml:lang="tr"><span class="duz-yaz">Şirnak’taki gibi Cizre’de de PKK zemin kaybetmiş. Hatta kimilerine göre tabanı çökmüş... Nevruz’da kitlesel eylemden kaçınması da bunun en açık göstergesiymiş. Sonra, yıllardır ilk kez parti bayrakları dalgalanmaya başlamış Cizre’de. Bu da “Üstünlük artık devlette!” yorumlarına kaynaklık ediyor. Üst düzeyde bir güvenlik görevlisi yine “İşte acı reçete uygulamasının bir sonucu daha” diyor.</span></p>

    <p class="duz-yaz1" xml:lang="tr"><span class="duz-yaz">Mardin’in Dargeçit ilçesi. İdil’le birlikte yörenin en hassas iki ilçesinden biri. Nevruz’da PKK saldırısı bu ilçede beklenmiş. Çok yoğun güvenlik önlemleri... Mavi bereli komandolar her yanda, elleri tetikte bekliyor. İki yıl önce, 1992’deki PKK saldırısında tahrip edilmiş memur lojmanının önünde iki kişiyle ayaküstü sohbet ediyorum, not alıyorum:</span></p>

    <p class="duz-yaz1" xml:lang="tr"><span class="duz-yaz">“Korucu olmayan köyler boşaltıldı. Son beş altı ayda oldu mecburî göç... İş yok beyim. Bu mevsimde Manisa’ya, Konya’ya, Mersin’e gideriz, inşaat işçiliğine. Üç dört ayda biriktirdiğimizle döner, bütün yıl bu parayla yaşarız.”</span></p>

    <p class="duz-yaz1" xml:lang="tr"><span class="duz-yaz">İşsizlik... Göç... Helikopterden gözle görülen boşalmış, yakılmış köyler... Gittiğim yerlerde fısıltı halinde anlatılan faili meçhul cinayetler... Bazı eski yapılar dikkatimi çekiyor. Sokak aralarına dalıyorum. Kargacık burgacık, daracık ve çamur deryası sokaklar... Pis bir koku! Lağım sokağın üstünden akıyor. Kilise kulelerine doğru yürüyorum. Mahallenin içine sıkışmış yan yana iki kilise... Çanları yok. Kapıları taşlarla kapatılmış... Dargeçit’te son Süryanîler de 1978’de göç edince, sahipsiz kalmış kiliseler...</span></p>

    <p class="duz-yaz1" xml:lang="tr"><span class="duz-yaz">Parti amblemleri ilk kez bu yıl asılmış... DYP seçim bürosu. Girişte sigara dağıtılıyor, bir tepsinin üstünde. “PKK’nın seçim boykotu” diye sorunca, pek fazla üzerinde durulmuyor. Belediye gerçeği bu insanlar için önemli. Bir iş kapısı, bir himaye kapısı. Böyle bir şemsiyeden ne diye yoksun kalsınlar ki?.. Çünkü kendileri oy vermeseler de, birileri gelip yine oturacak o koltuğa... Dargeçit çarşısında ellerinde silah birçok korucu dikkatimi çekiyor. “Artık böyle” diyor biri gülerek, “evvelce esnaftan alışveriş yapamazdı korucular. Şimdi herkes korucu...”</span></p>

    <p class="duz-yaz1" xml:lang="tr"><span class="duz-yaz">Üst düzeyde bir güvenlik görevlisinden yine aynı cümle kulağıma çalınıyor, 1994’ün mart ayında:</span></p>

    <p class="duz-yaz1" xml:lang="tr"><span class="duz-yaz">“Hasan Cemal Bey, bakın acı reçete işte. Yani yöre halkının anlayacağı dil...”</span></p>

    <p class="duz-yaz1" xml:lang="tr"><span class="duz-yaz">Bir DYP’li tanıyıp bir kenara çekiyor beni. “Yaz beyim! İki ateş arasında kaldık, yıldık beyim” diye içini döküyor.</span></p>

    <p class="duz-yaz1" xml:lang="tr"><span class="duz-yaz">Şirnak, Cizre, Kulp, Lice, Dargeçit.</span></p>

    <p class="duz-yaz1" xml:lang="tr"><span class="duz-yaz">Bir zamanlar PKK gücünün hissedildiği yerler. Şimdi buralarda hava değişimi var. PKK sempatizanları da görmezlikten gelmiyor bu durumu. Buralarda “devletin gücü”nü gören, artık “devlete meyletmiş” gibi... Zorunlu göçler, köy boşaltmalar, “acı reçete” derken PKK’nın son bir yıldır zemin kaybetmeye başladığı anlaşılıyor. Dargeçit Jandarma Komutanlığı’nın koca taş binasının kaleden hiçbir farkı yok. Bütün pencereler yarı yarıya kum torbalarıyla örülmüş... Girişte, askerî birliğin PKK’ya karşı çatışmalarda verdiği yirmi şehidin renkli fotoğrafları asılmış... Yeni izinden dönmüş on dokuz-yirmi yaşındaki askerlerle sohbet ediyorum ayaküstü.</span></p>

    <p class="duz-yaz1" xml:lang="tr"><span class="duz-yaz">Biri diyor ki:</span></p>

    <p class="duz-yaz1" xml:lang="tr"><span class="duz-yaz">“Çok takviye geldi. Otuz kişilik karakollar yüz elli kişiye çıktı. Artık eşkıya ancak uzun menzilli silahla taciz atışı yapabilir, o kadar...”</span></p>

    <p class="duz-yaz1" xml:lang="tr"><span class="duz-yaz">Bu gencecik askerlerin işi gece başlıyor. Birazdan araziye çıkıp pusu atacaklarını söylüyorlar.</span></p>

    <p class="duz-yaz1" xml:lang="tr"><span class="duz-yaz">Yoğun hazırlık dikkati çekiyor Güneydoğu’da yaz için. “Acı reçete”yle “lojistik destek” kaybına uğratıldığına inanılan PKK’ya bu kez “kır”da büyük darbe indirileceği, “dağ kadroları”nın temizleneceği belirtiliyor. PKK’nın şehir değil, kır gerillası olduğu, kırda çökertildikten sonra şehirde de varlık olamayacağı düşünülüyor. Acı reçete yalnız “kır”a özgü değil. Güneydoğu’nun kentlerinde de yaşanmakta. Kimine göre, örneğin Diyarbakır’daki faili meçhul cinayetler de “acı reçete”nin bir parçası... Bu çerçevede yedi ay önce, 1993’ün eylül ayında, DEP Mardin Milletvekili Mehmet Sincar’ın öldürülmesi akla geliyor. PKK’ya sempatisi olmayan bir Kürt aydınıyla geçen gün sohbet ederken şöyle dediğini anımsıyorum:</span></p>

    <p class="duz-yaz1" xml:lang="tr"><span class="duz-yaz">“Seçimden sonra ailemi bırakıp gideceğim Diyarbakır’dan. Hangi kentte Kürtlere en az ayrım yapılır, şimdi bunu düşünüyorum. Ankara’da mı, İstanbul’da mı? Burada artık canımı emniyette hissetmiyorum.”</span></p>

    <p class="duz-yaz1" xml:lang="tr"><span class="duz-yaz">1994’ün mart ayının son haftasında üç dört günlük Güneydoğu izlenimlerimin özetine gelince: “acı reçete” uygulaması tüm şiddetiyle sürecek. Askeriyle siviliyle devlet PKK’ya karşı ancak bu yolla sonuç alındığına ve alınacağına inanıyor. Çiller de bu tek boyutlu politikaya tam angaje... Sorunun sadece ayrılıkçı terör olduğu, Kürt sorunu diye bir boyutunun olmadığı konusunda tam bir kararlılık var.</span></p>

    <p class="duz-yaz1" xml:lang="tr"><span class="duz-yaz">Kısacası:</span></p>

    <p class="duz-yaz1" xml:lang="tr"><span class="duz-yaz">Sıcak ve acılı bir yaz bekliyor Güneydoğu’yu!</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Akşam silah sesleriyle</span></p>

    <p class="ara-spotlar" xml:lang="tr"><span class="bold-yaz">yatak altlarına giriyoruz</span></p>

    <p class="ara-spotlar-son-sat-r" xml:lang="tr"><span class="bold-yaz">gazeteci abi, yaz!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1994’ün mayıs ayı</span></p>

    <p class="duz-yaz1" xml:lang="tr"><span class="duz-yaz">Yine Güneydoğu’ya düşüyor yolum. Mardin’e bağlı İdil ilçesinin çarşısı. Ortaokul öğrencileri. Saçlar üç numara. Hepsi de cin bakışlı. Giyinmişler, kravatlarını takmışlar, çarşıya öyle çıkmışlar. Lacivert ceketlerinin göğüs cebine sarı kırmızı iplikle işlenmiş armaları:</span></p>

    <p class="duz-yaz1" xml:lang="tr"><span class="duz-yaz">İdil İlköğretim Yatılı Okulu, 1981.</span></p>

    <p class="duz-yaz1" xml:lang="tr"><span class="duz-yaz">Çevre köylerden gelen yetim çocukları... “Kiminin anası babası yok” diyor biri, “Yoksul ailelerin çocukları, öksüzler...” Konuşuyorum. Okulda çıkan yemekten yakınıyorlar. Et çok az veriliyormuş... Öğretmensizlikten dolayı dersler boş geçiyormuş... İlginç, doktor olmak isteyenler çoğunlukta. Sonra da öğretmen olmak var serde... Birinin cebinde İngilizce-Türkçe sözlük. Tercüman olmak istiyor.</span></p>

    <p class="duz-yaz1" xml:lang="tr"><span class="duz-yaz">Adı Şükrü. On üç-on dört yaşlarında. Gözleri yuvalarında fır dönüyor. “Yaz gazeteci abi, yaz!” diyor kocaman sırıtarak, “Akşamları silah sesleriyle birlikte yatakların altına giriyoruz yatakhanede...” Bunu ne kadar doğal bir şeymiş gibi anlatıyor Şükrü. O yaşta çata patayı kanıksamış. Yaşantısının bir parçası olmuş silah sesi. “Her gece var mı çata pata?” diye soruyorum. “Son zamanlarda yok” diye yanıtlıyor.</span></p>

    <p class="duz-yaz1" xml:lang="tr"><span class="duz-yaz">Son birkaç aydır akşamları ortalığın sakin olduğu birçok yerde kulağıma çalınıyor. Yalnız İdil’de değil, Diyarbakır’da, Cizre’de, Silopi’de de. Akşamları artık sokağa çıkılabildiği, silah seslerinin duyulmadığı, PKK’nın taciz atışlarına rastlanmadığı anlatılıyor. Geçen mart ayında, Nevruz sırasında da öyleydi. Diyarbakır, Şirnak, Cizre ve Dargeçit’te hem halk hem devlet aynı şeyi, gecelerin artık sakin geçtiğini söylemişlerdi.</span></p>

    <p class="duz-yaz1" xml:lang="tr"><span class="duz-yaz">Şimdi yine belirtiliyor:</span></p>

    <p class="duz-yaz1" xml:lang="tr"><span class="duz-yaz">“Devlet sokağa artık geceleri de hâkim!”</span></p>

    <p class="duz-yaz1" xml:lang="tr"><span class="duz-yaz">Oysa, İdil birkaç ay öncesine kadar öyle değildi. Bir emniyet görevlisinin deyişiyle “en belalı” yerdi. PKK’nın en sağlam üslerinden biri sayılıyordu. Sikorsky polis helikopteriyle İdil Hudut Taburu’na inerken, “Burası bir zamanlar savaş alanı gibiydi” diyor Olağanüstü Hal Valisi Ünal Erkan.</span></p>

    <p class="duz-yaz1" xml:lang="tr"><span class="duz-yaz">Gerçekten savaş alanı gibi!</span></p>

    <p class="duz-yaz1" xml:lang="tr"><span class="duz-yaz">İdil çarşısında kurşun değmemiş yer yok. Her taraf delik deşik. Rasgele bir dükkâna giriyorum. İçerisi dökülüyor. Her tarafta kurşun izi. Raflarda top top kumaşlar. Birini indirip döküyor tezgâhın üstüne. Kurşunlar delik açmış.</span></p>

    <p class="duz-yaz1" xml:lang="tr"><span class="duz-yaz">Yüzü acılı, derdini döküyor:</span></p>

    <p class="duz-yaz1" xml:lang="tr"><span class="duz-yaz">“Bunu artık kime satacaksın ki beyim? Köylerden göç eden garibanlara bedava veriyoruz. Faili meçhullerden korkuyoruz. Öldürülmekten korkuyoruz. Buradan çekip gitsek, nasıl karın doyuracağız. Burada kalsak, eziyet korku... İdil’in nüfusu 10-15 bindi. Şimdi taş çatlasa 5 bin. Adana’ya, Mersin’e, Ceyhan’a gittiler.”</span></p>

    <p class="duz-yaz1" xml:lang="tr"><span class="duz-yaz">Bu arada sorunca ekliyor:</span></p>

    <p class="duz-yaz1" xml:lang="tr"><span class="duz-yaz">“Son bir aydır durum sakin!”</span></p>

    <p class="duz-yaz1" xml:lang="tr"><span class="duz-yaz">İdil’de küçük-büyük çatışma ayrımı var. Küçük çatışma için “Bir iki roket, bir iki Keleş, o kadar” deniyor. Büyük çatışmaya ise İdil geçen yıl 27 aralıkta (1993) tanık olmuş. Biraz da geçen şubat ayında. Hudut taburunun üstü yatakhane olan karargâhında izleri görülüyor. Bir subayın deyişiyle “Roket de yemiş” karargâh. O günlerde savaş alanı haline gelmiş İdil. Polis lojmanı da roket yemiş. Bakıyorum, üst kattaki balkon kum torbalarıyla örülerek bir gözcü noktası olmuş.</span></p>

    <p class="duz-yaz1" xml:lang="tr"><span class="duz-yaz">Ünal Erkan, Olağanüstü Hal valisi anlatıyor:</span></p>

    <p class="duz-yaz1" xml:lang="tr"><span class="duz-yaz">“İdil, Cizre, Silopi, Dargeçit... Bunlar en sorunlu yerlerdi. Ama artık öyle değil. İdil’de hâlâ yuvalanma var içeride. Ama akıllı bir operasyonla hiçbir şey kalmaz. Arada bir taciz yapabilirler. Bir iki roket sallayabilirler. Ama o kadar. Nerede 1992’nin İdil’i, nerede bugün gelinen nokta...”</span></p>

    <p class="duz-yaz1" xml:lang="tr"><span class="duz-yaz">Bir emniyet yetkilisi, İdil’de sağlanmış olan sükûneti “kırsalda yapılan temizliğe” bağlıyor. “Gabar Dağı, Cudi Dağı, Cehennem Deresi... İdil’e örgüt buralardan gelirdi. Artık gelemiyorlar. 12 nisandan beri başlatılan operasyonlarla kontrole alındı bu bölge...” diyor. Yeni dönemdeki operasyonların bir özelliği var. Artık sadece “kuvvet kaydırma” yoluyla gerçekleştirilmiyor bu operasyonlar. Bölgede yeterli güç bulunduğu için operasyonların yapıldığı yerde bir süre oturuyor operasyona çıkan birlikler. PKK’nın büyük kayıplar verilerek geriletilmesinde bu faktörün çok önemli rol oynadığı belirtiliyor. PKK’ya karşı dağda askerî deyişle “alan hâkimiyeti” sağlanmış oluyor.</span></p>

    <p class="duz-yaz1" xml:lang="tr"><span class="duz-yaz">Bu konuda Olağanüstü Hal Valisi Ünal Erkan şöyle diyor:</span></p>

    <p class="duz-yaz1" xml:lang="tr"><span class="duz-yaz">“Dağı temizlemek bakımından daha büyük mesafe alındı. Yeterli kuvvet var. Teknik olanaklarımız çok genişledi. Örgüt darbe yediği, devlet de gücünü gösterdiği için PKK’yla ilgili olarak halktan istihbarat akışı da hızlandı. Birlikler artık kırsalda sürekli kalabiliyor. Diyelim ki Gabar Dağı’nda operasyon yapıyorsun. Sonra orada hâkim noktalarda oturup yerleşerek bölgeyi taramaya başlıyorsun. Başka yere kaydırmıyorsun kuvveti... Eskiden böyle değildi. Böylece örgüt barınma sorunlarıyla karşı karşıya kalıyor. Devamlı yer değiştirmek zorunda bırakıldığı için de sıkışıyor. Yeterli desteği bulamıyor. Sürekli kovalayabiliyorsun. Dağda çalışırken, tabiî şehirdeki işbirlikçi de rahat bırakılmıyor.”</span></p>

    <p class="duz-yaz1" xml:lang="tr"><span class="duz-yaz">Bölgede 150 bin asker var. Polis kuvveti 15 bin. 2 bin 500 civarında polis özel timi. Sayısı hızla artırılmakta olan özel timler daha çok Diyarbakır, Şirnak, Hakkâri’de görev yapıyor. “İşler iyi gidiyor!” havası askerin, polisin, bütün güvenlik güçlerinin arasında esmeye başlamış. 1992 ve 1993’te durum tam tersiydi. Karamsar öngörüler ağır basardı. Nereye gitsem kulağıma en çok, “İşler iyi değil!” sözü çalınırdı. “Akşam oldu mu evimize kapanıyoruz. Sonra gelsin çata pata ve taciz atışları... Canımızdan bezdik!” denirdi. En çok da Şirnak’ta, Cizre’de şikâyet edilirdi.</span></p>

    <p class="duz-yaz1" xml:lang="tr"><span class="duz-yaz">Şimdi, 1994’ün mayıs ayı ortalarında durum değişmiş. Artık buralarda sokak geceleri de devlete geçmiş. PKK’nın darbe yediği, gerilediği, zemin kaybettiği anlaşılıyor. “Psikolojik üstünlük” faktörünün devletten yana işlediğini gösteren çok işaret var. Üst düzeyde bir güvenlik yetkilisinin deyişiyle, “Devletin 1992 Nevruzu’ndan beri uygulamaya koyduğu acı reçete” etkisini göstermeye başlamış.</span></p>

    <p class="duz-yaz1" xml:lang="tr"><span class="duz-yaz">Eleştirilecek birçok yanı olan acı reçete... “Devlet gücü” de denebilir. Ya da “devletle oynamanın, devlete meydan okumanın bir bedeli” olduğunu göstermek... Böylece, “PKK ile devlet korkusu” arasında kalan yöre halkının yüzünün daha çok devletten yana dönmeye başlaması... Olağanüstü Hal’in verdiği rakamlara göre, PKK 1994’ün ilk dört ayında 1 000 ölü vermiş. Mayıs ayının ilk 10 günündeyse 200’e yakın ölü... Diyarbakır’da bir PKK sempatizanıyla konuşurken şöyle dedi:</span></p>

    <p class="duz-yaz1" xml:lang="tr"><span class="duz-yaz">“Evet, bir süredir Diyarbakır geceleri sakin. Ama bu bir geri çekilme... Kadro şimdilerde kendini korumaya dönük...”</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Valisi Ünal Erkan’a bunu nakledince yanıtı şu oluyor:</span></p>

    <p class="duz-yaz1" xml:lang="tr"><span class="duz-yaz">“Doğru değil. Ama diyelim ki doğru. Neden kadro korumaya gidiyorlar? Çaresizlikten! Çünkü darbe üstüne darbe yiyorlar. Yerine yenisini koyamıyorlar. Örgüte katılımlar azalıyor.”</span></p>

    <p class="duz-yaz1" xml:lang="tr"><span class="duz-yaz">PKK geriletiliyor!</span></p>

    <p class="duz-yaz1" xml:lang="tr"><span class="duz-yaz">Bu bir gerçek. Ama bittiğini söylemek gerçeği yansıtmaz. Olağanüstü Hal valisi, “Yıl sonuna kadar belkemiği kırılır. Hata yapmazsak. Sıradan bir örgüt haline indiririz. Ama örgütü sıfırlamak söz konusu olmaz” diyor. Cumhurbaşkanı Demirel, kendisiyle bir süre önce, 1994’ün mayıs ayı başında yaptığım bir sohbette aynı görüşü dile getirmişti. Devletin verdiği bilgilere göre dağlarda 4 bin-5 bin PKK’lı var. Kuzey Irak’ta 2 bin 500, İran da bin civarında, Suriye’de 400-500 tahmin ediliyor. Cezaevlerindeyse 5 bin PKK’lı yatıyor.</span></p>

    <p class="duz-yaz1" xml:lang="tr"><span class="duz-yaz">İdil çarşısında gündüz vakti dolaşıyorum. Her taraf perişan, delik deşik. Vitrinler yenilenmemiş. Cam çerçeve kırılmış dökülmüş, öyle duruyor. Bazıları iğreti gazete kâğıtlarıyla kapatılmaya çalışılmış... Camlardaki kurşun delikleri tuhaf bir estetik çiziyor. Bu arada yeni açıldığı anlaşılan bir “market”. Gözlerime inanamıyorum. Bir köşede beş altı şişe İtalyanların ünlü madensuyu Pellegrino! Mardin’in İdil ilçesinde kim tanır, kim alır, alabilir Pellegrino’yu?.. Olacak şey değil.</span></p>

    <p class="duz-yaz1" xml:lang="tr"><span class="duz-yaz">Dükkân sahibi gülüyor:</span></p>

    <p class="duz-yaz1" xml:lang="tr"><span class="duz-yaz">“Bıraktılar beyim, biz de ses etmedik.”</span></p>

    <p class="duz-yaz1" xml:lang="tr"><span class="duz-yaz">Nereden baksan Güneydoğu ayrı bir dünya. Ekonomisi çökük, hatta sıfırlanmış. Ticaret hayatı felç olmuş durumda. İş, aş ve huzur bu bölgede aslanın ağzında. İnsanlar iş istiyor. Karınlarını doyurmak istiyor. Çoluğuyla çocuğuyla barış içinde, çata patasız yaşamak istiyor. Oysa cehennem buraları! Sadece Batman’da, belediye sınırları içinde son bir buçuk ayda altmış cinayet, faili meçhul işlenmiş. Olağanüstü Hal Valisi Erkan’ın verdiği bilgilere göre, 1992’den 1994’e Güneydoğu’da 1 978 faili meçhul cinayet aydınlatılmış. Ancak bir o kadar da karanlıkta kalmış...</span></p>

    <p class="duz-yaz1" xml:lang="tr"><span class="duz-yaz">Vatandaş, günlük yaşantısını insan gibi yaşamak istiyor. Çocuğunu gönül rahatlığıyla okula göndermek istiyor. Oysa, Güneydoğu’da 4 bin 300 okul kapalı. Açık olan okullardaysa boş geçen derslerin sayısı inanılmaz boyutlarda. Çünkü öğretmen açığı çok büyük. Kimse Güneydoğu’da öğretmenlik yapmak istemiyor. Cizre’de bir genç, “Bu yıl geçici işçi almadılar, işsizim” diye dert yanıyor. Gençler arasında işsizlik PKK’ya adam üreten fabrika gibi... Cizre çarşısından bir esnaf, “Bizim buralarda tek fabrikamız var: gümrük! O da kapalı” diye yakınıyor.</span></p>

    <p class="duz-yaz1" xml:lang="tr"><span class="duz-yaz">Türkiye’yi Irak’a bağlayan Habur sınır kapısı. Kimi sadece gümrük diyor, kimi de kapı. Ağızlarda hep aynı söz: “Kapı bir açılsa rahatlarız!” Irak ambargosu yörenin belini bükmeye devam ediyor. Habur gümrüğünde işlerin normale dönmesi, bölgede ticareti bir anda canlandıracak. Geçim çarkı, İpek Yolu boyunca işlemeye başlayacak. Şirnak’tan, Mardin’e, taa Urfa’ya kadar insanların yüzleri gülecek. Bugün yalnız Cizre’de atıl yatan kamyon sayısı 300-400 civarında. Silopi’de 800 kadar. Urfa’daysa 10-12 bin kamyon hesaplanıyor. Habur’un açılmasıyla bir anda devreye girecek kamyonlar bölgede kan dolaşımını yeniden başlatacak.</span></p>

    <p class="duz-yaz1" xml:lang="tr"><span class="duz-yaz">Silopi çarşısında ayaküstü sohbetler. Bakkalla, fırıncıyla. Son birkaç aydır ortalığın sakin olduğunu söylüyorlar. Akşamları silah sesi duyulmadığının altını çiziyorlar. Ve hiç değişmiyor: Habur kapısının açılmasını istiyorlar.</span></p>

    <p class="duz-yaz1" xml:lang="tr"><span class="duz-yaz">Bir polis memuru diyor ki:</span></p>

    <p class="duz-yaz1" xml:lang="tr"><span class="duz-yaz">“Millet aç beyim. Habur’un açılması lazım. Amerika’nın umurunda değil ki...”</span></p>

    <p class="duz-yaz1" xml:lang="tr"><span class="duz-yaz">Türkiye’yi Irak’a bağlayan Habur sınır kapısı sakin. Tek tük geçiş yapan kamyonlar. Ambargo öncesi, yani Saddam Hüseyin’in Kuveyt’i işgal ettiği 1990’ın ağustos ayından önceki dönemde her gün 2 bin 500 kamyon geçiş yaparmış Irak’a. Şimdi ancak 100-150 kamyon. Daha çok Kuzey Irak’a un, şeker gibi yiyecek maddesi taşıyorlar. Bir de ilaç gibi ambargo dışı mallar. Kamyoncular dert küpü. Kapının açılmasını, dönüşte Irak’tan daha çok mazot istiyorlar. Olağanüstü Hal valisi soruyor kamyonculara:</span></p>

    <p class="duz-yaz1" xml:lang="tr"><span class="duz-yaz">“Kapı açıldı diyelim, örgüte avanta vermeye devam edecek misiniz?”</span></p>

    <p class="duz-yaz1" xml:lang="tr"><span class="duz-yaz">Habur’un öbür tarafında Irak Kürtlerinin Halil İbrahim Gümrüğü var. Orada her litre başına bir para bırakılıyor. Ama aynı zamanda PKK da haracını alıyor. Devletin yaptığı şöyle bir hesap var: “Kapı açılsa... 2 bin kamyon geçse her gün... PKK litre başına haracını almaya devam etse... 10 milyar hâsılat yapar örgüt...”</span></p>

    <p class="duz-yaz1" xml:lang="tr"><span class="duz-yaz">1994 yılının mayıs ayı ortalarında, bölgede görev yapan askerlerin havası neydi?</span></p>

    <p class="duz-yaz1" xml:lang="tr"><span class="duz-yaz">Silopi’de bir komutan:</span></p>

    <p class="duz-yaz1" xml:lang="tr"><span class="duz-yaz">“Kısa bir süre öncesine kadar çoluk çocuk yanımıza gelmezdi. Şeker verirdik, almazlardı. Öcü görmüş gibi kaçarlardı. Şimdi öyle değil. Hava çok değişti.”</span></p>

    <p class="duz-yaz1" xml:lang="tr"><span class="duz-yaz">İdil’de bir komutan:</span></p>

    <p class="duz-yaz1" xml:lang="tr"><span class="duz-yaz">“Biz vatandaştaki rahatlamayı çarşıdan geçerken anlıyoruz. Çocukların bize el sallamalarından anlıyoruz.”</span></p>

    <p class="duz-yaz1" xml:lang="tr"><span class="duz-yaz">Cizre’de bir komutan:</span></p>

    <p class="duz-yaz1" xml:lang="tr"><span class="duz-yaz">“Cizre’de akşamları vatandaş artık sokağa çıkmaya başladı. Bu durum bizleri sanki çocuğumuz olmuş gibi sevindiriyor.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 14 haziran 1994</span></p>

    <p class="duz-yaz1" xml:lang="tr"><span class="duz-yaz">TBMM Başkanı Cindoruk’la sohbet ederken şöyle dedi:</span></p>

    <p class="duz-yaz1" xml:lang="tr"><span class="duz-yaz">“Doğu’da ne zaman 4 bin okul yeniden açılır. Ne zaman 1 800 sağlık ocağı yeniden açılır ve çalışmaya başlar. Ne zaman Kurtalan Ekspresi normal seferlerine başlar. İşte o zaman PKK bitmiş olur!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">3 ağustos 1994</span></p>

    <p class="duz-yaz1" xml:lang="tr"><span class="italik-yaz">Hürriyet</span> <span class="duz-yaz">gazetesi patronu Erol Simavi’den Hadi Uluengin’e gelen mektup: Kürt meselesinden söz etti mi işini kaybedeceği... Daha çok Güneydoğu’yu izleyen Koray Düzgören’in işine</span> <span class="italik-yaz">Hürriyet</span><span class="duz-yaz">’te son verildi.</span> <span class="italik-yaz">Daily News</span><span class="duz-yaz">’ta Kürt sorunu uzmanı ve</span> <span class="italik-yaz">PKK</span> <span class="duz-yaz">kitabının yazarı İsmet İmset Londra’ya gönderildi. İşten çıkarılabilir.</span></p>

    <p class="duz-yaz1" xml:lang="tr"><span class="duz-yaz">Diyarbakır’da günlüğümün başına oturdum. Pencereden giren hava mis gibi bahar kokuyor. Bahar gelmiş ama yaşama sevinci hâlâ uzak buralara. Baharla birlikte helikopterlerin pata pata sesleriyle savaş uçuklarının uğultuları daha çok duyulmaya başlanmış. Kırlarda, dağlarda operasyonlara hız verilmiş karlar erirken.</span></p>

    <p class="duz-yaz1" xml:lang="tr"><span class="duz-yaz">Baharla gelen bunlar bölgeye.</span></p>

    <p class="duz-yaz1" xml:lang="tr"><span class="duz-yaz">Nereye başını çevirsen tepeden tırnağa silahlı asker, polis, özel tim. Panzer, zırhlı kariyer. Hazır bekleyen, elleri tetikte askerî birlikler. Yani savaş manzaraları! Böylesi koşullarda baharın tadına varmak mümkün mü? Mutlu ve güzel bir yaşam anlaşılan daha uzun süre uzak bir özlem olarak kalmaya mahkûm Güneydoğu’da. Olağanüstü Hal Valisi Ünal Erkan’ın, “Mesleğini sevmeyen için Güneydoğu’da hayat bir cehennemdir” sözü kulağımda... Günün yirmi dört saati elde silah, her an ölüm tehdidi altında devlet görevi yapan askerin, polisin işi olağanüstü güç. Büyük bir özveriyi gerektiriyor.</span></p>

    <p class="duz-yaz1" xml:lang="tr"><span class="duz-yaz">Ama bölge insanının yaşamı da cehennemden farksız. Olağan hayatını yaşayamıyor. Karnı doğru dürüst doymuyor. İşi yok! Ailesine bakamıyor. Çocuğunu okutamıyor. Huzuru yok! Bir yanda PKK bir yanda devlet, yani iki ateş arasında, yani bunalmış... Her iki taraf da rahmet okumuyor. Fazla konuşmasa bile gözleriyle anlatıyor hissettiklerini... İnsanın kemiklerini ısıtan bahar güneşinin altında şöyle bir cigara tüttürmenin keyfini kim bilir ne zamandır unutmuş yöre insanı. Teröre endeksli bir hayattan nasıl keyif çıkarsın ki?.. Faili meçhul cinayetler... Baskı... Hukuksuzluğun neredeyse temel kural haline geldiği günlük yaşantı...</span></p>

    <p class="duz-yaz1" xml:lang="tr"><span class="duz-yaz">Bazen bıkıyorum ben de, yazılarımda hep aynı şeyleri tekrarlamaktan. Sanki yılın belirli zamanlarında Güneydoğu’ya gelip, bir tur atıp rutin bir vicdan rahatlatma operasyonu yapıyorum kendi kendime. Ya da kim bilir, gazeteci olduğumun altını çizmek istiyorum belki de...</span></p>

    <p class="duz-yaz1" xml:lang="tr"><span class="duz-yaz">Devlet 1994’ün mayıs ayında tüm ağırlığını PKK’ya, teröre karşı mücadeleye vermiş durumda. Üstünlüğü ele geçirmiş, mesafe almış. Zamanla terörün, PKK’nın belinin kırılacağı anlaşılıyor. PKK sıfırlanmasa bile sıradanlaşabilecek... Ama iş bununla sınırlı değil. İş ve aş sorununu yoluna sokmak, işsizliği yenmeye başlamak gerekiyor.</span></p>

    <p class="duz-yaz1" xml:lang="tr"><span class="duz-yaz">Kimine göre sorun bu noktada bitiyor, yani çözülmüş oluyor.</span></p>

    <p class="duz-yaz1" xml:lang="tr"><span class="duz-yaz">Kimine göre bitmiyor.</span></p>

    <p class="duz-yaz1" xml:lang="tr"><span class="duz-yaz">Devlette ağır basan görüş birincisi:</span></p>

    <p class="duz-yaz1" xml:lang="tr"><span class="duz-yaz">“Ayrılıkçı terörün belini kırarsın... Türkiye’den ayrılma, kopma umudunu yok edersin... Bununla birlikte ekonomik refahı da getirmeye, yani aş ve iş sorununu hal yoluna sokmaya başlayınca, sorun çözülmüş olur. Kültürel haklardı, Kürtçe radyo-televizyondu, eğitimdi falan fantezidir. Kürt sorunu yoktur, sadece terör sorunu vardır.”</span></p>

    <p class="duz-yaz1" xml:lang="tr"><span class="duz-yaz">Resmî görüş böyle.</span></p>

    <p class="duz-yaz1" xml:lang="tr"><span class="duz-yaz">Bir zamanlar “Kürt yok!” denirdi. Şimdi “Kürt var, Kürt sorunu yok!” deniyor. Ama bence sorun iki boyuttan ibaret değil. Yani terörün belini kırmak ve ekonomiyi düzeltmekle sorun çözülemeyecek, iş bitmeyecek. Çünkü sorunun üçüncü bir boyutu daha var:</span></p>

    <p class="duz-yaz1" xml:lang="tr"><span class="duz-yaz">Kürt kimliği!</span></p>

    <p class="duz-yaz1" xml:lang="tr"><span class="duz-yaz">Bu gerçeği tanımakla kalmayıp gereğini yapmaktan başka çare yok. İnsanlık da, demokrasi de, Türkiye’nin çıkarları da bunu gerektiriyor. PKK askerî açıdan sıfırlanmasa da bitirilir.</span></p>

    <p class="duz-yaz1" xml:lang="tr"><span class="duz-yaz">Ancak sorun bitmez!</span></p>

    <p class="duz-yaz1" xml:lang="tr"><span class="duz-yaz">Ne zaman buralara gelsem, görüyorum bu gerçeği. Devlet üniter yapısını korur. Ama Kürtler, Türkiye Cumhuriyeti’nin eşit vatandaşları olarak kendi kimliklerini, kendi kültürlerini istedikleri gibi geliştirme hakkına sahip olmalıdırlar. Şiddeti reddetmek koşuluyla siyasal örgütlenmelerini yapabilmelidirler. Resmî eğitim, resmî dil Türkçe olarak kalır. Kürtçe dil eğitim hakkı tanınır. Kendi dillerinde radyo ve televizyonlardan programlar dinleyip izleyebilirler. “Komünistlik” ve “İslamcılık”ta daha önce yapıldığı gibi “Kürtçülük” de fikir suçu olmaktan çıkarılmalıdır. Şiddet, terör, savaş veya ırkçılığı savunmak ya da özendirmek dışında “fikir suçu” ayıbına artık son vermek çağdaşlığın gereğidir. Kitap yazdıkları için hapis yatmakta olan Beşikçi’ler, Başkaya’lar, Okçuoğul’ları demir parmaklık arkasından, mahkeme kapılarından kurtarılmalıdır.</span></p>

    <p class="duz-yaz1" xml:lang="tr"><span class="duz-yaz">Serinkanlı düşünmekte yarar var. Terörle Kürt sorunu arasına bir çizgiyi özenle çizebilmeliyiz. Terörle demokrasi ve insan hakları sorunlarını birbirinden ayırabilmeliyiz. Terörle mücadele, öyle inanıyorum ki, demokrasi ve insan hakları alanında adım atılmasını engellemiyor. Terör inişe geçse de, Kürt sorunu yükselişini devam ettirebilir. Kürt milliyetçiliği şişeden çıkmış durumda...</span></p>

    <p class="duz-yaz1" xml:lang="tr"><span class="duz-yaz">Türkiye, ekonomisini ve demokrasisini adam etmek istiyorsa, içte ve dışta rahatlamak istiyorsa, tek değil çok boyutlu düşünmek zorunda. Mesele, demokrasi ve insan haklarını dillere pelesenk klişeler olmaktan çıkarıp zihinlerde yer eder hale getirmekten geçiyor.</span></p>

    <p class="duz-yaz1" xml:lang="tr"><span class="duz-yaz">Evet bir yazı daha!</span></p>

    <p class="duz-yaz1" xml:lang="tr"><span class="duz-yaz">Belki de doğrusu, buz üstüne bir yazı daha.</span></p>

    <p class="ara-spotlar-tek-sat-r" xml:lang="tr"><span class="bold-yaz">Diyarbakır’dan Bodrum’a...</span></p>

    <p class="duz-yaz1" xml:lang="tr"><span class="duz-yaz">Diyarbakır’dan Bodrum’a gittim.</span></p>

    <p class="duz-yaz1" xml:lang="tr"><span class="duz-yaz">1994 yazı.</span></p>

    <p class="duz-yaz1" xml:lang="tr"><span class="duz-yaz">Karaada’nın üzerinden yükselmiş ay. Denize doğru uzanan burnun en ucunda, denize bakan yüksek bir tepeden seyrediyoruz mehtabı. Denizin üstünde oynaşan gümüş renkli parıltılar göz alıyor. Harikulade bir manzara! Bir Küba orkestrasının çaldığı samba, rumba, mambo, lambada ve salsalar. Afro-Latin müziğinin, yani İspanyol kültürüyle Afrikalı siyahın karışımından doğan müziğin o müthiş, baş döndürücü kıvraklığı. Vurmalı çalgılara ağırlık veren o fıkır fıkır ritim örgüsü. Bateri, tumba, bongo, timbales, karabasa ve marakasların çıkardığı. İnsanın içini kıpır kıpır eden o sesler, o melodi yapısı.</span></p>

    <p class="duz-yaz1" xml:lang="tr"><span class="duz-yaz">Ama gel gör ki, pistte kimsecikler yok!</span></p>

    <p class="duz-yaz1" xml:lang="tr"><span class="duz-yaz">Bir cumartesi gecesi, böylesine çekici bir dekora bir kulübün turistlerle herhalde tıklım tıklım dolu olması gerekirdi. Ama değil. Ortalık çok tenha. Tek tük istisnalarla bütün Bodrum öyle. Yalıkavak tarafına gidiyoruz. Pansiyonlar, moteller ve otellerin önünden geçiyoruz. Hepsi ışıl ışıl ama canlılık yok. El ayak çekilmiş.</span></p>

    <p class="duz-yaz1" xml:lang="tr"><span class="duz-yaz">Turist yok!</span></p>

    <p class="duz-yaz1" xml:lang="tr"><span class="duz-yaz">Bir öğle vakti. Rıhtım, Bodrum tipi guletlerle, mavi yolculuk tekneleriyle dolu. Oysa bu mevsim, bu saatte çoğunun denizde olması lazım. Şimdi sinek avlıyorlar.</span></p>

    <p class="duz-yaz1" xml:lang="tr"><span class="duz-yaz">Müşteri yok!</span></p>

    <p class="duz-yaz1" xml:lang="tr"><span class="duz-yaz">Bodrum’da tesisler ancak yüzde 20-30 doluluk oranıyla çalışıyor. Yabancı turistler için fiyatlar anormal kırılmış. Ama gelen yine devede kulak. Herkesin yüzünden düşen bin parça. Herkesin ağzında “Sektör ölüyor!” sözleri...</span></p>

    <p class="duz-yaz1" xml:lang="tr"><span class="duz-yaz">Ve bir de korku, bomba korkusu!</span></p>

    <p class="duz-yaz1" xml:lang="tr"><span class="duz-yaz">Turizme ilk “PKK bombası” bir yıl önce, 1993’te Antalya’ya düşmüştü. Çarşıda patlayan bombalar yüzünden 1994’te Antalya’ya gelen turist sayısında yüzde 52’lik bir düşüş yaşanıyor. Geçen nisan ayı İstanbul Kapalıçarşı’da patlayan bir bomba bir İspanyol’un ölümüne yol açtı. Bu yüzden İspanya’dan gelecek turistler bıçak gibi kesildi. Barcelona’daki THY bürosu kapatıldı. Kapalıçarşı patlamasının ardından ilk üç günde 65 bin rezervasyon iptali alındı.</span></p>

    <p class="duz-yaz1" xml:lang="tr"><span class="duz-yaz">Bir turizmci anlatıyor:</span></p>

    <p class="duz-yaz1" xml:lang="tr"><span class="duz-yaz">“Marmaris’te bir İngiliz turistin patlayan bir bombayla yaralanmasının ertesi günü Kalkan için İngiltere’den yapılmış bütün rezervasyonlar iptal edildi.”</span></p>

    <p class="duz-yaz1" xml:lang="tr"><span class="duz-yaz">Fethiye ve Marmaris’te üst üste patlayan bombalar her yanda can sıkıyor. Ayrıca bir başka açıdan tehlikeli bir eğilim su yüzüne vuruyor. Özellikle esnaf arasında, her patlayan bomba nedeniyle Kürt kökenli vatandaşlara karşı olumsuz duygular tomurcuklanıyor. Bu bakımdan Fethiye’de tatsız olaylar kıl payı atlatıldı.</span></p>

    <p class="duz-yaz1" xml:lang="tr"><span class="duz-yaz">1994 yılı için 4,5 milyar dolar ve 7 milyon yabancı turist olarak konulan turizm hedeflerini tutturmak hayal gibi. PKK terörü, Türk ekonomisinin can damarlarından biri olan turizmi de kanatıyor.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Ecevit: “Kürtçülük alna</span></p>

    <p class="ara-spotlar-son-sat-r" xml:lang="tr"><span class="bold-yaz">yapışıp kalıyor!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Ankara, 17 eylül 1994</span></p>

    <p class="duz-yaz1" xml:lang="tr"><span class="duz-yaz">Günlüğüme bakıyorum.</span></p>

    <p class="duz-yaz1" xml:lang="tr"><span class="duz-yaz">Bülent Ecevit.</span></p>

    <p class="duz-yaz1" xml:lang="tr"><span class="duz-yaz">Yıllardır hiç değişmez, aynı giyinir Ecevit. Yemek sırasında bir ara gözüm o klasik, koyu lacivert kostümünün üç düğmeli ceketine takılıyor. Erkek ceketlerinde üç düğmenin yıllar sonra yine moda olduğunu söylüyorum.</span></p>

    <p class="duz-yaz1" xml:lang="tr"><span class="duz-yaz">Gülüyor Ecevit:</span></p>

    <p class="duz-yaz1" xml:lang="tr"><span class="duz-yaz">“Rahşan’la ben yirmi yılda bir yakalarız modayı...”</span></p>

    <p class="duz-yaz1" xml:lang="tr"><span class="duz-yaz">Ecevit 1970’lerde bütün Türkiye’de olduğu gibi özellikle Güneydoğu’da da Karaoğlan rüzgârı estirmişti. Bugün Ecevit ve partisi DSP hiç yok Güneydoğu’da. Ayrıca kendisine karşı büyük bir tepki var her adımda.</span></p>

    <p class="duz-yaz1" xml:lang="tr"><span class="duz-yaz">Değişen neydi? Güneydoğu mu, kendisi mi? Ecevit bundan dolayı Güneydoğu’daki değişimi sorumlu tutuyor. DSP’nin bölgede silinmesini kendi dışında arıyor. Ecevit’e göre Kürt sorunu yok, Güneydoğu sorunu var. Siyasal çözüm yok, ekonomik çözüm var. Feodal ilişkilerin çözülmesi var. Kültürel hakları, aydın tasası olarak görüyor. Bunun yerine ekonomik refahı koyuyor.</span></p>

    <p class="duz-yaz1" xml:lang="tr"><span class="duz-yaz">Özel olarak Kürtçe radyo-televizyon ya da Kürtçe eğitim, öğrenim... Bunların demokrasi içinde yer almadığını elbette savunmuyor. Ama bu talepleri açıkça telaffuz etmekten kaçınıyor. Bunun gibi, kamuoyu önünde ilgilenmek ya da duyarlık göstermek istemediği bir konu daha var: düşüncelerinden dolayı hapiste yatanlar... Haluk Gerger, Fikret Başkaya gibi... SBF’nin eski öğretim üyesi olan Doç. Dr. Haluk Gerger’i kendisi de tanıyordu. 1978-1979’daki başbakanlığı sırasında Dışişleri bakanı olan Gündüz Ökçün’ün başdanışmanıydı.</span></p>

    <p class="duz-yaz1" xml:lang="tr"><span class="duz-yaz">Düşünce suçundan dolayı hapis yatanlarla ilgili olarak sesini çıkarmaması, bu konuda kendi deyişiyle çekingen tavır alması, dikkatimi çekti, Ecevit’te de belli bir ezikliğe yol açmış. Hatta bir ara vicdan azabından bile söz etti. Onaylamıyor bunları. Ama kamuoyu önünde de karşı çıkmıyor. Düşünce özgürlüğü konusuna genel olarak değinirken, bu gibi somut örneklere girmiyor.</span></p>

    <p class="duz-yaz1" xml:lang="tr"><span class="duz-yaz">Neden?</span></p>

    <p class="duz-yaz1" xml:lang="tr"><span class="duz-yaz">Ecevit, kamuoyunun bu konuda çok hassas olduğunu, yanlış anlaşılabileceğini, Kürtçülük gibi suçlamaların insanın alnına bir anda yapışıp kalabileceğini söylüyor. Ama tabiî her zamanki gibi dikkatli, ince ayrımlara özen gösteriyor. Bu tutumunun nasıl eleştirilebileceğini bildiği için ekliyor:</span></p>

    <p class="duz-yaz1" xml:lang="tr"><span class="duz-yaz">“Bu tutumumun kaynağında oy kaygısı yatmıyor. Türkiye’yi bölmek isteyenlerin ekmeğine yağ sürme kaygısı yatıyor.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Washington’dan: “Türkiye</span></p>

    <p class="ara-spotlar-son-sat-r" xml:lang="tr"><span class="bold-yaz">böyle giderse sıkışacak!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Washington, 19 ekim 1994</span></p>

    <p class="duz-yaz1" xml:lang="tr"><span class="duz-yaz">Amerikan Kongresi’ne gidiyorum.</span></p>

    <p class="duz-yaz1" xml:lang="tr"><span class="duz-yaz">Keyifli bir zenci şoför. Şarkı mırıldanıyor, devamlı konuşuyor. Türkiye’den geldiğimi öğrenince, “Arada bir haberlerde kulağıma çalınıyor. Sizin oralarda iç savaş gibi bir şeyler mi varmış?..” diyor.</span></p>

    <p class="duz-yaz1" xml:lang="tr"><span class="duz-yaz">Üç dört yıldır tanıdığım, şu sıralar ABD Dışişleri Bakanlığı’nda izinli olarak bir düşünce üretim kuruluşunda, yani İngilizce’siyle “think-tank”te çalışan bir Ortadoğu uzmanının geçen günkü sözleri aklıma geliyor:</span></p>

    <p class="duz-yaz1" xml:lang="tr"><span class="duz-yaz">“Artık Washington’da Türkiye deyince Kürt çağrışımı yapıyor. Yeni bir olgu bu...”</span></p>

    <p class="duz-yaz1" xml:lang="tr"><span class="duz-yaz">Kongre’de bir Ortadoğu uzmanı şöyle diyor:</span></p>

    <p class="duz-yaz1" xml:lang="tr"><span class="duz-yaz">“On gün kadar önce Budapeşte’deki AGİK toplantısında Türkiye temsilcisinin insan haklarıyla ilgili konuşmasını dinledim. Hep aynı şeyler. Yeni bir demokratikleşme paketinden söz etti. Bunun bir inandırıcılığı kalmadı ki artık. Kaç yıldır kaçıncı paket. Allah aşkına söyleyin, bugüne kadar hangisi gerçekleşti?”</span></p>

    <p class="duz-yaz1" xml:lang="tr"><span class="duz-yaz">Bana da artık yazmaktan usanç gelen bir konu... Devletin PKK’yla mücadele konusunda zaman kazanmak için zaman zaman yaydığı “gri yalanlar”...</span></p>

    <p class="duz-yaz1" xml:lang="tr"><span class="duz-yaz">Amerikalı Ortadoğu uzmanı şunu da ekliyor:</span></p>

    <p class="duz-yaz1" xml:lang="tr"><span class="duz-yaz">“Bir nokta daha var. Türk yetkililerinin, Kongre’de Kürt sorunu ve insan haklarıyla uğraşan, ilgilenen herkesi Ermenilerin, Yunanlıların adamı diye damgalaması, Türkiye’yi bölmeye çalışan insanlar olarak görmesi de Türkiye’nin aleyhine oluyor. Kongre üyelerini, senatörleri kızdırıyor bu tutum. Bir bölümü daha yok yere karşınıza geçiyor.”</span></p>

    <p class="duz-yaz1" xml:lang="tr"><span class="duz-yaz">Amerikan Dışişleri Bakanlığı’ndan bir kaynağın sözleri:</span></p>

    <p class="duz-yaz1" xml:lang="tr"><span class="duz-yaz">“Böyle giderse, Kongre’de insan hakları ve Kürt sorunu açısından Türkiye sıkışacak. PKK karşısında son bir yıl içinde askerî alanda mesafe alındığı bir gerçek. Ama her şey bitmiş değil ki. Sorun çözülmüş olmaktan uzak. Türkiye PKK’ya karşı mücadelesini sürdürürken, insan hakları alanında da bir şeyler yapmalı. Yunan ve Ermeni lobileri bu olumsuz durumdan yararlanıyor. Bir de göç sorunu var. Köylerin boşaltılması, insanların kentlerde yığılması... Bunların yaratabileceği siyasal ve toplumsal sorunlar, patlamalar görülüyor mu?”</span></p>

    <p class="duz-yaz1" xml:lang="tr"><span class="duz-yaz">Beyaz Saray’dan, Başkan Clinton yönetiminden bir kaynak:</span></p>

    <p class="duz-yaz1" xml:lang="tr"><span class="duz-yaz">“Birçok senaryo öteden beri tartışılır ama Clinton yönetiminin Irak ve Irak Kürtlerine ilişkin bir büyük master planı olduğundan söz edilemez. Washington’un esas taahhüdü bugün için Irak Kürtlerinin güvenliğini sağlamaya dönüktür. Kuzey Irak’ta bağımsız bir Kürt devleti istenmiyor. Bunun neden olamayacağı da iyi biliniyor. Türkiye, Irak ve İran aralarında anlaşıp, bağımsız Kürt devletine evet derlerse, buna biz de katılırız. Bakın, Iraklı Kürtler de bağımsız bir devletin olamayacağını biliyorlar. Ama tabiî ‘Bağımsızlık her zaman kalbimizde kalmaya devam edecek’ diyorlar.”</span></p>

    <p class="duz-yaz1" xml:lang="tr"><span class="duz-yaz">Washington’da Türkiye’yi yıllardır yakın takipte tutan bir Amerikalı, emekli bir büyükelçi:</span></p>

    <p class="duz-yaz1" xml:lang="tr"><span class="duz-yaz">“Kürt sorununun Filistin sorunu gibi ya da onun kadar enternasyonalize edilmesi kolay değil. Bunun bir sürü nedeni var. Ancak insan hakları bakımından Türkiye bugünkü hareketsizliğini devam ettirdiği sürece ABD Kongresi’nde sıkışacak ve Amerikan yönetimi de buna karşı fazla bir şey yapamayacak. Bu arada Türkiye olarak komplo teorilerine fazla itibar ediyorsunuz. Örneğin biz bile ‘Kürt sorunu’ demeye çekiniyoruz. Çünkü bir anda insana, ‘Türkiye’yi bölmek istiyor’ damgasını vuruyorsunuz.”</span></p>

    <p class="duz-yaz1" xml:lang="tr"><span class="duz-yaz">Washington’daki otel odamda ertesi günkü yazımı hazırlarken aldığım bazı notlar:</span></p>

    <p class="duz-yaz1" xml:lang="tr"><span class="duz-yaz">Biz ne yapacağız Türkiye olarak? Önemli olan bu. Her şeyden önce “bölünme paranoyası”ndan kurtulmak lazım. Türkiye gibi koca bir ülkeyi bölmeye kimsenin gücü yetmez. Ama aklın yolunu bulamazsak, barış ve huzurdan yoksun yaşarız. Yani Türkiye’nin güçlenmesini istemeyenlerin eline, Türkiye’yi karıştırmak ve istikrarsızlaştırmak için malzeme vermeye devam ederiz.</span></p>

    <p class="duz-yaz1" xml:lang="tr"><span class="duz-yaz">Washington’da, kapalı kapılar arkasında herkes haldır haldır Türkiye’yi bölmek için senaryolar yazmıyor. Her ülkenin kendi ulusal güvenliğiyle ilgili olarak birbirlerine karşı oyun planları olması normaldir.</span></p>

    <p class="duz-yaz1" xml:lang="tr"><span class="duz-yaz">Türkiye’nin de var.</span></p>

    <p class="duz-yaz1" xml:lang="tr"><span class="duz-yaz">Bu nedenle dış ilişkilere bakarken komplo teorilerine daha az itibar etmekte yarar var. Türkiye’ye komplo kuranlar yok mu? Var tabiî. Ama bizi insan hakları sicilimiz ve Kürt sorunu konusunda eleştiren herkesi aynı kaba koymayalım. Türkiye’ye yardımcı olmak isteyenleri ayırıp hedef küçültelim. Ama hedefi gerçekten küçültmek için de demokrasi ve insan haklarının gereği olan bazı adımları, verdiğimiz sözlere ve altına imza attığımız uluslararası sözleşmelere uygun olarak yerine getirelim.</span></p>

    <p class="duz-yaz1" xml:lang="tr"><span class="duz-yaz">Şu da var:</span></p>

    <p class="duz-yaz1" xml:lang="tr"><span class="duz-yaz">Kürt sorunu bir dış sorun değil, bizim kendi iç sorunumuzdur. Evet, PKK’nın dış desteği olmasa sorun bu kadar dallanıp budaklanmazdı. Ama buna rağmen bu sorunun kökü dışarıda değil, içeridedir. Bunu biz içeride bir sorun olmaktan çıkardığımız ölçüde, dışarıda da sorun olmak niteliğini gitgide kaybedecek, Türkiye’ye karşı kullanılması etkisizleşecektir.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Diyarbakır’da, Nuri Usta’nın</span></p>

    <p class="ara-spotlar-son-sat-r" xml:lang="tr"><span class="bold-yaz">çay ocağında...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 7 kasım 1994</span></p>

    <p class="duz-yaz1" xml:lang="tr"><span class="duz-yaz">HADEP İl Başkanı Fırat Anlı’yla sohbet:</span></p>

    <p class="duz-yaz1" xml:lang="tr"><span class="duz-yaz">“Son bir buçuk yılda devlet çok sertleşti. Özal’a karşı Kürt halkının sempatisi var. PKK korkutarak halkı yanına çekmişti. Şimdi de devlet korkutarak halkı yanına çekme politikası izliyor. HADEP dışında hiçbir partinin buralarda şansı yok artık. Bu bölgede yaşayıp da politikayla ilgilenmemek imkânsız. Yaşamla ilgili bir sorun bu. Kontra cinayetlerine kurban gidiyor aydınlar, göç ediyorlar bu yüzden... Bu açıdan 10 temmuz 1991’de HEP İl Başkanı Vedat Aydın’ın öldürülmesi en önemli olaydır. Bölgedeki ilk kontra olayıydı. Şehirlerde devletin sert yüzü etkili oldu. İnsanlar kendi kabuğuna çekildi. PKK büyük darbe yemiş olsa da telafi ediyor. PKK’nın en güçlü olduğu yerler boşaltıldı. Göç edenlere oy kullandırılmıyor.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 8 kasım 1994</span></p>

    <p class="duz-yaz1" xml:lang="tr"><span class="duz-yaz">Refah Partisi İl Başkanı Hacı Abdurrahman Özbek’le sohbet:</span></p>

    <p class="duz-yaz1" xml:lang="tr"><span class="duz-yaz">“Yasak, insanların kafasında alerji yaratıyor. Bırakın çalıp söylesin insanlar... Acıklı bir tablo var. İnsanlar artık ilçelere gitme cesaretini gösteremiyorlar. İslam’ın ipine sarılmaktır doğru olan. Osmanlı’nın siyasetini iyi okumak gerekiyor.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 9 kasım 1994</span></p>

    <p class="duz-yaz1" xml:lang="tr"><span class="duz-yaz">Özel radyo kanallarından birinde Songül Karlı’nın oynak şarkısı:</span></p>

    <p class="duz-yaz1" xml:lang="tr"><span class="duz-yaz">“Dağlara gel dağlara!”</span></p>

    <p class="duz-yaz1" xml:lang="tr"><span class="duz-yaz">Telefonu çalıyor radyonun. Polisten de bir istek var. Bu defa Belkıs Akkale’nin şarkısı yükseliyor radyodan:</span></p>

    <p class="duz-yaz1" xml:lang="tr"><span class="duz-yaz">“Dağlar, seni delik deşik ederim!”</span></p>

    <p class="duz-yaz1" xml:lang="tr"><span class="duz-yaz">Nuri Usta’nın çay ocağı. Gazi Caddesi’nde, Çarşı Karakolu’nun hemen arkasına düşen küçük, şirin bir sabahçı kahvesi. Duvarda Atatürk’ün mareşal üniformalı renkli bir fotoğrafı... Gaz lambası. Renkli Fenerbahçe posteri. Kuran’dan bir ayet... Siyah beyaz döneminden kalma eski model bir televizyon. Altında bir yazı:</span></p>

    <p class="duz-yaz1" xml:lang="tr"><span class="duz-yaz">“Lütfen dokunmayınız TV’ye, Nuri Usta!”</span></p>

    <p class="duz-yaz1" xml:lang="tr"><span class="duz-yaz">Diyarbakır’ın nabzını tutmak için birebirdir Nuri Usta’nın kahvesi. Her sabah burada meclis kurulur. Her çeşit insan vardır. Doktoru, avukatı, bakkalı, fırıncısı, eczacısı, memuru, işçisi, işsizi, emeklisi, politikacısı, hali vakti yerinde olanı, yoksulu, genci, yaşlısı... Bodur taburelere tünenir, bağıra çağıra memleket meseleleri tartışılır. Nuri Usta’nın kömür ateşinde demlediği tavşan kanı çaylar keyifle yudumlanır. Saat sekizden itibaren de boşalır sabahcı kahvesi. İşi olan, işine gider.</span></p>

    <p class="duz-yaz1" xml:lang="tr"><span class="duz-yaz">Biri diyor ki:</span></p>

    <p class="duz-yaz1" xml:lang="tr"><span class="duz-yaz">“Kürtçe kaset çalmak serbest. Ne olur sanki arada bir radyoda, televizyonda da çalınsa... Dünyanın sonu mu gelir? İngilizce’si, bilmem necesi söyleniyor da, neden Kürtçe söylenmesin? Bunun memlekete ne zararı olur ki?..”</span></p>

    <p class="duz-yaz1" xml:lang="tr"><span class="duz-yaz">Bakıyorum, başıyla onaylamayan yok.</span></p>

    <p class="duz-yaz1" xml:lang="tr"><span class="duz-yaz">Ara sıra Kürtçe şarkı kasedi çalındığı oluyormuş radyolarda. Polisten anında uyarı gelince, “Yanlışlık oldu!” anonsu yapılıyormuş. Diyarbakır’da üç tane özel televizyon kanalı, on beş-on altı tane radyo kanalı faaliyet halinde. Anadolu’nun birçok kentinde olduğu gibi Diyabakır’da da tam bir patlama yaşanıyor.</span></p>

    <p class="duz-yaz1" xml:lang="tr"><span class="duz-yaz">Gençten biri yakınıyor:</span></p>

    <p class="duz-yaz1" xml:lang="tr"><span class="duz-yaz">“Michael Jackson İstanbul’a gelip konser verdi. Diyarbakır’da da Şivan gelip konser verebilse fena mı olur?”</span></p>

    <p class="duz-yaz1" xml:lang="tr"><span class="duz-yaz">Herhalde dünyanın sonu olmaz!</span></p>

    <p class="duz-yaz1" xml:lang="tr"><span class="duz-yaz">Hele teknolojide baş döndürücü gelişmelerin yasakları fiilen deldiği, radyo ve televizyonda devlet tekellerinin kendiliğinden yıkıldığı bir dönemde, Kürtçe yayın yasağını belli kurallara bağlayarak kaldırsak dünyanın sonu gelmeyecek tabiî...</span></p>

    <p class="duz-yaz1" xml:lang="tr"><span class="duz-yaz">Orta yaşlı biri şöyle diyor:</span></p>

    <p class="duz-yaz1" xml:lang="tr"><span class="duz-yaz">“SHP’li bir bakan ‘Kürtçe okul kurulabilir!’ demişti. Millet gülüp geçiyor bunlara artık. Hiçbir inandırıcılığı kalmadı bu sözlerin. Seçime bir ay kala bunları söylüyor. Üç yıldır iktidarsanız, ne yaptın? İnönü ile Demirel 1991’de gelmişlerdi Diyarbakır’a. ‘Kürt realitesi’ demişlerdi. Sonra ne oldu? Unuttular. Biri çekildi, biri de Çankaya’ya çıktı oturdu.”</span></p>

    <p class="duz-yaz1" xml:lang="tr"><span class="duz-yaz">Diğeri söze giriyor:</span></p>

    <p class="duz-yaz1" xml:lang="tr"><span class="duz-yaz">“SHP artık buralarda bir tabela partisi... Ecevit de farklı değil. Eski Karaoğlan yok artık! Biraz Türkeş’e benzedi Ecevit. Yanlış konuşmaları oldu Doğu için...”</span></p>

    <p class="duz-yaz1" xml:lang="tr"><span class="duz-yaz">MHP’nin buralarda herhangi bir varlık gösteremeyeceği konusunda görüş birliği var. Ancak güvenlik güçlerinin içinde MHP etkisine çok sık işaret ediliyor. Yaşlı biri, eliyle MHP’lilerin, Ülkücülerin kurt işaretini yaparak şöyle diyor:</span></p>

    <p class="duz-yaz1" xml:lang="tr"><span class="duz-yaz">“Özel timlerde, hatta polis çocuklarının sünnet düğünlerinde kurt işaretini yapanlar var. Yörenin insanını tahrik ediyorlar. Batıda bunu yapsalar, o kadar alerji duymazdık.”</span></p>

    <p class="duz-yaz1" xml:lang="tr"><span class="duz-yaz">Geçen 27 mart (1994) belediye seçimlerinde Refah’ın elde ettiği başarı konusunda söylediklerine gelince:</span></p>

    <p class="duz-yaz1" xml:lang="tr"><span class="duz-yaz">“DEP kapatılmasa, seçimlere girse Refah Partisi böylesine iyi bir sonuç alamazdı. Aynı zamanda DEP’in kapatılmasına, DEP’li milletvekillerinin hapse atılmasına bir tepkiydi Refah’a verilen oylar. Benim içimden de oy atmak gelmedi. Ben Meclis’e göndermişim, sen de tutup hapse tıkmışsın! Bu nedenle sandığa giden az oldu. Giden de protesto için Refah’a verdi.”</span></p>

    <p class="duz-yaz1" xml:lang="tr"><span class="duz-yaz">Kabul gören bir başka tespit:</span></p>

    <p class="duz-yaz1" xml:lang="tr"><span class="duz-yaz">“Eskiye göre Diyarbakır’da huzur var. Hayat daha normal. Evvelce güneş batar batmaz eve kapanırdık. Dün akşam on birde eve gittim.”</span></p>

    <p class="duz-yaz1" xml:lang="tr"><span class="duz-yaz">PKK sempatizanları da PKK’nın geriletilmiş olduğunu teslim ediyor.</span></p>

    <p class="duz-yaz1" xml:lang="tr"><span class="duz-yaz">Nuri Usta’nın kahvesinde birinin sözleri:</span></p>

    <p class="duz-yaz1" xml:lang="tr"><span class="duz-yaz">“Hak ve adalet olmadıkça bu olaylar durmaz beyim. Devlet önce hak ve adalet sistemini kuracak. O zaman ne PKK kalır, ne de başka bir şey. Polis, devlet, ne olur, herkesi aynı kefeye koymasın. Vatandaşından ne diye korkuyorsun ki? Bırak şarkısını çalsın, okulunu da isterse kursun. Kaç kişi gelecek ki?.. Bir de iş olması lazım. İş oldu mu, huzur da olur beyim!”</span></p>

    <p class="duz-yaz1" xml:lang="tr"><span class="duz-yaz">Devlete karşı yöredeki burukluk, soğukluk, yabancılaşma duygusu, yılların ötesinden gelen aldatılmışlık ve mağduriyet duygusu Nuri Baba’nın kahvesinde, 8 kasım 1994’te...</span></p>

    <p class="duz-yaz1" xml:lang="tr"><span class="duz-yaz">Günlüğüme bakıyorum.</span></p>

    <p class="duz-yaz1" xml:lang="tr"><span class="duz-yaz">Barış ve ekmek notları.</span></p>

    <p class="duz-yaz1" xml:lang="tr"><span class="duz-yaz">Mutlu bir yaşamın vazgeçilmez koşulları. Biri olmadan diğeri de olamıyor. Ama gerçek, kalıcı bir barış için özgürlük ve demokrasi de şart. Güneydoğu Anadolu Projesi’nin, kısa deyişle GAP’ın en büyük projesi olan Urfa Tüneli hizmete girdi ben Diyarbakır’dayken. Harran Ovası’nın suyla buluşmasıyla birlikte Güneydoğu için büyük bir hülya gerçekleşmiş oluyor. Refah’ın Diyarbakır İl Başkanı Hacı Abdurrahman Özbek’le sohbet ediyorduk. Noktası virgülü yerinde konuşan yetmişlik beyaz sakallı ihtiyar şöyle dedi:</span></p>

    <p class="duz-yaz1" xml:lang="tr"><span class="duz-yaz">“Ekmek meselesi çok mühimdir. Zira barıştır, huzurdur. Yoksul insanları, işsiz gençleri tahrik etmek kolaydır. Bilhassa dış güçler bakımından... Ama sadece ekmekle bitmiyor iş. Gençleri bilinçle yetiştirmek lazım. Sonra, Doğu ve Güneydoğu da Batı’daki gibi demokratik nizamdan nasibini almalı.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Buraya ‘Kürdistan’ dersen,</span></p>

    <p class="ara-spotlar-son-sat-r" xml:lang="tr"><span class="bold-yaz">basın özgürlüğü olur mu?”</span></p>

    <p class="duz-yaz1" xml:lang="tr"><span class="duz-yaz">Demokrasiyle ekmeğin dengesi...</span></p>

    <p class="duz-yaz1" xml:lang="tr"><span class="duz-yaz">Dünyada bu dengeyi bugüne kadar hakkıyla kurabilen ülkelerin sayısı hâlâ bir avuç. Bizim ülkemizde de bu denge kurulamadı henüz. Bakın Güneydoğu’ya, yaşananlara... Sivil olsun, asker olsun burada güvenlik güçlerinin alerji duydukları, onları rahatsız eden deyimler var:</span></p>

    <p class="duz-yaz1" xml:lang="tr"><span class="duz-yaz">Demokratikleşme, insan hakları gibi...</span></p>

    <p class="duz-yaz1" xml:lang="tr"><span class="duz-yaz">Bu deyimler özellikle dış dünyadan seslendirilince, buradaki yetkililerin tüyleri diken diken olabiliyor. Olağanüstü Hal Valisi Ünal Erkan’la konuşurken şöyle dedi:</span></p>

    <p class="duz-yaz1" xml:lang="tr"><span class="duz-yaz">“Ne demokratikleşmesi kardeşim?.. İyi güzel, biz de demokrasiden yanayız. Ama teröriste demokratikleşme olur mu? Geliyorlar yurtdışından, burada terör örgütünün avukatlığını yapıyorlar. Bari bunu yapma! Burada yaşam kelle koltukta gidiyor. Şehit veriyoruz her gün. Vatandaşlarımız ölüyor. Buraya ‘Kürdistan’ dersen, basın özgürlüğü olur mu? Demokratikleşme adı altında teröriste imkân verilecekse, o zaman ben burada neyin mücadelesini veriyorum ki?..”</span></p>

    <p class="duz-yaz1" xml:lang="tr"><span class="duz-yaz">Ünal Erkan’a göre demokratikleşme, insan hakları derken “terör örgütüne prim veriliyor, ona karşı mücadele edenlerin ise morali bozuluyor”. Olağanüstü Hal valisi, terörle mücadelede çok iyi bir virajın alındığını, kesinlikle fren yapılmaması gerektiğini savunuyor. PKK’ya özellikle son dönemlerde büyük darbeler indirildiğini, hem askerî hem psikolojik üstünlüğün PKK’dan devlete geçtiğini, halkın yüzünü artık devlete döndüğünü belirtiyor.</span></p>

    <p class="duz-yaz1" xml:lang="tr"><span class="duz-yaz">Şu sözler onun:</span></p>

    <p class="duz-yaz1" xml:lang="tr"><span class="duz-yaz">“1992’den sonra artık kovalayan, arayan devlet oldu. 1993 ve 1994’te çok büyük kuvvet yığıldı bölgeye. İmkânlar her bakımdan geliştirildi. Alan hâkimiyetine dönük operasyonlar yapıldı. Operasyon sonrası çekilmedi kuvvetler. Alan hâkimiyeti için gerekli yerlerde yeni karakollar kuruldu. 1988’de 120 terörist ölü ele geçirilmişti. Bu rakam 1989’da 175, 1990’da 315, 1991’de 316, 1992’de 1 000, 1993’te 1 721, bu yılın ilk on ayında ise 3 599 oldu. Kuzey Irak’ta öldürülenler bunların dışında... Ayrıca, bu yılın on ayında 308 terörist sağ ele geçirildi. 342 terörist teslim oldu. Cezaevlerinde ise halen 8 000 civarında örgüt elemanı var.”</span></p>

    <p class="duz-yaz1" xml:lang="tr"><span class="duz-yaz">Peki, iş bitti mi? Hayır. Askerî bakımdan mesafe alındı. PKK’ya dağda büyük darbe inidirildi ama bitmedi. Bunu Olağanüstü Hal Valisi Erkan da kabul ediyor. Verdiği sayılarda bu gerçeği görmek mümkün zaten:</span></p>

    <p class="duz-yaz1" xml:lang="tr"><span class="duz-yaz">“Halen dağda 3 500-4 000 terörist var. 1 500-2 000 civarında da sınırlarımızın dışında. Büyük bölümü Kuzey Irak’ta yuvalanmış durumda. İran sınırında ise 300-500 terörist var. Suriye ve Bekaa’da da kamp dolayısıyla sayıları 300 kadar olabilir.”</span></p>

    <p class="duz-yaz1" xml:lang="tr"><span class="duz-yaz">Hâlâ kapalı okullara gelince...</span></p>

    <p class="duz-yaz1" xml:lang="tr"><span class="duz-yaz">Olağanüstü hal kapsamındaki on üç ilde toplam okul sayısı 7 742. Bunun 380’i lise. Bunlardan 2 000’i halen kapalı. 559’u öğretmen ataması yapıldığı takdirde açılacak. Öğretmen bulmak bir sorun ne yazık ki. Daha geçen hafta sonu Mardin’in köylerindeki okullarına giderken dört öğretmen PKK’nın terörüne kurban gitti.</span></p>

    <p class="duz-yaz1" xml:lang="tr"><span class="duz-yaz">1994’ün kasım ayında Güneydoğu’nun fotoğrafı...</span></p>

    <p class="duz-yaz1" xml:lang="tr"><span class="duz-yaz">Mardin’in içinden geçiyorum sabah vakti erken. Hafif puslu bir hava.</span></p>

    <p class="duz-yaz1" xml:lang="tr"><span class="duz-yaz">Bir cami, bir kilise...</span></p>

    <p class="duz-yaz1" xml:lang="tr"><span class="duz-yaz">Beyaz üstüne kırmızı yazılmış:</span></p>

    <p class="duz-yaz1" xml:lang="tr"><span class="duz-yaz">“Cafe Mon Amour!”</span></p>

    <p class="duz-yaz1" xml:lang="tr"><span class="duz-yaz">Kimin aklına gelmiş? Hangi özlemin ifadesi?</span></p>

    <p class="duz-yaz1" xml:lang="tr"><span class="duz-yaz">Hemen yanı başında bir afiş:</span></p>

    <p class="duz-yaz1" xml:lang="tr"><span class="duz-yaz">“</span><span class="italik-yaz">İslam Fıkıh Ansiklopedisi.</span><span class="duz-yaz">”</span></p>

    <p class="duz-yaz1" xml:lang="tr"><span class="duz-yaz">Böyle bir ülke işte!</span></p>

    <p class="duz-yaz1" xml:lang="tr"><span class="duz-yaz">İpek Yolu yeniden canlanmış. Kamyonlar vızır vızır. Daha altı yedi ay önce in cin top oynuyordu. Yol boyu keskin bir mazot kokusu burnumuzu rahat bırakmıyor. Şoförümüz Osman, “Ağustos ayında kapı açıldı, böyle oldu” diyor. Türk-Irak sınırındaki Habur kapısından mazot girişinin belli sınırlamalarla serbest bırakılmasıyla İpek Yolu’nun üstündeki ölü toprak bir ölçüde olsun kalkmış. Özellikle Cizre girişinde bu hemen fark ediliyor. Büyük bir hareketlilik var. Dükkânlar, tamirciler açılmış. Alışveriş canlı. Kadıoğlu Oteli’nin ön cephesi boyanmış, kurşun delikleri kapatılıp izleri silinmiş. Görünürde hayat normal, herkes işinde gücünde...</span></p>

    <p class="duz-yaz1" xml:lang="tr"><span class="duz-yaz">Cizre’de hayat bir zamanlar cehennemdi!</span></p>

    <p class="duz-yaz1" xml:lang="tr"><span class="duz-yaz">27 marttan (1994) beri tek silah sesi duyulmamış. “PKK’nın kalesi” sayılan Cizre’de günlük yaşantının olağan akışı dikkati çekiyor. Göç edenlerin büyük bölümünün geri döndükleri belirtiliyor. Daha önceki gelişlerimden biliyorum. Güvenlik güçleri gündüz vakti çarşıda ancak motorize gezerlerdi. Başka türlü dolaşamazlardı. Şimdi durum değişmiş. PKK yok! Büyük darbe yemiş ve buradakilerin deyişiyle “dağa çekilmek zorunda bırakılmış”...</span></p>

    <p class="duz-yaz1" xml:lang="tr"><span class="duz-yaz">Geçen gün çarşıda PKK imzalı bir bildiri dağıtılmış, “Ölmedik, geri döneceğiz!” diye. Devlet büyük hata yapmadıkça PKK buralara bir daha dönemez. Sokaktaki adamın devlete dönük soğukluğu, güvensizliği henüz kaybolmuş değil. Ancak PKK’dan da yaka silkiyor. Çünkü normal hayatını yaşamak istiyor.</span></p>

    <p class="duz-yaz1" xml:lang="tr"><span class="duz-yaz">Cizre Belediye Başkanlığı özel kaleminde sohbet ediyorum. “Beyim işler iyi” diyor biri ama sesi kuşkulu, “Mazottan çok para girmeye başladı. Bu aralar Şirnak kömürlerinin de açılacağı söyleniyor. İyi de bunlar seçim yatırımı olmasın?..”</span></p>

    <p class="duz-yaz1" xml:lang="tr"><span class="duz-yaz">Hani bacak kadar derler ya, öyle. Ama cigarası ağzından eksik değil. Daha on beş-on altı yaşında. Üstelik bir yıllık da evliymiş... Adı, Metin Üçkaç, diyor ki pat diye:</span></p>

    <p class="duz-yaz1" xml:lang="tr"><span class="duz-yaz">“Cizre, Paris olacak!”</span></p>

    <p class="duz-yaz1" xml:lang="tr"><span class="duz-yaz">“Haydaa, Paris de nereden aklına geldi?”</span></p>

    <p class="duz-yaz1" xml:lang="tr"><span class="duz-yaz">“Zenginleşecek Cizre demek istedim.”</span></p>

    <p class="duz-yaz1" xml:lang="tr"><span class="duz-yaz">Metin Üçkaç, korucu. Keçan aşiretinden. Keçanlar, Tayan aşiretiyle birlikte devlet tarafından PKK’ya karşı Cizre’ye yerleştirilen korucu aşiretlerinden biri. Elde silah güvenlik güçleriyle birlikte ortalıkta dolaşıyorlar. Cizre Belediye Başkanı Kâmil Atağ da korucu aşiretinden. 27 mart (1994) yerel seçimlerinde Refah Partisi’nden seçilmiş. Sonra MHP’ye geçmiş. Şimdi DYP’ye transferi söz konusu. Masasının üstünde üç hilalli MHP bayrağı var. Korucu aşiretleri ve DYP lehine “devlet baskısı”... Şirnak’ta Tatar aşireti... Babatlar... Siverek’te Bucaklar... “Devletten yana” bütün bu aşiretlerin Başbakan Çiller’in DYP’sinden yana ağırlık koyacakları her tarafta konuşuluyor. Diyarbakır ve Cizre’de benim de kulağıma sürekli çalındı. “Devlet partisi, Doğru Yol’dur. Ona oy vermezseniz fena olur, yine eski günler gelir” tehdidi etrafta fısıldanıyor.</span></p>

    <p class="duz-yaz1" xml:lang="tr"><span class="duz-yaz">Cizre’den akşamüstüne doğru ayrılıyoruz Ramazan Öztürk’le. Kimse “Bu saatte yola çıkılır mı?” demiyor. Oysa tam bir yıl önce bu saatlerde Kuzey Irak’tan giriş yapmıştım. Habur’dan Diyarbakır’a bir taksi ararken, deli gözüyle bakmışlardı gazeteci milletine. Polis, Habur’da gecelememizi tavsiye etmişti. Ama biz yine yola çıkmış, güneş batarken çatışma altındaki Cizre’nin içinden polis panzerleri eşliğinde geçmiştik. Bir yıl sonra kimse bizi yolumuzdan alıkoymak istemedi. Mardin’e saparken durdurdular. Güneş batmıştı. Yolun kapatıldığını söyledi komutan. “Mardin’e Kızıltepe üstünden gidin. Hem İpek Yolu daha güvenlidir” dedi. Bir yıl önce inle cinin top oynadıkları İpek Yolu’nda akşam trafiği bayağı yoğun. Diyarbakır’a yirmi otuz kilometre kala durdurulduk. Amerikan filmlerindeki gibi arkamız askerlere dönük, kollarımız havada, arabaya dayalı vaziyette tepeden tırnağa arandık.</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Kürt milliyetçiliği Apo’yla</span></p>

    <p class="ara-spotlar-son-sat-r" xml:lang="tr"><span class="bold-yaz">başlamadı, Apo’yla bitmez!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 12 kasım 1994</span></p>

    <p class="duz-yaz1" xml:lang="tr"><span class="duz-yaz">Diyarbakır yakınlarında bir köy. Davul vuruyor. Bıçak kalkıp iniyor. Kurbanın boğazından kan fışkırıyor. ANAP milletvekili Abdülkadir Aksu da var. Bir kan damgası adayın alnının ortasına, bir kan damgası arabanın ön camına. Halay çekiliyor kan gölünün üstünde. Köyün delisi neşeyle hoplayıp zıplıyor, elinde beyaz mendili. Başının üstünden onar liralar serpiliyor.</span></p>

    <p class="duz-yaz1" xml:lang="tr"><span class="duz-yaz">Adını soruyorum köyün. Kazan köyü. Ama kahvenin üstündeki tabelada “Şerbetli Köyü Kıraathanesi” yazıyor. Yine soruyorum, Kazan diyorlar. Hay Allah! “Ya bu ne?” diye gösteriyorum Şerbetli’yi. Gülüyorlar. “Eski isim. Devlet değiştirdi bu ismi ama onu da unutmadık” diyorlar.</span></p>

    <p class="duz-yaz1" xml:lang="tr"><span class="duz-yaz">Güneş, uzakta, göz alabildiğine uzanan Ergani Ovası’nı kızıla boyayarak batıyor. Köy muhtarının iki katlı evinin damı. Döşekler, halılar serilmiş, yastıklar sıralanmış. Ayakkabılar çıkıyor, bağdaş kuruluyor. Tandır ekmeği, sac ekmeği. Tavuk, haşlanmış et. Şehriyeli pilava kaşık sallanıyor. Yanımda gençten biri. “Dert var mı?” diye soruyorum. Dik bakıyor. Konuşmuyor. Bir daha soruyorum. Yanıtı ilginç:</span></p>

    <p class="duz-yaz1" xml:lang="tr"><span class="duz-yaz">“Niçin Türkçe konuşayım ki?”</span></p>

    <p class="duz-yaz1" xml:lang="tr"><span class="duz-yaz">“Çünkü ben Kürtçe bilmiyorum.”</span></p>

    <p class="duz-yaz1" xml:lang="tr"><span class="duz-yaz">“Neden?”</span></p>

    <p class="duz-yaz1" xml:lang="tr"><span class="duz-yaz">“Öğretmediler ki” gibisinden abuk bir yanıt çıkıyor ağzımdan. “İşte benim sorunum da bu” diyor dik bakışlı genç adam, “Bana da Kürtçe öğretilmesini istiyorum.”</span></p>

    <p class="duz-yaz1" xml:lang="tr"><span class="duz-yaz">Diyarbakır’dan bir partili, PKK baskısını ima ederek şöyle diyor:</span></p>

    <p class="duz-yaz1" xml:lang="tr"><span class="duz-yaz">“Beyim evvelce köye giremezdik. Korkarlardı, yanımıza gelmezlerdi. Vatandaşın korkusu şimdi azaldı. Seçim kampanyası yapabiliyoruz.”</span></p>

    <p class="duz-yaz1" xml:lang="tr"><span class="duz-yaz">Günlüğüme bakıyorum.</span></p>

    <p class="duz-yaz1" xml:lang="tr"><span class="duz-yaz">Diyarbakır’da bir akşam. Keyifli bir masa. Masanın çoğu sakini, “Kürt politikası”nın içinden gelmiş, 1960’larda “solda politika” yapmış, ama bugün Apo ve PKK’yı benimsemeyen orta yaşlılar grubu...</span></p>

    <p class="duz-yaz1" xml:lang="tr"><span class="duz-yaz">Biri diyor ki:</span></p>

    <p class="duz-yaz1" xml:lang="tr"><span class="duz-yaz">“Düşmanlık Kürtlere değil, ‘Ben Kürt’üm!’ diyene...”</span></p>

    <p class="duz-yaz1" xml:lang="tr"><span class="duz-yaz">Bir diğeri:</span></p>

    <p class="duz-yaz1" xml:lang="tr"><span class="duz-yaz">“Kürt milliyetçiliği Apo’yla başlamadı. Apo’yla da bitmez! Bu nedenle mücadelemiz Apo’yla da bitmez!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 13 kasım 1994</span></p>

    <p class="duz-yaz1" xml:lang="tr"><span class="duz-yaz">Gece vakti, keyifli bir kebaplı rakı sofrası. İşadamı olan biri, İstanbul’daki bir şirketin bayiliğini neden bıraktığını anlatıyor. Kürtleri küçümseyen, istiskal eden bazı söz ve davranışların bu kararında nasıl rol oynadığının altını inceden inceye çizerken, Kürt kimliği konusundaki titizliğini vurguluyor.</span></p>

    <p class="duz-yaz1" xml:lang="tr"><span class="duz-yaz">Bir başkası:</span></p>

    <p class="duz-yaz1" xml:lang="tr"><span class="duz-yaz">“Bizlerle kız alıp verilmiş... Bizler de batıya gelip alışveriş yapabilirmişiz... Bütün bunlar lütuf mu?..”</span></p>

    <p class="duz-yaz1" xml:lang="tr"><span class="duz-yaz">Bir diğeri, “‘Kıro’ lafı yüzünden ne kadar çok kavga ettim Türk dostlarımla...” diyor.</span></p>

    <p class="duz-yaz1" xml:lang="tr"><span class="duz-yaz">PKK’nın şiddet politikasını eleştiren bir başkası:</span></p>

    <p class="duz-yaz1" xml:lang="tr"><span class="duz-yaz">“Devlet, PKK’nın şiddeti sayesinde Kürtleri kendi oyun alanına soktu. Hem yerimizden yurdumuzdan oluyoruz hem de Kürtler kendi içimizde birbirimize düşmanlık tohumları ekiyoruz. Koruculuk kurumunu kastediyorum.”</span></p>

    <p class="duz-yaz1" xml:lang="tr"><span class="duz-yaz">Güneydoğu’da ister sokaktaki adamla konuşun, ister işadamlarıyla, esnafla... İster okumuş ya da aydınlarla... Hepsinde ortak bir yan var:</span></p>

    <p class="duz-yaz1" xml:lang="tr"><span class="duz-yaz">Kürtlükleri...</span></p>

    <p class="duz-yaz1" xml:lang="tr"><span class="duz-yaz">Buna Kürt kimliği de diyebilirsiniz. Devletin bu konuya bugüne kadar saygı göstermediğini hiç istisnasız hepsinin ağzından duyuyorsunuz. Bir kere kimliklerine saygı istiyorlar. Ve bunun sadece lafla olmayacağını her yerde, her fırsatta belirtiyorlar.</span></p>

    <p class="duz-yaz1" xml:lang="tr"><span class="duz-yaz">Bir başka nokta:</span></p>

    <p class="duz-yaz1" xml:lang="tr"><span class="duz-yaz">Devletten, öncelikle sivil olsun asker olsun güvenlik güçlerinden adam gibi muamele bekliyorlar. Burada insanlık, insan hakları devreye giriyor. Devlete dönük yabancılaşma, soğukluk, güvensizlik istisnasız her çevrede dikkati çekiyor. Tabiî işsizlik, yoksulluk... Yörenin beli en çok büken, en başta gelen sorunu... Şöyle bir bakıldığında, ayrılıkçılığa prim verilmediği, verilmeyeceği ortaya çıkıyor. PKK’nın şiddet politikası gitgide daha çok eleştiriliyor, suçlanıyor. Ancak PKK’dan en yaka silken çevrelerde bile PKK öyle açıktan eleştirilmiyor. Bunun bir nedeni korkuysa, bir başka nedeni de Kürt milliyetçiliği. PKK’nın devlete meydan okuyor olması, kimilerinde sempati yaratabiliyor.</span></p>

    <p class="duz-yaz1" xml:lang="tr"><span class="duz-yaz">Kürt politikasıyla ilgilenen okumuşlar ya da krema sayılacak çevreler, PKK’yla işlerin yürümeyeceğini, çok daha fazla acı çekileceğini kapalı kapılar arkasında söylüyorlar. Bu arada Türkiye’nin çevre ülkelerle karşılaştırılmayacak kadar gelişmiş bir ülke olmasının altı Kürt aydınları arasında özellikle çiziliyor.</span></p>

    <p class="duz-yaz1" xml:lang="tr"><span class="duz-yaz">Bunlardan biri Diyarbakır’da şöyle dedi:</span></p>

    <p class="duz-yaz1" xml:lang="tr"><span class="duz-yaz">“Kürtlerin Avrupa’yı o kadar fazla ağlama duvarı haline getirmemesi lazım. Günün birinde Türkiye bu Avrupa kurumlarından dışlanırsa, biz Kürtler açısından işler çok daha kötüye gider.”</span></p>

    <p class="duz-yaz1" xml:lang="tr"><span class="duz-yaz">Günlüğüme bakıyorum.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 14 kasım 1994</span></p>

    <p class="duz-yaz1" xml:lang="tr"><span class="duz-yaz">Bu kış Güneydoğu’nun dağları PKK’ya karşı çok yoğun operasyonlara sahne olacak. Güvenlik güçleri, PKK’nın dağ kadrolarının belini tam anlamıyla kırabilmek için geçmiş yıllarda görülmedik ölçüde bir yüklenmeye hazırlanıyor. Diyarbakır ve Cizre’de askerî yetkililerden edindiğim izlenim öyle.</span></p>

    <p class="duz-yaz1" xml:lang="tr"><span class="duz-yaz">Kiminle konuşsam hep aynı sözler:</span></p>

    <p class="duz-yaz1" xml:lang="tr"><span class="duz-yaz">“Bu kış çok önemli. Nihaî darbe bu kış inecek. Artık köyler de yok ellerinde. İkmal yolları da kesildi terör örgütünün...”</span></p>

    <p class="duz-yaz1" xml:lang="tr"><span class="duz-yaz">Özellikle 1992 baharındaki Şirnak Operasyonu’ndan itibaren uygulanan askerî stratejinin yeni halkasının bu kış aylarında çekileceği anlaşılıyor. Şirnak’ta devlet 1992’de fena vurmuştu. PKK’ya desteğin faturasının çok yüksek olacağı bazen halka acımasızca gösterilmişti. Şirnak’tan sonra aynı sert model Cizre’de, Silopi’de, Kulp’ta, Lice’de, Nusaybin’de, Dargeçit’te ve “PKK’nın kalesi” olarak kabul edilen yerlerde en sert şekilde uygulanmıştı.</span></p>

    <p class="duz-yaz1" xml:lang="tr"><span class="duz-yaz">Diyarbakır’da bir PKK taraftarı geçen gün şöyle dedi:</span></p>

    <p class="duz-yaz1" xml:lang="tr"><span class="duz-yaz">“Şehirlerde devletin sert yüzü etkili oldu. Faili meçhul cinayetler de bunun bir parçasıydı. İnsanlar kendi kabuklarına çekildiler. Cizre bir yıl öncesine kadar gerilla hâkimiyetindeydi. Gündüzleri bile ara yolları gerilla tutardı. Gece ise tamamen... Bugün durum tümüyle değişti.”</span></p>

    <p class="ara-spotlar-tek-sat-r" xml:lang="tr"><span class="bold-yaz">Köy yakmak, köy boşaltmak...</span></p>

    <p class="duz-yaz1" xml:lang="tr"><span class="duz-yaz">Şehir içlerinde PKK etkisiz kılınırken, şehirden göç eden ya da göç ettirilenlerin yerlerine devletten yana korucu aşiretleri yerleştirildi. Aynı zamanda kırsal kesimde birtakım köyler boşaltılmaya başlandı. Böylece PKK’nın dağ kadrolarının doğrudan destek sağladıkları köy ve mezralar insansızlaştırılıyordu.</span></p>

    <p class="duz-yaz1" xml:lang="tr"><span class="duz-yaz">Köylerin boşaltılması, Olağanüstü Hal Valisi Ünal Erkan’ın deyişiyle “köylerin boşalması” yeni bir olay değil. Köylerin devlet tarafından boşaltılması 1988 ve 1989’dan itibaren yine Erkan’ın deyişiyle “azar azar” uygulanmaya başlanmıştı.</span></p>

    <p class="duz-yaz1" xml:lang="tr"><span class="duz-yaz">Bazı köyler de boşaltılırken yakılmıştı.</span></p>

    <p class="duz-yaz1" xml:lang="tr"><span class="duz-yaz">Refah’ın Diyarbakır il başkanı Hacı Abdurrahman Bey köylerin yakılması konusunda şunları söyledi:</span></p>

    <p class="duz-yaz1" xml:lang="tr"><span class="duz-yaz">“PKK’lı köye geliyor, ekmek istiyor. Bir gece yatmak istiyor. ‘Hayır’ mı desin? Başa çıkamıyor. Bu defa devletin gücü gelip hesap soruyor. Diyor ki devlet: ‘Boşalt burayı ki, PKK gelince kimseyi bulamasın!’ Bazıları çekip gidiyor, köyü boşaltıyor. Göç etmek istemeyen olursa, o zaman belki de köyü tahrip ederek boşaltılmasını sağlıyor devlet...”</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Valisi Ünal Erkan, devletin sistemli biçimde köy yakma politikası olmadığını söylüyor:</span></p>

    <p class="duz-yaz1" xml:lang="tr"><span class="duz-yaz">“Bazen terör örgütünün boş köyleri yaktığı da oluyor. Ayrıca köyde çatışma çıkmışsa, köy bundan zarar görüyor. Yani olayın tabiatında var zarar görme... Bu arada hiç mi yanlışımız olmaz? Münferiden olur ama bu sistemli bir politika değildir. Göç olayı da abartılıyor. Örneğin Diyarbakır’a göç sekiz on yıllık bir dönemde 200 bini geçmez. Bu yılın ilk on ayında ise 30-40 bin civarında...”</span></p>

    <p class="duz-yaz1" xml:lang="tr"><span class="duz-yaz">Özetlersem:</span></p>

    <p class="duz-yaz1" xml:lang="tr"><span class="duz-yaz">Şirnak, Cizre gibi PKK kalelerini temizlemek zincirin ilk halkası... Bu gibi yerlere devlet yanlısı korucu aşiretlerini yerleştirmek ikinci halka... Evvelce Cizre sokaklarında bu kadar eli silahlı korucuya rastlanmazdı. Şimdi adım başı elinde Kalaşnikov’la ortalıkta dolaşan korucu var. Herhalde “devlet otoritesi” açısından hoş bir görüntü değil.</span></p>

    <p class="duz-yaz1" xml:lang="tr"><span class="duz-yaz">Zincirin bir diğer halkasına gelince:</span></p>

    <p class="duz-yaz1" xml:lang="tr"><span class="duz-yaz">PKK’nın dağ desteği sağladığı varsayılan köy ve mezraları boşaltmak...</span></p>

    <p class="duz-yaz1" xml:lang="tr"><span class="duz-yaz">Cizre’de bir askerî yetkili şöyle dedi:</span></p>

    <p class="duz-yaz1" xml:lang="tr"><span class="duz-yaz">“İkmal yolları kesiliyor. Köyler yok artık. Gelip erzak alacağı, geceleyeceği, yıkanıp kadınla kalacağı yerler yok artık. Yaz boyunca çok sayıda depolarını bastık. Erzak tedarik etmeleri zorlaştı. Ayrıca son bir yıldır dağlarda alan hâkimiyetine yönelik operasyonlar çok iyi sonuç verdi. Büyük miktarda kaydırılan birlikler sayesinde dağda kritik noktalar tutuldu. Kuzey Irak’tan da ikmal yollarını kesiyoruz. Ama Zaho’da hâlâ çok örgüt elemanı var. Bu yıl Cudi Dağı’nı da boşaltıyor örgüt... Şimdi sıra dağa tam anlamıyla yüklenmeye geldi. Onun için bu kış çok önemli...”</span></p>

    <p class="duz-yaz1" xml:lang="tr"><span class="duz-yaz">Altı aylık bir aradan sonra Güneydoğu’da geçirdiğim dört günü beş yazı halinde Diyarbakır’dan gazeteye geçtim.</span></p>

    <p class="duz-yaz1" xml:lang="tr"><span class="duz-yaz">Son satırlarım şöyleydi 1994’ün kasım ayında:</span></p>

    <p class="duz-yaz1" xml:lang="tr"><span class="duz-yaz">“PKK biter ama Kürt sorunu bitmez! Çünkü Kürt milliyetçiliği çok olmuş şişeden çıkalı. Aşılamayacak sorun değil. Bu ülkede, üniter devlet çerçevesinde demokrasi ve insan haklarının gereğini yaparak herkes, hepimiz kardeşçe, barış içinde yaşayabiliriz. Bunun önkoşullarından biriyse, Güneydoğu’da olan biteni serinkanlı ve hamaset yapmadan serbestçe tartışabilmeyi öğrenmektir.”</span></p>
  </div>
</body>
</html>