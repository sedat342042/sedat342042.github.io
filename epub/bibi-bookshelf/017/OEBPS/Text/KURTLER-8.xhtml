<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>KURTLER-8.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="kurtler">
    <div class="calibre2" id="calibre_pb_0"/>

    <h1 class="bolum-ad" id="toc-anchor" xml:lang="tr"><span class="bolum-ad1">8</span></h1>

    <h2 class="bolum-ad-2-sat-r" id="toc-anchor-1" xml:lang="tr"><span class="bolum-ad1">“Kökler kaybolmaz oğlum!”</span></h2>

    <p class="bold-yaz-ortal" xml:lang="tr"><span class="bold-yaz">Sen, Liceli ağanın “babo” ile “baba” hikâyesini bilir misin? - Sen, Tuncelili Haso, New York’ta nasıl Karazona oldu bilir misin? - Sen, “‘Apo’ deme baba, polis gelir!” diyen dört yaşındaki Arjin’in hikâyesini bilir misin? - Sen, kafasında hep iki kasetle dolaşan Hakkârili’yi bilir misin? - Sen, jandarma korkusundan Kürtçe’yi konuşamayanları bilir misin? - “Bırak beni, ben olayım!” - Zilli kurtlar... - Köyünü her gece rüyasında görenler... - Kolordu’da komutan: “Milliyetçilik dilde başlar!” - Yılmaz’a: “Bir tek gay ve lezbiyen hakları kaldı!” - Necati Özgen Paşa: “‘Kazandık’ diyemiyorum!”</span></p>

    <p class="duz-yaz-ilk-paragraf" xml:lang="tr"><span class="duz-yaz">Şivan Perver’in Kürtçe kasedini dinliyorum.</span></p>

    <p class="duz-yaz1" xml:lang="tr"><span class="duz-yaz">Diyarbakır’da almıştım, 1999 yılı eylül ayında.</span></p>

    <p class="duz-yaz1" xml:lang="tr"><span class="duz-yaz">Sesiyle sazıyla ünlü Şivan. Urfalı. Kürtlerin çok sevdiği bir halk ozanı. Ankara Hukuk Fakültesi’nden mezun. 12 Mart’tan beri otuz yıldır yurtdışında sürgünde yaşıyor.</span></p>

    <p class="x-iir-d-rtl-k-ilk-m-sra" xml:lang="tr"><span class="dar-paragraf1">Bağlamam ve arkadaşım</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Yalnızlığım ve güzelim</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Dertlerimi söylersem</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Seni dizlerime koyuyorum.</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Sana dertlerimi</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Acılarımı söyleyeyim</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Bağlamam arkadaşım</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Neden bir çare olmaz</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Ne dostumuz ne arkadaşımız</span></p>

    <p class="x-iir-d-rtl-k-son-m-sra" xml:lang="tr"><span class="dar-paragraf1">Umut hayal acı oldu.</span></p>

    <p class="duz-yaz1" xml:lang="tr"><span class="duz-yaz">Şivan’ın son albümü,</span> <span class="italik-yaz">Heviya Te Tembura Min</span> <span class="duz-yaz">(Umudum Sendin Bağlamam) isimli albümü yeni yasaklanmış. Kültür Bakanlığı’nın ilgili yönetmeliği, “Eser, devletin ülkesi ve milletiyle bölünmez bütünlüğüne aykırı bulunması halinde yasaklanır ve kanunî takibat açılır” diyor. Yapımcı şirket protesto etmiş, “XX. yüzyıla girerken Kürt dili ve müziği üzerindeki bu uygulamalar kaygı vericidir” diye...</span></p>

    <p class="duz-yaz1" xml:lang="tr"><span class="duz-yaz">Şivan Perver’in tuhaf titreşimli, yanık sesi odamı dolduruyor.</span></p>

    <p class="duz-yaz1" xml:lang="tr"><span class="duz-yaz">Bazen düşlerin ve sözcüklerin özgürce uçuştuğu bir Türkiye’yi özlüyorum.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">14 şubat 1999</span></p>

    <p class="duz-yaz1" xml:lang="tr"><span class="duz-yaz">“Ahmet Kaya yuhalandı!”</span></p>

    <p class="duz-yaz1" xml:lang="tr"><span class="duz-yaz">Haberin başlığı böyle.</span></p>

    <p class="duz-yaz1" xml:lang="tr"><span class="duz-yaz">Magazin Gazetecileri Derneği ödül töreni olaylı geçmiş:</span></p>

    <p class="duz-yaz1" xml:lang="tr"><span class="duz-yaz">“Ahmet Kaya yeni çıkaracağı kasedinde Kürtçe bir şarkı okuyacağını ve bu şarkıya çekeceği klibi yayımlayacak babayiğit ve yürekli bir TV kanalı aradığını söyleyerek, ‘Kürtleri tanımayanların kafasından inmeyeceğim’ dedi. Bunun üzerine davetlilerin bir kısmı Kaya’yı yuhalarken, bir kısmı da ‘Burası Türkiye!’ diyerek kürsüye yürümek istedi. Çatal kaşıkların havada uçuştuğu arbede sırasında görevliler, Ahmet Kaya’yı kulise kaçırdı. İhbar üzerine otele gelen polisler, Kaya’yı gözaltına almak istediler. Ancak Ahmet Kaya mutfaktan çıkarak oteli terk etti. Bu tatsız olaydan hemen sonra sahne alan ve ‘Onuncu Yıl Marşı’nı söyleyen Ortaç’a ayakta eşlik eden davetliler sanatçıyı çılgınca alkışladılar. Sahneye çıkarak ‘Memleketim’ adlı şarkıyı hep birlikte okudular.”</span></p>

    <p class="duz-yaz1" xml:lang="tr"><span class="duz-yaz">Anlayışlı, hoşgörülü bir Türkiye özlüyorum.</span></p>

    <p class="duz-yaz1" xml:lang="tr"><span class="duz-yaz">Öyle bir Türkiye ki düşünce polisleri, düşünce diktatörleri olmasın!</span></p>

    <p class="duz-yaz1" xml:lang="tr"><span class="duz-yaz">İsteyen, Ahmet Kaya’yı dinlesin. İsteyen, Yılmaz Güney’i beğensin. İsteyen,</span> <span class="italik-yaz">Yol</span> <span class="duz-yaz">filmini seyretsin. İsteyen, Yaşar Kemal’i, Ahmet Altan’ı, Orhan Pamuk’u okusun. Ya da isteyen, dinlemesin, beğenmesin, seyretmesin, okumasın. Ama bunların hiçbiri insanın kendi memleketini sevmesine, “Onuncu Yıl Marşı”nı söylemesine, Atatürk’le gurur duymasına da engel değil ki.</span></p>

    <p class="duz-yaz1" xml:lang="tr"><span class="duz-yaz">Evet, düşlerin ve sözcüklerin özgürce uçuştuğu bir Türkiye özlüyorum.</span></p>

    <p class="duz-yaz1" xml:lang="tr"><span class="duz-yaz">Peki ya sen, Liceli ağanın “babo” ile “baba” hikâyesini bilir misin? “Küçük oğlan bana ‘babo’ değil ‘baba’ dedi, tohumum elden gidiyor!” dediği gerçek hikâyeyi?</span></p>

    <p class="duz-yaz1" xml:lang="tr"><span class="duz-yaz">Ben biliyorum, Diyarbakır’da dinlemiştim.</span></p>

    <p class="duz-yaz1" xml:lang="tr"><span class="duz-yaz">Sen, Tuncelili Haso, New York’ta nasıl Karazona oldu bilir misin?</span></p>

    <p class="duz-yaz1" xml:lang="tr"><span class="duz-yaz">Ben biliyorum, New York’ta dinlemiştim.</span></p>

    <p class="duz-yaz1" xml:lang="tr"><span class="duz-yaz">Sen, “Apo deme baba, polis gelir!” diyen dört yaşındaki Arjin’in hikâyesini bilir misin?</span></p>

    <p class="duz-yaz1" xml:lang="tr"><span class="duz-yaz">Ben biliyorum, Diyarbakır’da dinlemiştim.</span></p>

    <p class="duz-yaz1" xml:lang="tr"><span class="duz-yaz">Sen, kafasında hep iki kasetle dolaşan Hakkârili’yi bilir misin?</span></p>

    <p class="duz-yaz1" xml:lang="tr"><span class="duz-yaz">Ben biliyorum, kitapta okumuştum.</span></p>

    <p class="duz-yaz1" xml:lang="tr"><span class="duz-yaz">Peki ya sen, jandarma korkusundan anadilini, Kürtçe’yi konuşamayanların yaşanmış hikâyesini bilir misin?</span></p>

    <p class="duz-yaz1" xml:lang="tr"><span class="duz-yaz">Ben biliyorum, İstanbul’da dinlemiştim.</span></p>

    <p class="ara-spotlar-tek-sat-r" xml:lang="tr"><span class="bold-yaz">“Babo” değil “baba!”</span></p>

    <p class="duz-yaz1" xml:lang="tr"><span class="duz-yaz">1980’lerin başları.</span></p>

    <p class="duz-yaz1" xml:lang="tr"><span class="duz-yaz">Lice’de bir köy. PKK gelir, köyün ağasının kapısını çalar. “Kürtlük davası, bize para ver!” derler. “Oğlunu ver, bırak bizimle dağa gelsin!” derler.</span></p>

    <p class="duz-yaz1" xml:lang="tr"><span class="duz-yaz">Ağa direnir önce.</span></p>

    <p class="duz-yaz1" xml:lang="tr"><span class="duz-yaz">“Böyle iş olmaz, devleti üstümüze salmayın” der. “Siz daha çok gençsiniz, devletin gücünü siz bilmezsiniz, çok kıyıcıdır” der.</span></p>

    <p class="duz-yaz1" xml:lang="tr"><span class="duz-yaz">İnatla üstüne giderler, ağayı bastırırlar.</span></p>

    <p class="duz-yaz1" xml:lang="tr"><span class="duz-yaz">“Sen anlamazsın” derler ağaya, “Bu iş silah işidir, biz Kürdistan’ı kuracağız.”</span></p>

    <p class="duz-yaz1" xml:lang="tr"><span class="duz-yaz">Ağa sabırla anlatır:</span></p>

    <p class="duz-yaz1" xml:lang="tr"><span class="duz-yaz">“Burası zaten Kürdistan! Ben burada yaşıyorum. Ben yasımı Kürtçe tutuyorum. Düğünümü, toyumu Kürtçe yapıyorum. Şimdi siz benim üzerime askeri, devleti salacaksınız, rahatımı bozmayın.”</span></p>

    <p class="duz-yaz1" xml:lang="tr"><span class="duz-yaz">Dinlemez PKK’lılar.</span></p>

    <p class="duz-yaz1" xml:lang="tr"><span class="duz-yaz">Ağa daha fazla direnemez. Önce bir oğlunu PKK’ya verir. Dağda ölür o. Arkasından iki oğlu daha gider dağa, PKK’ya. Onlar da hapse düşer. Dördüncü oğlu için soranlara da “Herhalde dağdadır” diye cevap verir.</span></p>

    <p class="duz-yaz1" xml:lang="tr"><span class="duz-yaz">Bir gün jandarma gelir köye, der ki ağaya:</span></p>

    <p class="duz-yaz1" xml:lang="tr"><span class="duz-yaz">“Bu köyde emniyet yok!”</span></p>

    <p class="duz-yaz1" xml:lang="tr"><span class="duz-yaz">Bunun anlamını çok iyi bilir ağa. “Ne yapacaksın ki?” diye yakınır çevresine, “Göçmekten başka?..” Çünkü can meselesidir bu.</span></p>

    <p class="duz-yaz1" xml:lang="tr"><span class="duz-yaz">Mersin’e göç ederler.</span></p>

    <p class="duz-yaz1" xml:lang="tr"><span class="duz-yaz">Sonrasını şöyle anlatır ağa, içi acıyarak:</span></p>

    <p class="duz-yaz1" xml:lang="tr"><span class="duz-yaz">“Köyümüzden, evimizden barkımızdan olduk. Dara düştük. Portakal bahçelerine karımızı, kızımızı gönderdik. Yani namustan da olduk. Bütün bu acıları yüreğime bastım. İçim karalar bağladı. Ancak bilir misin bana en çok ne koydu? Bak anlatayım. Geçenlerde bir sabah vakti benim küçük oğlan odaya girdi ve bana ‘Baba baba!’ diye seslendi. ‘Babo babo!’ diye değil. Kahroldum. Bana en çok bu koydu.”</span></p>

    <p class="duz-yaz1" xml:lang="tr"><span class="duz-yaz">Şöyle anlatmaya devam eder Liceli ağa:</span></p>

    <p class="duz-yaz1" xml:lang="tr"><span class="duz-yaz">“‘Babo’yu unutmuş benim oğlan. Artık ‘baba’ diyor bana... Namus dahil her şeyden, köyden, evden, tarladan vazgeçtim. Fakat bana en çok koyan bu oldu. Her şeye katlandım ama şimdi tohumum gidiyor elden, tohumum... Söyle bana nasıl katlanacağım...”</span></p>

    <p class="duz-yaz1" xml:lang="tr"><span class="duz-yaz">Ağanın içine gömdüğü acısı böyle.</span></p>

    <p class="duz-yaz1" xml:lang="tr"><span class="duz-yaz">Çoluğu çocuğu özünü, kimliğini yitirmeye başladığı için hüzün duyuyor. Sonra da kızgınlığını anlatıyor PKK’ya, “Beni Kürdistanım’dan, evimden ettiler” diye...</span></p>

    <p class="duz-yaz1" xml:lang="tr"><span class="duz-yaz">“Babo” ile “baba”nın hikâyesini Diyarbakır’da, 1997 yılının bir ağustos akşamında bir Kürt aydınından, Dağıstan Toprak’tan dinlemiştim. Behlül Yavuz da vardı yanımızda. Ailesiyle, çocuklarıyla Diyarbakır’da yaşıyordu. Silahlı mücadele tarzının, terör ve şiddet eylemlerinin bu topraklara, Kürtlere çok büyük zarar verdiğine inanıyordu. Güneydoğu Gazeteciler Cemiyeti’nin püfür püfür esen ağaçlarının altında leziz kebaplarla buz gibi rakılarımızı keyifle yudumlarken şöyle demişti:</span></p>

    <p class="duz-yaz1" xml:lang="tr"><span class="duz-yaz">“Şehirde, Diyarbakır’da yaşıyoruz. Dinlediğimiz müziğin yüzde 70’i Türkçe. Ailemde Türkçe konuşuluyor. Çocuklarım da öyle. Köyden, daha doğrusu topraktan koptun mu, bugünün koşullarında Kürtlük de elden gidiyor yavaş yavaş. Bir yerde Türkleşiyorsun. PKK’nın mücadele tarzı, insanlarımızı topraktan kopardı. Köylerimizin yüzde 70’i boşaldı. Çoğunluk Akdeniz’e gitti. İkinci nesille birlikte Türkleşirler, kendilerini Kürt hissetseler de...”</span></p>

    <p class="duz-yaz1" xml:lang="tr"><span class="duz-yaz">Şöyle demişti:</span></p>

    <p class="duz-yaz1" xml:lang="tr"><span class="duz-yaz">“Toprağından koptun mu, söyler misin nasıl mücadele edeceksin? Bunu başarabilen bir tek Yahudiler. Toprakları olmadığı halde İsrail’i kurabildiler. Tabiî bambaşka koşullarda... PKK şiddet eylemleriyle, silahlı mücadele tarzıyla çok kötülük yaptı Kürtlere...”</span></p>

    <p class="duz-yaz1" xml:lang="tr"><span class="duz-yaz">Şunları da eklemişti 1997 ağustosunun o Diyarbakır akşamında:</span></p>

    <p class="duz-yaz1" xml:lang="tr"><span class="duz-yaz">“Mersin’e göç eden Liceli ağanın çocukları bir süre sonra Türkleşecekler. ‘Babo’yu unutup ‘baba’ diyecekler. Başka yolu yok. Ama Türkleşmen kendini Kürt olarak hissetmeni engellemiyor. Yine Kürt olarak kalıyorsun. Ama aynı zamanda Türk’üz.”</span></p>

    <p class="duz-yaz1" xml:lang="tr"><span class="duz-yaz">Çok kimlikli olmak...</span></p>

    <p class="duz-yaz1" xml:lang="tr"><span class="duz-yaz">Cem Özer “Anam Ermeni, babam Çerkez, ben ise Türk’üm” demişti. Yaşar Kemal’in ise “Kürt asıllı Türk yazarım” diye kendini tarif ettiği bilinir.</span></p>

    <p class="duz-yaz1" xml:lang="tr"><span class="duz-yaz">“Hem Türk, hem Kürt olamaz mı insan?”</span></p>

    <p class="duz-yaz1" xml:lang="tr"><span class="duz-yaz">Türker Alkan bir yazısında bu soruyu sormuştu:</span></p>

    <p class="duz-yaz1" xml:lang="tr"><span class="duz-yaz">“‘Yaşar Kemal’in Kürtlüğü şüpheli’ diyordu Fazıl Hüsnü Dağlarca geçenlerde, ‘bence Kürt değil Türk’tür. İnsan Kürt’üm demekle Kürt olmaz ki. Şimdi ben kalkıp kendime Arap’ım desem Arap olabilir miyim? Eserlerim meydanda. Eğer Kürt ise Kürtçe yazsın da görelim.’</span></p>

    <p class="duz-yaz1" xml:lang="tr"><span class="duz-yaz">Önce kabul etmek lazım ki, Yaşar Kemal (Yahya Kemal ve Nâzım Hikmet’le birlikte), Türkçe’yi en iyi kullananlardan birisidir. O bakımdan, nice sarkık bıyıklı Ülkücü’den çok daha fazla Türk’tür. Türk kültürünü özümsemiştir, bu kültüre katkıda bulunmuştur, dünyaya ve bize bu kültürü tanıtmış, sevdirmiştir. Bu nedenle Türk olduğu kuşku götürmez.</span></p>

    <p class="duz-yaz1" xml:lang="tr"><span class="duz-yaz">Ama bir yanıyla kendisini Kürt sayıyorsa, o kültürden etkilenmiş, o benliği kendisinin bir parçası olarak görmüşse, aynı zamanda Kürt olmasını engelleyen ne olabilir ki? Kendisini aynı zamanda hem Türk hem Kürt olarak görebilir. Başkaları da onu öylece algılayabilir. Bu sorun biyolojik değil, kültürel kimlik olarak görüldüğü sürece, birden fazla kimliği aynı anda taşımamızı engelleyen nedir. (Girdiğimiz söylenen postmodern çağda kimlikler de eski katılığını yitirmiyor mu?) Kürt ve Türk halkı bin yıldır birlikte yaşadıysa, bir insanın aynı anda hem Türk hem de Kürt kültürel kimliğini taşıyabilmesi bana son derece doğal geliyor. (Aynı anda hem Arnavut hem Türk, hem Çerkez hem Türk, hem Abhaz hem Türk olanlara neden kimse bir şey demiyor?)</span></p>

    <p class="duz-yaz1" xml:lang="tr"><span class="duz-yaz">Dağlarca’nın sorusu akla başka bir şeyi getiriyor. Türk olup da yabancı dilden eser veren nice bilim ve sanat adamımız var. Geçmişte Farsça, günümüzde İngilizce eser veren bu yazarları başka dilde yazdıkları için dışlamadık, tam tersine, uluslararası üne kavuştukları için yücelttik. Türklüklerini vurguladık. Ömrünü Amerika’da geçiren nice bilim adamımızın en küçük bir başarısını, ‘Bir Türk’ün dünya çapında başarısı’ olarak alkışlamaz mıyız hep? Bu ölçüye göre, Kürtçe dışında bir dilde eser veren Kürt aydınları neden Kürtlüklerini yitirmiş sayılsınlar?</span></p>

    <p class="duz-yaz1" xml:lang="tr"><span class="duz-yaz">Yaşar Kemal’in kendi Kürtlüğünü vurgulaması, büyük bir olasılıkla, Kürtçe’ye karşı izlenen resmî politikaya karşı duyduğu bir tepkiden kaynaklanmaktadır. Birileri kalkıp da anandan öğrendiğin dili dışlamaya kalksa, ‘Dilini kullanma, parti toplantılarında bu dilden konuşma, televizyonda bu dilden yayın yapma’ dese, buna kim olsa tepki duyar, tam tersine, kendi öz benliğini ifade eden diline daha çok sarılır.”</span></p>

    <p class="duz-yaz1" xml:lang="tr"><span class="duz-yaz">Sen nesin, kimsin?</span></p>

    <p class="duz-yaz1" xml:lang="tr"><span class="duz-yaz">Nobel Edebiyat Ödülü sahibi Alman yazar Günter Grass 1958 yılında bir gün bu soruyu Alman edebiyatının çarlarından olan ünlü eleştirmen Marcel Reich-Ranicki’ye pat diye sorar bir toplantıda:</span></p>

    <p class="duz-yaz1" xml:lang="tr"><span class="duz-yaz">“Gerçekten nesin sen? Polonyalı, Alman ya da ne?”</span></p>

    <p class="duz-yaz1" xml:lang="tr"><span class="duz-yaz">Yanıt ilginçtir:</span></p>

    <p class="duz-yaz1" xml:lang="tr"><span class="duz-yaz">“Yarı Polonyalı, yarı Alman ve tam anlamıyla Yahudi...” (</span><span class="italik-yaz">The Author of Himself, The Life of Marcel Reich-Ranicki,</span> <span class="duz-yaz">s. 3, Princeton University Press, 2001.)</span></p>

    <p class="duz-yaz1" xml:lang="tr"><span class="duz-yaz">Peki, ben neyim?</span></p>

    <p class="duz-yaz1" xml:lang="tr"><span class="duz-yaz">Türk, Gürcü, Çerkez, Makedon...</span></p>

    <p class="duz-yaz1" xml:lang="tr"><span class="duz-yaz">Bu köklerin hepsi var bende.</span></p>

    <p class="duz-yaz1" xml:lang="tr"><span class="duz-yaz">Ama ben Türk’üm.</span></p>

    <p class="duz-yaz1" xml:lang="tr"><span class="duz-yaz">Öyle yetiştirildim, öyle büyüdüm, öyle eğitildim.</span></p>

    <p class="duz-yaz1" xml:lang="tr"><span class="duz-yaz">1996 yılının ocak ayı.</span></p>

    <p class="duz-yaz1" xml:lang="tr"><span class="duz-yaz">Bir akşam vakti televizyon haberlerini izliyorum. Çeçenler, bir Türk yolcu vapurunu kaçırmışlar, Rusya’ya karşı eylem yapıyorlar. Heyecanlı bir macera filmi gibi, her şey ekranda. Eylemcilerden birine, Muhammet Tokcan’a soruyor muhabir:</span></p>

    <p class="duz-yaz1" xml:lang="tr"><span class="duz-yaz">“Sen Çerkez misin?”</span></p>

    <p class="duz-yaz1" xml:lang="tr"><span class="duz-yaz">Ders verircesine bir yanıt:</span></p>

    <p class="duz-yaz1" xml:lang="tr"><span class="duz-yaz">“Biz hepimiz Çerkez’iz, bütün Kuzey Kafkasya halkları... Bir Abhaz da, bir Adige de. Bir Çeçen de, bir İnguş da Çerkez’dir.”</span></p>

    <p class="duz-yaz1" xml:lang="tr"><span class="duz-yaz">Ben böyle bilmiyordum.</span></p>

    <p class="duz-yaz1" xml:lang="tr"><span class="duz-yaz">Cehalet! Ben Çerkezleri de Kafkasya halklarından biri olarak bellemişim bunca zaman. Çerkez, Adige, Abhaz, Çeçen gibi... Anne tarafım Kafkasya’dan. Anneannem Gürcü, dedem Çerkez. Ama Çerkezliğin bir “üst kimlik” olduğunu ilk kez öğreniyorum.</span></p>

    <p class="duz-yaz1" xml:lang="tr"><span class="duz-yaz">Hemen anneme telefon:</span></p>

    <p class="duz-yaz1" xml:lang="tr"><span class="duz-yaz">“Dedem Çerkez... İyi güzel de nasıl bir Çerkez? Abhaz mı, Çeçen mi, ne?..”</span></p>

    <p class="duz-yaz1" xml:lang="tr"><span class="duz-yaz">Seksen beş yaşındaki annem gece vakti telefonuna önce şaşırıyor. İlginç! Abhazlıktan pek öyle hazzetmediğini üstü kapalı belli ediyor. Ancak ne olduğumuzu tam çıkaramayınca da kestirip atıyor:</span></p>

    <p class="duz-yaz1" xml:lang="tr"><span class="duz-yaz">“Oğlum biz Şapsı’yız.”</span></p>

    <p class="duz-yaz1" xml:lang="tr"><span class="duz-yaz">Benim pek tatmin olmadığımı fark edince topu kız kardeşine atıyor. Yaşı yetmişi geçkin teyzem gecenin o saatinde sesimi duyunca meraklanıyor. Konuyu öğrenince şaşırıyor:</span></p>

    <p class="duz-yaz1" xml:lang="tr"><span class="duz-yaz">“Vallahi oğlum, evde konuşulurdu, Ibıh olduğumuz söylenirdi. Sen en iyisi dayına aç telefonu...”</span></p>

    <p class="duz-yaz1" xml:lang="tr"><span class="duz-yaz">Dayım doksan bir yaşında. Vakit de iyice geçti. Ama benim köklerimle ilgili merakım geçmedi.</span></p>

    <p class="duz-yaz1" xml:lang="tr"><span class="duz-yaz">Bir telefon da dayıma.</span></p>

    <p class="duz-yaz1" xml:lang="tr"><span class="duz-yaz">Dayım keyifli, keh keh gülüyor. Çeçen eylemcileri televizyondan takip ettiği belli. “Seyrediyor musun Karadeniz’de olan biteni? Şu dünyanın işine bak!” diyor.</span></p>

    <p class="duz-yaz1" xml:lang="tr"><span class="duz-yaz">“İzliyorum dayı. Duydun mu Çeçen korsan ne dedi? Bütün Kuzey Kafkasyalılar Çerkez’dir dedi.”</span></p>

    <p class="duz-yaz1" xml:lang="tr"><span class="duz-yaz">“Öyledir.”</span></p>

    <p class="duz-yaz1" xml:lang="tr"><span class="duz-yaz">“Biz neyiz o zaman? Dedem neydi? Abhaz, Adige, Çeçen...”</span></p>

    <p class="duz-yaz1" xml:lang="tr"><span class="duz-yaz">“Deden Kabardey’di. Kuban Nehri kıyısından, Kraznodar’dan gelmişti.”</span></p>

    <p class="duz-yaz1" xml:lang="tr"><span class="duz-yaz">Dayım da annem gibi hafif soylu ayağı atıyor, “Çerkezlerin bir kısmı yaramaz” gibisinden bir lafı araya sıkıştırarak... Dedem çocuk yaşta Kuban Nehri kıyısından kalkıp İstanbul’a gelmiş. Önce Kuleli sonra Harbiye derken Osmanlı ordusuna katılmış subay olarak... Dayıma dedemi sordum, Ruslar hakkında ne düşünürdü diye. Beyaz Rusları severmiş, ötekiler için mujik (Rusça köylü demek) dermiş. Dedem saklaması için dayıma Şeyh Şamil’i Ruslara karşı savaşırken gösteren iki tane renkli resim vermiş...</span></p>

    <p class="duz-yaz1" xml:lang="tr"><span class="duz-yaz">Konu anlaşılan dayımı keyiflendirdi. Ben gecenin bu saatinde rahatsız etmekten çekinmiştim. O ise anlatmaya devam ediyor. İş Bankası’nda çalışırken fi tarihinde bir şube açmak için Adapazarı’na gitmiş. İçeri boylu boslu bir adam girmiş. Çerkez olduğunu anlamış dayım. “Belinde, işlenmiş gümüş tokasıyla güzel bir Çerkez kayışı vardı” diye ayrıntı bile veriyor. Birbirlerine nasıl sarılmışlar, adam dayımı köyüne nasıl davet etmiş, “Ülserim var, bozanızdan içemem” demiş...</span></p>

    <p class="duz-yaz1" xml:lang="tr"><span class="duz-yaz">Konuyu değiştiriyorum:</span></p>

    <p class="duz-yaz1" xml:lang="tr"><span class="duz-yaz">“Rusların Çeçenlere yaptıklarına ne diyorsun dayı?”</span></p>

    <p class="duz-yaz1" xml:lang="tr"><span class="duz-yaz">Televizyondan her şeyi izlediğini, üzüldüğünü söylüyor.</span></p>

    <p class="duz-yaz1" xml:lang="tr"><span class="duz-yaz">“Dayı, hiç oralara gitmeyi düşündün mü?”</span></p>

    <p class="duz-yaz1" xml:lang="tr"><span class="duz-yaz">Bir an susuyor, yanıtı beklediğim gibi geliyor:</span></p>

    <p class="duz-yaz1" xml:lang="tr"><span class="duz-yaz">“Oğlum, Türk olmak lazım. Türklüğü savunmak lazım. Bundan sonra Kafkasya’da yaşanır mı hiç? Avrupalılaşmak lazım.”</span></p>

    <p class="duz-yaz1" xml:lang="tr"><span class="duz-yaz">Benim sorular siyasete kaydıkça, dikkat ediyorum dayım, daha özenli bir dil kullanıyor, suskunlaşıyor. “Çerkezlik davası” gibi sorularımı geçiştiriyor. Bir ara “Kandır belli olmaz Hasan, çocuğundan çıkmaz, bir bakarsın torunundan çıkar” dedikten sonra ekliyor:</span></p>

    <p class="duz-yaz1" xml:lang="tr"><span class="duz-yaz">“Kökler kaybolmaz oğlum!”</span></p>

    <p class="duz-yaz1" xml:lang="tr"><span class="duz-yaz">Doksan bir yaşındaki dayımın bu sözü, bana 1992 yılı başında, İstanbul Kafkas Kültür Derneği’nde vermiş olduğum bir konferansı anımsattı. Bir erkek çocuk şöyle bir soru sormuştu:</span></p>

    <p class="duz-yaz1" xml:lang="tr"><span class="duz-yaz">“Bir çocuğunuz doğsa, kulağına önce Çerkez mi, yoksa Türk mü olduğunu fısıldarsınız?”</span></p>

    <p class="duz-yaz1" xml:lang="tr"><span class="duz-yaz">Hiç beklemediğim bu şaşırtıcı soru karşısında önce kendi köklerimi anlatmıştım. Anne tarafım yukarıdaki gibiydi, Gürcü ve Çerkez. Büyükbabam Midilli Adası’ndan, babaannem Serez’den, bugünkü Yunan Makedonyası’ndan İstanbul’a gelmişlerdi. Ben de Türk’tüm, kızım da. Doğduğu zaman kulağına bir şey fısıldamamıştım. Türk olarak büyümüş, yetiştirilmiş, eğitilmiştik. Bu açıklamamın salonda kimilerini tatmin etmdiğini fark edince espri yapmıştım:</span></p>

    <p class="duz-yaz1" xml:lang="tr"><span class="duz-yaz">“Asimile Çerkez!” diye gülerek...</span></p>

    <p class="duz-yaz1" xml:lang="tr"><span class="duz-yaz">Beni etkileyen, kökler konusunu düşündürten ikinci bir olay daha yaşamıştım bu konferansımda. Yaşlı bir Çerkez, İstanbul’da Çerkezce-Türkçe bir sözlük yayımlamak isterken ne gibi güçlüklerle karşılaştığını anlatmıştı. Kaç kere emniyete götürülmüş, gözaltına alınmış, bundan vazgeçmesi kendisinden istenmişti. Ama o yılmamıştı. Sözlüğünü Türkiye’de bastıramayınca, en sonunda Sovyetler Birliği’ne gidip bu sözlüğü Kiril alfabesiyle bastırıp sokmuştu Türkiye’ye... Titreyen elleriyle imzaladığı bir adet Çerkezce-Türkçe sözlük hâlâ kitaplığımda durur.</span></p>

    <p class="duz-yaz1" xml:lang="tr"><span class="duz-yaz">Kökler, bizim memleketin son derece duyarlı konusu.</span></p>

    <p class="duz-yaz1" xml:lang="tr"><span class="duz-yaz">Dokunduğun vakit çok ses verir, lehte aleyhte. Bin türlü laf işitirsin, mektupla, telefonla, faksla, elektronik postayla. Hele Kürt deyince, Kürt dilinden söz edince, Kürt kimliğini tarif etmeye kalkınca, konunun ne kadar hassas olduğunu gelen tepkilerden anlarsın.</span></p>

    <p class="duz-yaz1" xml:lang="tr"><span class="duz-yaz">İşte böyle bir okur tepkisi:</span></p>

    <p class="duz-yaz1" xml:lang="tr"><span class="duz-yaz">“Ben bir kamu kuruluşunda fasılasız yirmi beş sene müfettiş olarak görev yaptım. Birkaç vilayet dışında hemen hemen bütün memleketimi gördüm. 1963 yılındaki ilk Doğu programımda Kars-Iğdır arasında bulunan vilayet ve kazaları dolaştım. Bilhassa hudut (Rus-İran) bölgelerinde bulunan yerleşim yerlerinde halkın Erivan radyosundan yapılan Kürtçe yayınları dinlediklerini, birçok köyün elektriğinin, tazyikli suyunun bulunmadığını, halkın fakirlik içinde bulunduğunu gördüm. Ancak Doğu böyleydi de, memleketin diğer yöreleri çok mu farklıydı? Bugün bile Ege Bölgesi’nde öyle dağ köyleri vardır ki, ‘Bu devirde hâlâ böyle yer var mı?’ dedirtir insana...</span></p>

    <p class="duz-yaz1" xml:lang="tr"><span class="duz-yaz">Diğer bir husus:</span></p>

    <p class="duz-yaz1" xml:lang="tr"><span class="duz-yaz">Rahmetli babam anlatırdı. Dedem Balkan Harbi’nde şehit düşmüş. O sırada yedi yaşında olan babam, akrabalarıyla birlikte Priştina’dan (Kosova) Aydın yöresine gelip iskân edilmişler. Kurtuluş Savaşı’ndan sonra babam İzmir’e gelip yerleşmiş.</span></p>

    <p class="duz-yaz1" xml:lang="tr"><span class="duz-yaz">Çocukluğumda akrabalarımın bulunduğu köye giderdim. Hemen herkes Arnavutça konuşurdu. Annemle babam kendi aralarında Arnavutça görüşür, biz de bazı kelimeleri anlardık. Bugün akrabalarımın oturduğu köyde eskiler ve orta yaşlılar kendi aralarında Arnavutça konuşuyorlarsa da, dışarıda herkes Türkçe konuşuyor.</span></p>

    <p class="duz-yaz1" xml:lang="tr"><span class="duz-yaz">Ben Türkiye’de doğdum. Kendim ve iki oğlum bu vatanda askerliğimizi yaptık. Beş çocuğum var ve hepimiz Türkçe konuşuyoruz. Öyle zannediyorum ki, bugün Türkiye’de yaşayan Arnavut kökenli vatandaş sayısı, bugünkü Arnavut devletinin nüfusundan az değildir. Ayrıca memleketimizde Avşarlar, Çerkezler, Boşnaklar, sonra Bulgar kökenli, Arap kökenli vb. vatandaşlarımızın sayısı küçümsenmeyecek boyuttadır.</span></p>

    <p class="duz-yaz1" xml:lang="tr"><span class="duz-yaz">Bu durumda bütün bu kavimlere özerklik mi verelim?</span></p>

    <p class="duz-yaz1" xml:lang="tr"><span class="duz-yaz">Bir tabir vardır:</span></p>

    <p class="duz-yaz1" xml:lang="tr"><span class="duz-yaz">‘Kürt çalsın, Çingene oynasın!’</span></p>

    <p class="duz-yaz1" xml:lang="tr"><span class="duz-yaz">Ağanın oğlu ‘babo’ yerine ‘baba’ demiş de kimliğini kaybediyor diye duyduğu hüzünden bahsediyorsunuz. ‘Türk’üm’ demek, Türkçe öğrenmek yüz kızartıcı bir olay mıdır? Asıl üzülünecek olay, milleti bölücü faaliyetlerden men edecek yeterli tedbirlerin alınmayışıdır.</span></p>

    <p class="duz-yaz1" xml:lang="tr"><span class="duz-yaz">Sayın yazar,</span></p>

    <p class="duz-yaz1" xml:lang="tr"><span class="duz-yaz">Bildiğiniz üzere bugün Amerika’da 72,5 milletten insan yaşıyor. Fakat herkes ‘Ben Amerikan vatandaşıyım!’ diyor.</span></p>

    <p class="duz-yaz1" xml:lang="tr"><span class="duz-yaz">Netice olarak:</span></p>

    <p class="duz-yaz1" xml:lang="tr"><span class="duz-yaz">Memleketin her yöresinin her yönüyle kalkınmasının, halkın refahının yükseltilmesinin taraftarıyım. Ancak belirli bir kesime birtakım ayrıcalıklar tanımanın bu memleketin hayrına olmayacağına inanıyorum. Ahmet Örnek, Urganlı-Turgutlu.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Tuncelili Haso’dan</span></p>

    <p class="ara-spotlar-son-sat-r" xml:lang="tr"><span class="bold-yaz">New Yorklu Karazona’ya...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">New York, East Village, 6 ekim 1996</span></p>

    <p class="duz-yaz1" xml:lang="tr"><span class="duz-yaz">Amerikan barın arkasında uzun boylu, alımlı bir genç kadın. Saçlarının her teli hayata isyan edercesine dimdik. Çalı süpürgesi gibi. Üstelik öylesine tuhaf bir kızıla boyamış ki.</span></p>

    <p class="duz-yaz1" xml:lang="tr"><span class="duz-yaz">Gözkapakları cart mavi.</span></p>

    <p class="duz-yaz1" xml:lang="tr"><span class="duz-yaz">İnce zarif burnunun bir kenarına iliştirdiği altın sarısı yuvarlak halka dikkat çekici. Dudaklarında koyu kahverengi ruj. Kızıl, cart mavi, kahverengi, yuvalarında fıldır fıldır dönen siyah gözler... Hepsi birden fildişi pudralı bir zemine oturunca, renk cümbüşü bir maske surat ortaya çıkmış.</span></p>

    <p class="duz-yaz1" xml:lang="tr"><span class="duz-yaz">Ama itici değil.</span></p>

    <p class="duz-yaz1" xml:lang="tr"><span class="duz-yaz">Bluzuyla mini eteğinin arasından gözüken gergin göbeğini de renkli bir takıyla süslemiş.</span></p>

    <p class="duz-yaz1" xml:lang="tr"><span class="duz-yaz">Yani “punk” bir kız.</span></p>

    <p class="duz-yaz1" xml:lang="tr"><span class="duz-yaz">Garson kız ise bir başka âlem. Kız değil erkek aslında. Ya da travesti... Bilemem. Saçları “afro”. Kıvır kıvır, çok kabarık ve de simsiyah. 1970’lerin afro modası New York’a yeniden dönüş yapmış. Bluzu kavuniçi, bir anda insanın gözünü alıyor. Fena halde mini eteği siyah muşambadan, parıl parıl...</span></p>

    <p class="duz-yaz1" xml:lang="tr"><span class="duz-yaz">Burası East Village’de, Amerikanca deyişle bir “diner”. “Daynır” diye okunuyor. “Lokanta” denebilir. Çok eskilerde hurdaya çıkmış tren vagonlarından yapılırmış “diner”lar.</span></p>

    <p class="duz-yaz1" xml:lang="tr"><span class="duz-yaz">İsmi, Stingy Lulu. Türkçesi, Cimri Lulu.</span></p>

    <p class="duz-yaz1" xml:lang="tr"><span class="duz-yaz">Kıvrımlı mika tavanlar, parlak şeritli masalar, plastikten, deriden zımba düğmeli, metal sandalyeler, garip aspiratörler, oval pencereler... Her şey birbirine karışmış. Ben farklıyım diye bar bar bağıran bir yer. Çalışanlarıyla, müşterileriyle aklına estiği gibi takılanların, kendilerinden başka kimseyi takmayanların yaşam felsefesini yansıtan bir ortam...</span></p>

    <p class="duz-yaz1" xml:lang="tr"><span class="duz-yaz">Yani ne kadar “kimlik” ararsan o kadar var!</span></p>

    <p class="duz-yaz1" xml:lang="tr"><span class="duz-yaz">Çevremi didik didik ederken Madonna’nın bir filmi aklıma geliyor:</span></p>

    <p class="duz-yaz1" xml:lang="tr"><span class="italik-yaz">Desperately Seeking Susan!</span></p>

    <p class="duz-yaz1" xml:lang="tr"><span class="duz-yaz">Burada, East Village’de geçer. Evinden kaçıp kendi bireyselliğinin peşinde koşturan delidolu taşralı bir genç kızı canlandırır Madonna... East Village, New York’un genç mekânı sayılır. Kiralar düşük olduğu için üniversite öğrencilerinin, genç sanatçıların rağbet ettikleri bir muhit...</span></p>

    <p class="duz-yaz1" xml:lang="tr"><span class="duz-yaz">Genç kız bara yaklaşıyor. Kaç moda var üstünde?.. Belli, kullanılmış eşya satan bir dükkâna dalmış, aklına ne estiyse toplayıp giymiş, takmış takıştırmış. Üstündeki her şey bir başka telden çalıyor. Yaşamın bin türlü rengi, yaşama yaratıcılığı ve dinamizmi veren rengârenk farklılığı taşıyor sanki üstünde...</span></p>

    <p class="duz-yaz1" xml:lang="tr"><span class="duz-yaz">Buraların müziği daha çok Hip Hop. Siyahların, daha doğru deyişle Afro-Amerikalıların sokak müziği.</span></p>

    <p class="duz-yaz1" xml:lang="tr"><span class="duz-yaz">Direniş motifleriyle süslü bir müzik Hip Hop.</span></p>

    <p class="duz-yaz1" xml:lang="tr"><span class="duz-yaz">İkinci sınıflığa meydan okuyan bir müzik.</span></p>

    <p class="duz-yaz1" xml:lang="tr"><span class="duz-yaz">“Bana, kimliğime dokunma, bırak beni ben olayım” diyen bir müzik türü... İnsanı kıpır kıpır yapan, her türlü isyankârlığa davet edici ya da kışkırtıcı bir müzik...</span></p>

    <p class="duz-yaz1" xml:lang="tr"><span class="duz-yaz">Tenha bir akşamını yaşıyor Cimri Lulu.</span></p>

    <p class="duz-yaz1" xml:lang="tr"><span class="duz-yaz">Sahibi, Türkiye’den bir Kürt, Tunceli’den. İsmi Hasan. Ama Haso, New York’ta Karazona olmuş. Kürtçesi ilginç, bilge adam. Kim ne karışır ki, öyle istemiş, öyle olmuş...</span></p>

    <p class="duz-yaz1" xml:lang="tr"><span class="duz-yaz">Belki bir özlem.</span></p>

    <p class="duz-yaz1" xml:lang="tr"><span class="duz-yaz">Haso, Tunceli’nin bir köyünün yedi haneli bir mezrasında, Kırmızıköprü’de doğmuş. Babasının kızlara basma, oğlanlara mest ve şeker aldığı bayramları hatırlıyor. Babası, inşaat işçisi. Eskilerin deyişiyle, amele... Annesini, dedesini, yakınlarını 1930’ların Dersim İsyanı’nda kaybetmiş. Amasya’da, sürgünde yetim büyümüş. Yani kendi yurdunda sürgün olanlardan...</span></p>

    <p class="duz-yaz1" xml:lang="tr"><span class="duz-yaz">Oğlunun, Haso’sunun İstanbul Teknik Üniversitesi’ni kazanmasından, orada okuyor olmasından gurur duyuyor. Ama 12 Eylül’de oğlu, afiş asmaktan gözaltına alınınca sezgileriyle deneyimi onu dürtmüş. Oğlunun da talihini sürgünde aramasına karar vermiş. Bir gün gözleri yaşlı, acısını yüreğine gömüp Haso’yu İngiltere’ye yolcu etmiş...</span></p>

    <p class="duz-yaz1" xml:lang="tr"><span class="duz-yaz">Haso’nun serüveni bundan sonra başlamış. İzlanda, Kanada, hatta Peru. Sonra Amerika’da Minnesotalı bir kıza âşık olmuş.</span></p>

    <p class="duz-yaz1" xml:lang="tr"><span class="duz-yaz">İsmi Lulu olan kız!</span></p>

    <p class="duz-yaz1" xml:lang="tr"><span class="duz-yaz">Çok zengin ama eli çok sıkı bir kız. Dükkânın Cimri Lulu adı bu sevgiliden geliyor. Aklımda yine o soru: Tuncelili Haso niye Karazona olmuş New York’ta? Nasıl bir duygu, nasıl bir düşünce? East Village’in farklı ortamında kendini farklı kılma gayreti belki de. Dersim’e, köklerine uzanan acı bir geçmişin hüznünü bilinçaltına itme çabası da olabilir.</span></p>

    <p class="duz-yaz1" xml:lang="tr"><span class="duz-yaz">Ya da bu geçmişe bir tepki! Hasan, Haso değil de Karazona adıyla, farklılığın her yandan fışkırdığı New York cangılında daha çok ilgi odağı olacağını kestirecek kadar işini bilen biri belki de... Hangisi? Kabahat kimde? Kurcalamak içimden gelmiyor. Kim bilir, belki de Hasan’ın Karazonalığı, Picasso’nun, “Sanat bir yalandır ama gerçeği söyleyen bir yalan!” dediği gibi bir şeydir.</span></p>

    <p class="duz-yaz1" xml:lang="tr"><span class="duz-yaz">Bilemiyorum.</span></p>

    <p class="duz-yaz1" xml:lang="tr"><span class="duz-yaz">Nereden nereye?..</span></p>

    <p class="duz-yaz1" xml:lang="tr"><span class="duz-yaz">East Village’de, Stingy Lulu barında “rugan papuçlu Ali Dayı”yı hatırladım. Vakit geceyarısını geçmiş. Ben de onu anlatmaya başladım. Birkaç ay önce Diyarbakır’a gittiğimde yine uğramıştım Ali Dayı’ya. Seksen sekiz yaşında. Bir yıl öncesine göre iyice çökmüştü. Kulakları hiç duymaz olmuştu.</span></p>

    <p class="duz-yaz1" xml:lang="tr"><span class="duz-yaz">Cayır cayır yanan ağustos sıcağında, Licelilerin yerleştirildiği Dörtyüzelli Evler’e gitmiş, Ali Dayı’yla bir yıl önce, 1996’nın ağustosunda tanıştığım, Silvan yoluna bakan o kahveye uğramıştım. Yoktu yerinde. Kapanmıştı. Oracıkta, bir ağacın gölgesine sığınmış bastonlu bir ihtiyar, “Artık kimsecikleri gelmiyordu. Kapattılar. Bütün gençler iş bulmaya gitti, batıya...” dedi.</span></p>

    <p class="duz-yaz1" xml:lang="tr"><span class="duz-yaz">Umut kapısı, ekmek kapısı batı, galiba herkes için öyle...</span></p>

    <p class="duz-yaz1" xml:lang="tr"><span class="duz-yaz">İstanbul’da bu yakınlarda ev taşırken tanımıştım, “batıya gidenler”den ikisini. Gün boyu eşya taşıdılar. Aralarından Kürtçe konuşuyorlardı. Türkçe’leri kırık döküktü.</span></p>

    <p class="duz-yaz1" xml:lang="tr"><span class="duz-yaz">“Memleket neresi?”</span></p>

    <p class="duz-yaz1" xml:lang="tr"><span class="duz-yaz">“Burası abi, İstanbul” dediler gülerek.</span></p>

    <p class="duz-yaz1" xml:lang="tr"><span class="duz-yaz">Yineledim:</span></p>

    <p class="duz-yaz1" xml:lang="tr"><span class="duz-yaz">“Memleket nere?”</span></p>

    <p class="duz-yaz1" xml:lang="tr"><span class="duz-yaz">Yine güldüler:</span></p>

    <p class="duz-yaz1" xml:lang="tr"><span class="duz-yaz">“Almanya abi, Almanya...”</span></p>

    <p class="duz-yaz1" xml:lang="tr"><span class="duz-yaz">Biliyorlardı, batıda bir yerde memleketlerinin nere olduğunu söylemek, bazen onlar için tekin olmayabiliyordu.</span></p>

    <p class="duz-yaz1" xml:lang="tr"><span class="duz-yaz">Ali Dayı’yı sordum, evini tarif etti.</span></p>

    <p class="duz-yaz1" xml:lang="tr"><span class="duz-yaz">Çukurdan bakan mavi gözleri yine kederliydi. Ha bire omzuma vuruyordu, “Eyvah” diye diye, “Ben ölmüşem...” Geçen yıl</span> <span class="italik-yaz">Sabah</span><span class="duz-yaz">’ın birinci sayfasında çıkan renkli fotoğrafını uzatıyorum Ali Dayı’ya. Mavi gözlerinden şöyle bir sevinç geçiyor sanki. Uzandığı yer yatağında, başlıyor askerlik hatıralarını anlatmaya hırıltılı bir sesle. Nuri Berkoz Paşa’nın yanındaki emir erliğini...</span></p>

    <p class="duz-yaz1" xml:lang="tr"><span class="duz-yaz">“Köyünde kalsaydı daha sıhhatli olurdu” diyor büyük oğlu, “Köyde asfalt kokusu yohtir. Mazot kokusu yohtir. Lağım kokusu yohtir. Köyün temiz havasında ömrü uzardı.”</span></p>

    <p class="duz-yaz1" xml:lang="tr"><span class="duz-yaz">Köye dönmek için toplu dilekçe vermeye hazırlanıyorlardı. “Ecevit geldi geçenlerde, sonra dilekçe istediler bizden...” Hep aynı hikâye. Aş ve iş! “Bütün gayretim çoluğu çocuğu bir işe yerleştirmek” diyor Ali Dayı’nın oğlu, “Bir torba un, bir torba şeker bulmak... Gırtlağından bir lokma ekmek geçmeden yatağa girenler çoktur. Beyim, aç insanın işine pislik bulaşır.”</span></p>

    <p class="duz-yaz1" xml:lang="tr"><span class="duz-yaz">İçim daralmıştı Ali Dayı’nın yanında. Sanki bir başka diyara göç hazırlığındaydı. Dışarı çıkıp ağaçların gölgesinde oturanlarla sohbete koyulmuştum. Biri, Kulp’un Ağıllı köyünden. 1994’te zorla göç ettirilmiş.</span></p>

    <p class="duz-yaz1" xml:lang="tr"><span class="duz-yaz">Köyü yakılmış.</span></p>

    <p class="duz-yaz1" xml:lang="tr"><span class="duz-yaz">“Borç harç ettim, oğlumu İzmir’e gönderdim geçenlerde” diye söze başlıyor. Sonra uğradığı düş kırıklığını anlatıyor hüzünlü bir yüz ifadesiyle:</span></p>

    <p class="duz-yaz1" xml:lang="tr"><span class="duz-yaz">“Tedarikli gönderdim oğlumu. Cebine 15 milyon koydum. Bindi otobüse gitti. Geçenlerde telefon etti. Günlük olarak 500-600 bin lira veriyorlarmış. ‘Hemen dön gel’ dedim. Nasıl çıkaracak o 15 milyon lirayı?..”</span></p>

    <p class="duz-yaz1" xml:lang="tr"><span class="duz-yaz">Bir ihtiyar ekliyor:</span></p>

    <p class="duz-yaz1" xml:lang="tr"><span class="duz-yaz">“Eskiden beri hep aynı beyim. Dedelerimizden, babalarımızdan hep aynı. Geçim derdimiz, iş derdimiz hiç bitmedi.”</span></p>

    <p class="duz-yaz1" xml:lang="tr"><span class="duz-yaz">Upuzun sakalı hatırımda. Yere adeta çökmüş. Parmaklarının arasında yeşil taneli bir tespih. Adı, Âdem Oktar. Kulp’un Ağıllı köyünden. Yaşı için seksen yedi-seksen sekiz diyor.</span></p>

    <p class="duz-yaz1" xml:lang="tr"><span class="duz-yaz">“Köye dönmek ister misin?”</span></p>

    <p class="duz-yaz1" xml:lang="tr"><span class="duz-yaz">“Köyümü her gece rüyamda görüyorum. Beş yüz tane ceviz ağacı vardır. Artık yasak bölge bizim köy. Devletle onlar birbirlerine girdi. Arada biz kaldık.”</span></p>

    <p class="duz-yaz1" xml:lang="tr"><span class="duz-yaz">Ali Dayı’nın büyük oğlu, cebinden nüfus kâğıdını çıkardı. “Bak Hasan Abim, madem bu kimliği taşıyorum, ihanet etmem” diye başlamıştı söze, “Ama bak ne oldu geçenlerde. Otobüse bindim. Kayseri üstünden İstanbul’a gittim. İnan olsun abim, on dört-on beş kere bu kimlik alındı, kimlikler toplandı, her seferinde yarım saat tetkik edildi. Liceli dedin mi, sanki onun nazarında hepsi terörist. Olur mu böyle şey?..”</span></p>

    <p class="duz-yaz1" xml:lang="tr"><span class="duz-yaz">Kendi yurdunda sürgün olma duygusu...</span></p>

    <p class="duz-yaz1" xml:lang="tr"><span class="duz-yaz">Stingy Lulu’da bunu da konuştuk. Belki yaban ellerde sürgün olmaktan daha kötü bir duygu. Kulağımda çınlıyor Ali Dayı’nın, “Daha bu dünyada rezil olmuşum ben” diyen sesi... Kulp’un Ağıllı köyünden upuzun sakallı Âdem Dayı’nın “Köyümü her gece rüyamda görürüm” diyen sesi de kulağıma çalındı o gece vakti New York’ta, East Village’deki Stingy Lulu’da...</span></p>

    <p class="duz-yaz1" xml:lang="tr"><span class="duz-yaz">İnsanlar kendi yurtlarında sürgün olmadan yaşayabilsinler.</span></p>

    <p class="duz-yaz1" xml:lang="tr"><span class="duz-yaz">Hiç kimse cehennem azabı çekmesin!</span></p>

    <p class="ara-spotlar-tek-sat-r" xml:lang="tr"><span class="bold-yaz">“‘Apo’ deme baba, polis gelir!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 30 haziran 1999</span></p>

    <p class="duz-yaz1" xml:lang="tr"><span class="duz-yaz">Namık Durukan’ın sevimli bir oğlu var, dört yaşında.</span></p>

    <p class="duz-yaz1" xml:lang="tr"><span class="duz-yaz">İsmi, Arjin.</span></p>

    <p class="duz-yaz1" xml:lang="tr"><span class="duz-yaz">Geçen gün evde, balkonda oturuyorlar.</span></p>

    <p class="duz-yaz1" xml:lang="tr"><span class="duz-yaz">Bağırıyor Arjin:</span></p>

    <p class="duz-yaz1" xml:lang="tr"><span class="duz-yaz">“Mam ‘apo’ geliyor.”</span></p>

    <p class="duz-yaz1" xml:lang="tr"><span class="duz-yaz">“Mam” Kürtçe “sevgili”ye benzer bir sözcük.</span></p>

    <p class="duz-yaz1" xml:lang="tr"><span class="duz-yaz">“Apo” da Kürtçe “amca” demek.</span></p>

    <p class="duz-yaz1" xml:lang="tr"><span class="duz-yaz">Evin önünde duran polis “apo”yu duyunca kulak kabartıyor. Dönüp balkona bakıyor, ne oluyor gibisinden.</span></p>

    <p class="duz-yaz1" xml:lang="tr"><span class="duz-yaz">Namık da oğlunu uyarıyor:</span></p>

    <p class="duz-yaz1" xml:lang="tr"><span class="duz-yaz">“Bak bir daha ‘apo’ deme polis gelir!”</span></p>

    <p class="duz-yaz1" xml:lang="tr"><span class="duz-yaz">Ondan sonra da Arjin ne zaman “apo” sözcüğünü duysa babasına diyor ki:</span></p>

    <p class="duz-yaz1" xml:lang="tr"><span class="duz-yaz">“Apo deme baba, polis gelir polis...”</span></p>

    <p class="duz-yaz1" xml:lang="tr"><span class="duz-yaz">Namık Durukan, Diyarbakırlı meslektaşım, çok eski bir dost, bunu bana anlatırken içindeki burukluğu saklamıyor. Evinin önündeki polis gözetiminden, oğlunun kendi anadilini rahatça kullanamamasından kaynaklanan hüznü dile getiriyor.</span></p>

    <p class="duz-yaz1" xml:lang="tr"><span class="duz-yaz">“Apo”ya “apo” diyemiyorsun, demekten çekiniyorsun, bir başka Apo olduğu için belki de...</span></p>

    <p class="duz-yaz1" xml:lang="tr"><span class="duz-yaz">Kendi anadilini konuşmak korku, tedirginlik kaynağı haline geliyor.</span></p>

    <p class="duz-yaz1" xml:lang="tr"><span class="duz-yaz">Önde gelen diplomatlarımızdan olan bir büyükelçi arkadaşımın sözleri aklıma takılıyor:</span></p>

    <p class="duz-yaz1" xml:lang="tr"><span class="duz-yaz">“Yirmi yıl öncesine kadar devletimizi yurtdışında korurken, ‘Bizde Kürt yok!’ derdik, Türk Hariciyesi olarak. Değişen bir şey olmadı! Güneydoğu’da yıllar yılı kan aktı. Şimdi de ‘Kürt var, Kürtçe yok’ diyoruz, olacak şey mi?”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">22 kasım 1989</span></p>

    <p class="duz-yaz1" xml:lang="tr"><span class="duz-yaz">Bugün</span> <span class="italik-yaz">Cumhuriyet</span><span class="duz-yaz">’te çıkan yazım:</span></p>

    <p class="duz-yaz1" xml:lang="tr"><span class="duz-yaz">Adı, Saliha Şener.</span></p>

    <p class="duz-yaz1" xml:lang="tr"><span class="duz-yaz">Altmış bir yaşında. Diyarbakır’da yaşıyor.</span></p>

    <p class="duz-yaz1" xml:lang="tr"><span class="duz-yaz">Yerel seçimler öncesi, 20 mart 1989’da bir SHP mitinginde konuştu. “Gelin millet oyunuzu SHP’ye verin, zamlara ‘hayır’ demek için oyunuzu SHP’ye verin!’ dedi. Ama konuşmasını Kürtçe yaptı, çünkü Türkçe bilmiyordu. Bu yüzden 1 yıl hapis cezasına çarptırıldı. Diyarbakır’da mahkemenin verdiği karar özeti şöyleydi:</span></p>

    <p class="duz-yaz1" xml:lang="tr"><span class="duz-yaz">“Belediye önünde SHP’nin düzenlediği açık hava mitinginde Saliha Şener’in bir konuşma yaptığı... Sanığın konuşmayı Türkçe’den başka bir dille ve Türk devleti tarafından tanınmayan ve Kürtçe denilen bir lisanla yaptığı... Böylece sanığın, seçimin temel hükümlerine ve 2932 sayılı yasaya muhalefette bulunduğu, toplanan deliller ve sanığın ikrarıyla anlaşılmıştır. Bu nedenle sanığın her iki yasaya muhalefetten 1 yıl hapis cezasına çarptırılmasına... Bu cezanın 2 milyon 845 bin lira para cezasına çevrilmesine... Sanığın ileride suç işlemekten çekineceğine dair mahkeme heyetine kanaat geldiğinden, para cezasının ertelenmesine karar verildi.”</span></p>

    <p class="duz-yaz1" xml:lang="tr"><span class="duz-yaz">Türkçe bilmediği için mahkemede çevirmen aracılığıyla ifade vermiş olan Saliha Şener,</span> <span class="italik-yaz">Cumhuriyet</span> <span class="duz-yaz">muhabirine yine çevirmen aracığıyla şunları söyler:</span></p>

    <p class="duz-yaz1" xml:lang="tr"><span class="duz-yaz">“Ben köylüyüm. Köyümüzde herkes Kürtçe konuşuyordu. On beş yaşında evlendirildim. Hiç okul yüzü görmedim. Başka hangi dille konuşayım? Mitingde Diyarbakır Milletvekili Fuat Atalay beni kolumdan tutarak kürsüye çıkardı. Türkçe bilmediğim için Kürtçe konuşmak zorunda kaldım. Verilen cezayı kabul etmiyorum. Beni idam etseler de ben Kürt’üm. Bunu ne ben ne de devlet değiştirebilir.”</span></p>

    <p class="duz-yaz1" xml:lang="tr"><span class="duz-yaz">Ve İnsan Hakları Derneği Diyarbakır Şubesi Başkanı Mahmut Vural,</span> <span class="italik-yaz">Cumhuriyet</span><span class="duz-yaz">’e şu açıklamayı yapar:</span></p>

    <p class="duz-yaz1" xml:lang="tr"><span class="duz-yaz">“2932 sayılı yasa, Kürt dilini yasaklamak için çıkarılmıştır. Demokratik toplumlarda dil ve kültür, yasaklamak şöyle dursun, aksine yeşertilmeye çalışılırken, Türkçe bilmediği için bir kişinin yargılanması ve ertelenmiş olsa bile cezalandırılması çağdışıdır. Zorla ve bazı yasaklarla dilleri yok etmek mümkün değildir. Kürtçe vardır, var olacaktır. Anadille ifade özgürlüğünü İnsan Hakları Derneği olarak her zaman destekliyoruz.”</span></p>

    <p class="duz-yaz1" xml:lang="tr"><span class="duz-yaz">Başka ne diyebilir, ekleyebilirim ki?..</span></p>

    <p class="duz-yaz1" xml:lang="tr"><span class="italik-yaz">Cumhuriyet</span><span class="duz-yaz">’teki bu yazımdan on üç yıl sonra...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">20 ocak 2002</span></p>

    <p class="duz-yaz1" xml:lang="tr"><span class="duz-yaz">Ankara’da yapılan açıklamalara göre, on yedi üniversitede 5 103 dilekçe verilmiş Kürtçe eğitim için. Resmî odaklar, eylemlerin siyasallaşma çabası içindeki PKK tarafından düzenlendiğini söylüyor.</span></p>

    <p class="duz-yaz1" xml:lang="tr"><span class="duz-yaz">Çok sayıda gözaltı var.</span></p>

    <p class="duz-yaz1" xml:lang="tr"><span class="duz-yaz">On bir de tutuklama...</span></p>

    <p class="duz-yaz1" xml:lang="tr"><span class="duz-yaz">Kürtçe!</span></p>

    <p class="duz-yaz1" xml:lang="tr"><span class="duz-yaz">Muhsin Kızılkaya’nın Yılmaz Erdoğan’ı anlattığı kitabında bir yeri işaretlemiştim:</span></p>

    <p class="duz-yaz1" xml:lang="tr"><span class="duz-yaz">“Hakkâri’ye geldiğinde Ankara’yı özledi. Ankara’ya gittiğinde Hakkâri burnunda tüttü. İki dilli bir çocuk olarak büyüyordu. Hakkâri’de evde daha çok Kürtçe konuşuluyordu. Ankara’da evde ise daha çok Türkçe. Hakkâri’de sokakta herkes Kürtçe konuşuyordu. Ankara’da herkes Türkçe. Annesiyle Kürtçe konuşuyordu, babasıyla Türkçe. Hakkâri’de başka bir Türkçe konuşuyordu, Ankara’da başka. Hakkâri’nin Türkçe’si Kürtçe’ye yakın bir Türkçe’ydi. Ankara’nın Türkçe’si düzgün bir Türkçe...</span></p>

    <p class="duz-yaz1" xml:lang="tr"><span class="duz-yaz">Onun için Ankara’dan Hakkâri’ye Ankara’da öğrendiği her şeyi unutarak gidiyordu. Hakkâri’den Ankara’ya geldiğinde de Hakkâri’de öğrendiklerini... Kafasının içinde hep iki kasetle dolaşıyor gibiydi. Hakkâri’ye ulaştığında Ankara’nın kasedini çıkarıp Hakkâri’ninkini takıyor, Ankara’ya gittiğinde de Hakkâri’ninkini... Hakkâri’ye geldiğinde düzgün Türkçe’siyle alay ediliyordu. Tam ‘Dilimi düzelttim, artık kimse benimle dalga geçemez’ dediği bir anda Ankara’ya gidiyor, bu kez bozuk şivesiyle Ankara’dakiler dalga geçiyordu.”</span></p>

    <p class="duz-yaz1" xml:lang="tr"><span class="duz-yaz">Evet, ne olacak Kürtçe?..</span></p>

    <p class="duz-yaz1" xml:lang="tr"><span class="duz-yaz">Yılmaz Erdoğan’ın anadili Kürtçe. Ama sahneye çıktığında milyonları Türkçe’yle dalgalandırıyor.</span></p>

    <p class="duz-yaz1" xml:lang="tr"><span class="duz-yaz">Yaşar Kemal’ın anadili Kürtçe.</span></p>

    <p class="duz-yaz1" xml:lang="tr"><span class="duz-yaz">Ama o engin Türkçe’siyle yazdığı romanları bütün dünya biliyor.</span></p>

    <p class="duz-yaz1" xml:lang="tr"><span class="duz-yaz">İbrahim Tatlıses, Mahsun Kırmızıgül, Emrah, Yılmaz Güney, Türkiye’nin önde gelen sanatçıları, onlar da iki dilli değil mi?</span></p>

    <p class="duz-yaz1" xml:lang="tr"><span class="duz-yaz">Kitaptaki şu satırların altını da çizmişim:</span></p>

    <p class="duz-yaz1" xml:lang="tr"><span class="duz-yaz">“Yılmaz Erdoğan İstanbul’a ilk geldiği gün Eminönü vapurunda Ahmet Kaya’nın ‘Ağlama Bebek’ şarkısını mırıldanarak yolculuk etmişti. Ahmet Kaya’nın kalbinin sürgüne dayanamayıp ölümü üzerine yazdığı yazıda bundan sonraki hayatında hangi şarkıyı mırıldanacağını sormuştu kendine. Bunu kesinlikle bilmiyor şu anda. Ancak bildiği bir şey var. Bundan sonraki güzergâhta dilinin kayganlığına karışacak, bütün İstanbul yıllarına film müziği olacak, yalnız yürüdüğü bir yolu pes bir hüzünle yürünür kılacak bir şarkı ya da türkü bulması çok zor olacak. Neyse ki gitme vakti geldiğinde zamandan, yani acımasızlık, hoşgörüsüzlük, başka türlü olabilen, başka türlü düşünebilen o nefret duygusu onun da yüreğine fazla geldiğinde söyleyecek bir şarkısı olacak en azından:</span></p>

    <p class="x-iir-d-rtl-k-ilk-m-sra" xml:lang="tr"><span class="dar-paragraf1">Artık seninle duramam</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Bu akşam çeker giderim</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Sana yazdığım şarkıyı</span></p>

    <p class="x-iir-d-rtl-k-son-m-sra" xml:lang="tr"><span class="dar-paragraf1">Sazımdan söker giderim.</span></p>

    <p class="duz-yaz1" xml:lang="tr"><span class="duz-yaz">Kim bilir belki o vapurda, Anadolu’nun herhangi bir şehrinden bu sabah İstanbul’a ayak basmış kavruk bir delikanlı, güverteye çıkmış, mavi sularına dalarak bir şarkı mırıldanıyordur:</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Ağlama bebek</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Ağlama sen de</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Umut sende</span></p>

    <p class="x-iir-d-rtl-k-son-m-sra" xml:lang="tr"><span class="dar-paragraf1">Hasret sende.</span></p>

    <p class="duz-yaz1" xml:lang="tr"><span class="duz-yaz">Yazım yine o klasik dilekle noktalanıyor:</span></p>

    <p class="duz-yaz1" xml:lang="tr"><span class="duz-yaz">“Türkiye Cumhuriyeti vatandaşlarının anadillerine, kimliklerine saygı ve duyarlık gösterilmesi, bu topraklarda yalnız barış ve esenliği değil, aynı zamanda devletin temellerini güçlendirir.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">1930’ların Türkiye’sinden:</span></p>

    <p class="ara-spotlar" xml:lang="tr"><span class="bold-yaz">“Kürtçe konuşma,</span></p>

    <p class="ara-spotlar-son-sat-r" xml:lang="tr"><span class="bold-yaz">jandarma gelir!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, 14 eylül 1999</span></p>

    <p class="duz-yaz1" xml:lang="tr"><span class="duz-yaz">Bir Kürt aydını olan Tarık Ziya Ekinci’yle Kadıköy’de, Şaşkınbakkal’daki evinde bir sohbet.</span></p>

    <p class="duz-yaz1" xml:lang="tr"><span class="duz-yaz">Kürtçe 1925’te yasaklanmış.</span></p>

    <p class="duz-yaz1" xml:lang="tr"><span class="duz-yaz">Tarık Ziya Ekinci 1925’te Lice’de doğmuş.</span></p>

    <p class="duz-yaz1" xml:lang="tr"><span class="duz-yaz">1925 yılında çıkan ve Kürtçe’yi yasaklayan Şark Islahat Planı’nın 41. maddesinde Doğu ve Güneydoğu illeri tek tek sayıldıktan sonra şöyle denmiş:</span></p>

    <p class="duz-yaz1" xml:lang="tr"><span class="duz-yaz">“Hükûmet ve belediye dairelerinde ve diğer kuruluşlarda, okullarda, çarşı ve pazarlarda Türkçe’den başka dil kullananlar, hükûmet ve belediyenin emirlerine aykırı davranmakla suçlanacak ve cezalandırılacaktır.”</span></p>

    <p class="duz-yaz1" xml:lang="tr"><span class="duz-yaz">Tarık Ziya Bey anlatıyor:</span></p>

    <p class="duz-yaz1" xml:lang="tr"><span class="duz-yaz">“1932-1933 yılları. İlkokuldayım. Sekiz on komu, yani mezrası olan Karahasan Mahallesi’nde yaşıyoruz. Komlardan Lice’ye gelirdi köylü. Çarşıya yumurtasını, peynirini, yoğurdunu getirirdi. Pazarda Kürtçe konuştu diye jandarma gelir, elinden parasını alırdı. Bu bana çok acı geliyordu. Kürtçe konuşmak da yasaktı o zamanlar. Babam beni arada bir çarşıya gönderirdi. Komlardan gelen akrabalara Türkçem’le göz kulak olayım diye. Onlar bir köşede durur, esnafla hiç konuşmazlardı. Ben onlarla fısıl fısıl konuştuktan sonra esnafa gider pazarlığı başlatırdım. Böylece çarşı pazardaki Kürtçe yasağı delinmemiş olurdu. Ben de akrabalarıma yardımcı olduğum, onları jandarma cezasından kurtardığım için sevinirdim.”</span></p>

    <p class="duz-yaz1" xml:lang="tr"><span class="duz-yaz">Tarık Ziya o zamanlar bu yasağa fazla akıl erdiremez. Babası da hiç konuşmaz onunla bu konuyu.</span></p>

    <p class="duz-yaz1" xml:lang="tr"><span class="duz-yaz">“Çocukken belleğinize kazınmış, sizde iz bırakmış neler var?..”</span></p>

    <p class="duz-yaz1" xml:lang="tr"><span class="duz-yaz">Ömür boyu Kürt davasının içinde bulunmuş, solda siyaset yapmış, 1965’te Türkiye İşçi Partisi’nden milletvekili seçilerek Parlamento’ya girmiş, hapsi tanımış, esas mesleği tıp doktorluğu olan Tarık Ziya Ekinci’nin cevabı:</span></p>

    <p class="duz-yaz1" xml:lang="tr"><span class="duz-yaz">“İlk hatırladığım mı? Okula daha başlamamıştım. Hayal meyal hatırlıyorum. O zamanlar Lice dağın eteklerine uzanırdı. Tepeye kadar teras teras. Bizim mahallede bir cami vardı. Jandarma mitralyözlerini caminin toprak damının üstüne kurmuştu. O mitralyözlerin güneş altında nasıl parıl parıl parladığı gözümün önüne gelebiliyor hâlâ...”</span></p>

    <p class="duz-yaz1" xml:lang="tr"><span class="duz-yaz">Çocukluk hatırası olarak silah...</span></p>

    <p class="duz-yaz1" xml:lang="tr"><span class="duz-yaz">Devam ediyor Tarık Ziya Bey:</span></p>

    <p class="duz-yaz1" xml:lang="tr"><span class="duz-yaz">“Hafızama kazınmış bir başka şey var. Yazları kaldığımız mezraya jandarma gelirdi. Suyun başına oturur haber gönderirdi: ‘Bize yemek gelsin!’ Sadece ayran, ekmek gelirse, beğenmez, bağırır çağırırlardı. Ayranı döker, kadınları iteklerlerdi. ‘Tavuk kessin!’ derlerdi. Kadınlar Türkçe bilmez, telaşlanırlardı.</span></p>

    <p class="duz-yaz1" xml:lang="tr"><span class="duz-yaz">Bir şey daha hatırlıyorum çocukluktan. Altı yedi kardeştik. Ben ortaokul öğrencisiyim. Jandarma gelince, yanlarına varıp onlarla Türkçe konuşmaktan hoşlanırdım. Bir seferinde yine yanlarına gitmiştim. ‘At bul!’ dediler. Halama gittim. ‘At yok’ dedi. Halama ağır hakaret etti. Halam, Türkçe bilmese de hakareti fark etti ve o da tepki verdi, Kürtçe küfretti. Bununla kalmadı, küreği eline alınca, jandarma da davranıp dipçikle halama vurdu. Bunu hiç unutmadım. İçim buruldu. Biz köylüyüz, onlar şehirli diye kendi kendime izah etmeye çalıştım bunları. Üniversiteye gelinceye kadar böyle düşündüm.”</span></p>

    <p class="duz-yaz1" xml:lang="tr"><span class="duz-yaz">Yıl 1942-1943.</span></p>

    <p class="duz-yaz1" xml:lang="tr"><span class="duz-yaz">Tarık Ziya Ekinci İstanbul’a, üniversiteye gelir. On sekiz yaşındayken İstanbul Tıp Fakültesi’ne girer. Milliyetçilik düşüncesiyle nasıl ilk kez karşılaştığını şöyle anlatıyor:</span></p>

    <p class="duz-yaz1" xml:lang="tr"><span class="duz-yaz">“Elbise palto verdiler. Sağlık Bakanlığı finanse ederdi. Sonra dört yıl da mecburî hizmet vardı. Yurtlar da bakanlığa aitti. Yatılı yüz altmış öğrenciydik. Para verilmez, ihtiyaç karşılanırdı. İstanbul Tıp Fakültesi’nde ilk defa milliyetçilik düşüncesiyle tanıştım. Nihal Atsız’ın makaleleri kürsüden yüksek sesle okunurdu. Dinlemeyen birini gördükleri vakit, ‘Hah işte bak bir komünist!’ derlerdi. Anlamıyordum ne olduğunu... Diyarbakır’da lisede okurken, gazete nedir bilmezdik. Hiç görmedim o kadar yıl. Hatırlıyorum, edebiyat öğretmenimiz, ‘Bir de gazete var’ diye bir laf etmişti.</span></p>

    <p class="duz-yaz1" xml:lang="tr"><span class="duz-yaz">Bir gün, tıp öğrencisi Niyazi bir sohbette bağırmıştı, ‘Türkçe bilmeyen Türk değildir, bu ülkede onların yeri yoktur!’ diye... Ben de ‘Sen ne diyorsun yahu?’ diye bağırmıştım, ‘Benim halalarım Türkçe bilmiyor. Öyleyse onlar da, ben de Türk değiliz, yerimiz yok.’ Niyazi’den ‘Bana göre öyle’ cevabını alınca, bu benim benliğimde yara açtı. Yarım yüzyıl geçti hâlâ unutamadım o sahneyi...</span></p>

    <p class="duz-yaz1" xml:lang="tr"><span class="duz-yaz">Böylece bende muhalefet fikri, duygusu uyanmaya başladı. Dışa vuramıyorum, şekillendiremiyorum, nasıl ifade edeceğimi bilemiyorum. Ama içimde bir tepki, bir muhalefet duygusu tomurcuklanıyor. Bu arada yıl 1945, İkinci Dünya Savaşı bitmiş, Türkiye çok partili rejime doğru yol alıyor. Nuri Demirağ’ın partisi var, yeni kurulmuş. Muhalefet dedik, ona oy verdik. Çünkü Halk Partisi’nden farklı bir şey söylüyor. O yıllarda okumaya başladım. Demokrat Parti kurulmuş, büyük coşku yarattı. Düzene muhalefet var. Aziz Nesin ile Sabahattin Ali’nin</span> <span class="italik-yaz">Marko Paşa</span><span class="duz-yaz">’ları,</span> <span class="italik-yaz">Zincirli Hürriyet</span><span class="duz-yaz">’ler... Yurtta, çocukların yanında okumuyorum. Haksızlıklar nedir, özüne inmeye çalışıyorum.</span></p>

    <p class="duz-yaz1" xml:lang="tr"><span class="duz-yaz">Yazın Lice’ye gittim. Bir de baktım, babam CHP’ye girmiş, ilçe başkanı olmuş. Caminin önünde akşam vakti sohbetler yapılır. Kürsülere, yani taburelere oturulur, ağalar sorar bana: ‘Mektepli sen ne diyorsun?..’ Bir gün caminin önü tenha, kimseler yok. Demokratlar geldi. Lice’de parti kuracaklarını, kiminle kuracaklarını sordular. Onları eve götürdüm. Ortalıkta gözükmek olmaz. Halk Partisi baskısı çok büyük. Kaymakam neredeyse çarşıya çıkmayı bile yasaklamış. Lice’de onlara beş kişi buldum. Demokrat Parti kuruldu. Bana da ‘gir’ dediler. ‘İşimden olurum, Sağlık Bakanlığı’ndan atarlar’ dedim.</span></p>

    <p class="duz-yaz1" xml:lang="tr"><span class="duz-yaz">Bir miting düzenledi Demokratlar Lice’de. Yakınmalar, devlete eleştiriler. Liceli korku içinde, şaşırmış. Akılları almıyor devletin eleştirilmesini. Sesini çıkaramıyor ama içinden tutuyor Demokratları... Bana gelip diyorlar ki miting sonrası: ‘Senin evin demokrasinin kalesi olacak...’ Hoşuma gidiyor. Babam sabahleyin benden memnun, gurur duyar gibi. Akşam gelince öfkeli. Çünkü kaymakam çağırıp benim yüzümden azarlamış kendisini. Bana çıkışıyor: ‘Sen bela mısın?.. Sen benim başıma Ömer mi kesildin?..’</span></p>

    <p class="duz-yaz1" xml:lang="tr"><span class="duz-yaz">Ömer, babamın amcasının oğlu. Şeyh Said İsyanı’ndan Lice’de devletin ilk idam ettiği kişi... O yıllar, 1924-1925. Lice’de Şapka İnkılabı’nın sonrası. Şapka satan tek dükkân var Lice’de: Hikmet Çetin’in amcası Tahir... Ucuza getirip bayağı pahalıya satıyorlar. Ömer de tel çekiyor Ankara’ya, Mustafa Kemal’e: ‘Sıkıyönetim komutanı falan zatla şapka ticareti yapıyorlar; elli kuruşa alıp beş liraya satıyorlar.’ Bu ihbar geri dönüyor, isyan sonrası Lice’den ilk idam edilen babamın amca oğlu Ömer oluyor. Kaymakam babama demiş ki: ‘Sen CHP’lisin ama oğlun Demokrat; ikili oynuyorsunuz!’</span></p>

    <p class="duz-yaz1" xml:lang="tr"><span class="duz-yaz">Babam beni evden kovdu.</span></p>

    <p class="duz-yaz1" xml:lang="tr"><span class="duz-yaz">İstanbul’da, öğrencilik yıllarımda vaktiyle batıya sürgün edilmiş ailelerin çocuklarıyla görüşürdüm. Edirne’den Yusuf Azizoğlu, Ordu’dan Nejat Cemiloğlu, Kütahya’dan Edip Altınakar. Sonra Adana’da liseyi okuyup İstanbul’da hukuk tahsil eden Musa Anter... Bunların hepsi sürgündeki feodal ailelerin çocuklarıydı. Doğu’ya gidemezlerdi, gitmeleri yasaktı. İstanbul’da oturuyorlardı. Bizden büyüktüler. Onlardan etkilenirdik. İstanbul şivesiyle Türkçe konuşmaları da hoşumuza giderdi. Kulak verirdim sohbetlerine: ‘Bize yapılan baskılar, Kürt olmaktan ileri gelir.’ Bunlar bizi etkiliyordu. Sürgüne tepki duyuyorduk. Mecburî İskân Kanunu’na, Takriri Sükûn Kanunu’na tepki duyuyorduk. Kendi ailemin içinde Türklere karşı olumsuz tek bir şey duymadım. Babam devletle çatışmak istemezdi. Kürdistan’da şeyhler, ağalar devletle zımnî ittifak kurdular. Devlet de onlara imkânlar açtı, teşvikler verdi ve kapitalist ilişkilere itti. Buna karşılık onlar da devletle iyi geçindi.</span></p>

    <p class="duz-yaz1" xml:lang="tr"><span class="duz-yaz">Bu ilişkiyi PKK kırdı.</span></p>

    <p class="duz-yaz1" xml:lang="tr"><span class="duz-yaz">İşkence... Gözaltı... Hapis... Faili meçhul... Boşaltılan, yakılıp yıkılan köyler... Doğu’da bugün bütün bunlardan etkilenmeyen tek bir aile yoktur. Kürtler devlete, topluma yabancılaşmışlardır. Kendilerini ruhen yabancı ve ikinci sınıf vatandaş hissediyorlar. O zaman nasıl gönüllü birliktelik kurulacak ki? Zorla birlik olur mu? ‘Ben Kürt olduğum için bana bu muamele yapılıyor. Ben Kürt olduğum için işsiz kalıyorum!’</span></p>

    <p class="duz-yaz1" xml:lang="tr"><span class="duz-yaz">İşte bunun değişmesi lazım.</span></p>

    <p class="duz-yaz1" xml:lang="tr"><span class="duz-yaz">Aradaki ekonomik uçurum da devam ederse, bütünlük sağlanamaz. Devlet olarak dışarıda Bulgaristan Türklerinin, Batı Trakya Türklerinin, Boşnakların, Kosovalıların, Moldavya’da Gagavuzların hakkını, hukukunu savunuyorsun, ama kendi vatandaşın olan Kürtlerin dilini, kültürünü unutuyorsun. Bunlara sahip çıkmıyorsun. Bu çifte standart değil mi? Çirkin bir tutarsızlık değil mi? Kendi anadilinle okumak, yazmak, anadilini serbestçe öğrenmek... Bunlar özgürlüktür. Fransa da tek kültürlü ulus anlayışıyla gitti hep. Ama o da değişti özellikle son on beş-yirmi yılda...</span></p>

    <p class="duz-yaz1" xml:lang="tr"><span class="duz-yaz">Doğu’da on yedi-on sekiz yıldır olağanüstü hal var. Jandarma korkusu, polis korkusu, özel tim korkusu, devlet korkusu... Bunlarla huzur, sükûn nasıl olur? Kürtlerin kendilerini Türkiye Cumhuriyeti vatandaşı hissetmeleri nasıl olacak? PKK’yı bertaraf etmek başka, bu nasıl olacak?.. Ben Diyarbakır’a en son annemin ölümü üzerine 1994’te gittim. Ondan beri gidemiyorum. 12 Eylül sonrasında gözaltına alınmıştım. Polis bir şey bulamadı hakkımda. Cezaevinden çıkınca, ‘Çek git Diyarbakır’dan, seni gözaltına getiren irade, senin Diyarbakır’da bulunmanı istemiyor’ dediler. Bu çok dokundu bana. Annemin ölümü üzerine gittiğimde sürekli olarak arkamda iki arabayla dolaştım. Bir daha gidemedim memleketime. Faili meçhul korkusu...”</span></p>

    <p class="duz-yaz1" xml:lang="tr"><span class="duz-yaz">Sonra sözü, 1994’te bir faili meçhul cinayete kurban giden kardeşi avukat Yusuf Ekinci’ye getiriyor Tarık Ziya Bey. Belli, anlatırken içi acıyor, gözleri hüzünleniyor:</span></p>

    <p class="duz-yaz1" xml:lang="tr"><span class="duz-yaz">“Yusuf çok iyi kazanan bir avukattı. 1942 Lice doğumluydu. Fellik fellik kaçardı siyasetten. Ankara’da yaşıyordu. 24 şubat 1994. O gün hem sekreteri gelmiyor işe, hem şoförü. Akşamüstü kendisi alıyor arabayı. Oran’a doğru yola çıkıyor. Ama eve gelmiyor. Ertesi gün Gölbaşı’nda bulundu cenazesi. Uzi marka silahla vurulmuştu.”</span></p>

    <p class="duz-yaz1" xml:lang="tr"><span class="duz-yaz">Masanın üstündeki kitabı alıp uzatıyor bana. Kardeşinin birinci ölüm yıldönümünde çıkarmış,</span> <span class="italik-yaz">Faili Meçhul Bir Cinayetin İçyüzü</span> <span class="duz-yaz">diye... Dördüncü sayfasında Yusuf Ekinci’nin eşi Ülkü Ekinci’nin şu satırları var:</span></p>

    <p class="duz-yaz1" xml:lang="tr"><span class="duz-yaz">“Onu sabah evden yolcu ederken o aydınlık, yakışıklı yüzü... Akşam bürosundan telefonda konuşurken, ‘Biraz sonra eve geleceğim’ derken o neşeli sesi ve bekleyişlerimiz, kaygılarımız ve kulaklarımda da onun son günlerde söylediği sözler:</span></p>

    <p class="duz-yaz1" xml:lang="tr"><span class="duz-yaz">‘Ülkü, bir gün Güneydoğu’da görülen bu faili meçhul cinayetler büyük şehirlerde de görülebilir. Kürt aydınlarını evlerinden alıp kurşuna dizebilirler ve bunlardan birisi ben olabilirim.’</span></p>

    <p class="duz-yaz1" xml:lang="tr"><span class="duz-yaz">Onun sezgilerine çok inanmakla beraber, bu laflara karşı koymam, dualarım... Ve fakat yine onun haklı çıkışı...”</span></p>

    <p class="duz-yaz1" xml:lang="tr"><span class="duz-yaz">Tarık Ziya Ekinci, “Fellik fellik kaçardı siyasetten, ne diye vurdular Yusuf’u?” diye soruyor, “Beni sanarak mı yoksa? Bana gözdağı vermek için mi? Bilemiyorum. Ama bu yüzden gidemiyorum Diyarbakır’a...”</span></p>

    <p class="duz-yaz1" xml:lang="tr"><span class="duz-yaz">Ben de çantamdan bir mektup çıkarıyorum. Dr. Tarık Ziya Ekinci ile Avukat Tahsin Ekinci’nin birlikte imzalayarak bana gönderdikleri bir mektup.</span></p>

    <p class="duz-yaz1" xml:lang="tr"><span class="duz-yaz">İstanbul, 26 nisan 1994 tarihini taşıyor.</span></p>

    <p class="duz-yaz1" xml:lang="tr"><span class="duz-yaz">Kardeşleri Yusuf Ekinci’nin öldürülmesinden sonra yazdıkları beş sayfalık bir mektup.</span></p>

    <p class="duz-yaz1" xml:lang="tr"><span class="duz-yaz">Şu satırların altını çizmişim:</span></p>

    <p class="duz-yaz1" xml:lang="tr"><span class="duz-yaz">“Güneydoğu’da yıllardır sürdürülen, devletin içinde yuvalanmış kimi karanlık güçlerin işledikleri ‘faili meçhul’ siyasal cinayetler, son aylarda tırmanarak büyük şehirlere de sirayet etmiştir. Bu cinayetler genelde sinsi biçimde işlenmekle birlikte, kimi zaman umuma açık yerlerden kaçırılan kişilerin infaz edilmesi biçiminde de işlenmektedir. Ne acıdır ki, rejimin meşruiyetiyle ilgili bu olaylar basında ya hiç yer almamakta ya da polisin istediği doğrultuda birkaç satırlık haberlerle geçiştirilmektedir. Güneydoğu’daki illerin, özellikle Diyarbakır merkez, Silvan, Batman merkez ve Nusaybin ilçelerinde bu tarzda işlenen cinayetlerin son iki yıllık bilançosu 3 bini aşmıştır. Basının, işitsel ve görsel iletişim araçlarının ilgisizliği, kamuoyunu da bu olaylar karşısında ilgisiz ve duyarsız yapmıştır. Unutmamak gerekir ki, hukukun çiğnendiği ve devlet adına cinayetlerin işlendiği bir toplumda hiç kimse, ama hiç kimse güvencede olamaz. Bugün tanımadığımız insanlara yönelik cinayet eylemleri, yarın bizi de hedef alacaktır.”</span></p>

    <p class="duz-yaz1" xml:lang="tr"><span class="duz-yaz">Mektubun sonundaysa şu satır yer alıyordu:</span></p>

    <p class="duz-yaz1" xml:lang="tr"><span class="duz-yaz">“Kürtleri hedef alan ‘faili meçhul’ cinayet olayları, devlet içinde örgütlü kimi karanlık güçlerin devlet adına yaptıkları kanunsuz infazlardır.”</span></p>

    <p class="duz-yaz1" xml:lang="tr"><span class="duz-yaz">Tarık Ziya Ekinci’yle 14 eylül 1999 gecesi bu kitap için yaptığım uzun sohbette şu sözlerini de not etmişim:</span></p>

    <p class="duz-yaz1" xml:lang="tr"><span class="duz-yaz">“Üç bin köy boşaltılıyor. Yakılıyor, yıkılıyor. İnsanlar darmadağın ediliyor. Bir sürü insan kendi topraklarında düşman muamelesi görüyor. Binlerce faili meçhul cinayet işleniyor. Çıt çıkmıyor! Ses vermiyor bu ülkenin aydınları. İnsanın havsalası almıyor.”</span></p>

    <p class="duz-yaz1" xml:lang="tr"><span class="duz-yaz">Ekinci’yle sohbette benim içimi, çocukken tanık olduğu “Kürtçe korkusu” da acıtmıştı. 1930’lu yıllarda, daha yedi sekiz yaşındayken, Lice’de köyden gelen ve Türkçe bilmeyen akrabalarına çarşıda tercümanlık yapması, böylece onların Kürtçe konuşmalarını, yani yasaları çiğnemelerini engelleyip jandarmadan kurtarması...</span></p>

    <p class="duz-yaz1" xml:lang="tr"><span class="duz-yaz">Kürtçe’nin Cumhuriyet döneminde ilk kez yasaklanması, 1925 yılında kabul edilen ve uzun yıllar gizli tutulan Şark Islahat Planı uyarınca gerçekleşiyor. Planın 41. maddesi şöyle:</span></p>

    <p class="duz-yaz1" xml:lang="tr"><span class="duz-yaz">“Malatya, Elazığ, Diyarbakır, Bitlis, Van, Muş, Urfa, Ergani, Hozat, Erciş, Adilcevaz, Ahlat, Palu, Çarsancak, Çemişgezek, Ovacık, Hısnımansur (Adıyaman), Besni, Arga, Hekimhan, Birecik, Çermik vilayet ve kaza merkezlerinde, hükûmet ve belediye dairelerinde ve diğer kuruluşlarda, okullarda, çarşı ve pazarlarda Türkçe’den başka dil kullananlar, hükûmet ve belediyenin emrine aykırı davranmakla suçlanacak ve cezalandırılacaktır.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">1920’lerden 1980’lere</span></p>

    <p class="ara-spotlar-son-sat-r" xml:lang="tr"><span class="bold-yaz">Kürtçe yasağı...</span></p>

    <p class="duz-yaz1" xml:lang="tr"><span class="duz-yaz">1920’lerde konan Kürtçe konuşma yasağı zamanla gevşedi, tavsadı. Hiç olmazsa ortalık yerde, çarşıda pazarda Kürtçe konuşuldu diye baskı yapılmadı. Ancak 1980’li yılların başında yeniden, bu kez 12 Eylül askerî yönetimi tarafından Türkiye gündemine, 2932 sayılı yasayla getirildi Kürtçe yasağı.</span></p>

    <p class="duz-yaz1" xml:lang="tr"><span class="duz-yaz">Askerî yönetim dedi ki:</span></p>

    <p class="duz-yaz1" xml:lang="tr"><span class="duz-yaz">“Türk devleti tarafından tanınmış bulunan devletlerin birinci resmî dilleri dışındaki herhangi bir dille düşüncelerin açıklanması, yayılması ve yayınlanması yasaktır.”</span></p>

    <p class="duz-yaz1" xml:lang="tr"><span class="duz-yaz">Sonraki yıllarda buna 12 Eylül’ün lideri ve 1980’lerin cumhurbaşkanı Kenan Evren’le birlikte asker de sahip çıktı. Bu yasakla oynamanın tehlikeli olduğu, hatta Türkiye’yi bölünmeye kadar götürebileceği vurgulandı. Ama bu arada Berlin Duvarı’nın yıkıldığı, komünizmin çöktüğü yıllar yaşanmaya başlandı dünyada. Bu durum ister istemez Türkiye’yi de etkiledi. Demokratikleşme çarkı yine dıştan esen rüzgârlarla ağır aksak da olsa ite kaka dönmeye koyuldu.</span></p>

    <p class="duz-yaz1" xml:lang="tr"><span class="duz-yaz">Günlüğümü karıştırıyorum.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">28 ocak 1991</span></p>

    <p class="duz-yaz1" xml:lang="tr"><span class="italik-yaz">Cumhuriyet</span><span class="duz-yaz">’te çıkan bir yazım.</span></p>

    <p class="duz-yaz1" xml:lang="tr"><span class="duz-yaz">“Olumlu bir gelişme” diye başlamışım</span> <span class="italik-yaz">Cumhuriyet</span><span class="duz-yaz">’in birinci sayfasındaki yazıma, “Türkçe’den başka dillerin anadili olarak kullanılmalarıyla ilgili çağdışı yasağın kaldırılması yolunda umut ışığı belirdi. Gerekli yasal düzenlemeler yapılırsa, örneğin Kürtçe de, Arapça da, Lazca da serbestçe kullanılabilecek. Adalet Bakanlığı bu hafta içinde çalışmalara başlıyor. Cumhurbaşkanı Özal’ın bu konuda belirleyici olduğu biliniyor. Ancak bilinen bir başka nokta, Kürtçe yasağının kaldırılmasıyla ilgili bu gelişmenin hükûmet içinde rahatsızlıklara yol açmış olmasıdır. İlk belirtiler yasak kapsamının daraltılacağını, kullanımın ise yine sınırlı tutulacağını gösteriyor. İnsanlar anadillerini konuşabilecekler, şarkı söyleyebilecekler. Yine kendi anadillerinde kaset, video da belki suç olmaktan çıkacak, ama örneğin Kürtçe yazılı yayın yapmak yine yasak çerçevesinde kalabilecek. ANAP hükûmetinin çok gecikmeli de olsa geldiği nokta olumludur. Anadil yasağı gibi bir ayıptan Türkiye bir an önce kurtarılmalı. Günümüzde kim isterse kendi anadilinde konuşmalı, yazmalı, şarkı söyleyebilmeli. Kendi anadilini öğrenmekte, öğretmekte ve geliştirmekte herkes özgür olmalıdır. Demokrasilerde etnik ve kültürel farklılıklardan korkulmaz. Resmî dilimiz Türkçe’dir. Bu açıdan ona ortak kabul edilemez. Fakat anadilde konuşma ve yazma özgürlüklerinin tanınması da insan haklarına saygının en belirgin göstergelerinden biridir. Cumhurbaşkanı Özal’ın geçen yılın kasım ayında Paris’te atmış olduğu imza da ANAP hükûmetini bu konuda bir yükümlülük altına soktu. Avrupa Güvenlik ve İşbirliği Konferansı (AGİK) üyesi otuz dört ülkeden biri olarak Türkiye’nin taraf olduğu Paris Şartı, etnik, kültürel, dilsel ve dinsel kimliklerin korunmasını ve bu kimlikleri ‘ifade etme, koruma ve genişletme’ haklarının varlığını içermektedir.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1 şubat 1991</span></p>

    <p class="duz-yaz1" xml:lang="tr"><span class="duz-yaz">Cumhurbaşkanı Özal’ın demecinden:</span></p>

    <p class="duz-yaz1" xml:lang="tr"><span class="duz-yaz">“Kürtçe’yi serbest bırakmaktan korkmamak lazım. Zaten konuşuluyor.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">26 mart 1991</span></p>

    <p class="duz-yaz1" xml:lang="tr"><span class="duz-yaz">Özal demiş ki:</span></p>

    <p class="duz-yaz1" xml:lang="tr"><span class="duz-yaz">“Kürtçe işini abartmamak lazım. Türkiye’nin millî bütünlüğü bu anlamda bir tehdit altında değil.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">29 mart 1991</span></p>

    <p class="duz-yaz1" xml:lang="tr"><span class="duz-yaz">Özal’ın açıklamasından:</span></p>

    <p class="duz-yaz1" xml:lang="tr"><span class="duz-yaz">“2932 sayılı kanun çıkarılmamalıydı. Bu kanun bizi rahatsız etmiştir. Bu kanundan önce Kürtçe konuşulması kimseyi rahatsız etmiyordu. Kamu vicdanında hiçbir problem yaratmıyordu.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">22 nisan 1991</span></p>

    <p class="duz-yaz1" xml:lang="tr"><span class="duz-yaz">“Olumlu, ama...” başlığını taşıyor</span> <span class="italik-yaz">Cumhuriyet</span><span class="duz-yaz">’in birinci sayfasındaki yazım. “Türk Ceza Yasası’nın 140, 141, 142 ve 163. maddeleri demokrasi açısından ülkemizin ayıplarıydı. Çünkü düşünceyi, anlatım özgürlüğünü, siyasal örgütlenme serbestîsini kısıtlıyor, cezalandırıyordu. Ceza Yasası’nın bu hükümlerinden ötürü binlerce kişi sanık olmuş, hükümlü olmuş, demir parmaklık arkasında çile doldurmuş, daha düne kadar da dolduruyordu. Onun için bu kötü ünlü maddelerin kaldırılması iyi olmuştur. Demokratikleşme açısından olumlu bir gelişmedir.</span></p>

    <p class="duz-yaz1" xml:lang="tr"><span class="duz-yaz">Ama abartılmaması koşuluyla...</span></p>

    <p class="duz-yaz1" xml:lang="tr"><span class="duz-yaz">Demokrasilerde her türlü düşünce serbestçe yarışır. Kendisine karşıt olan fikirlere de serbestî tanıyan ve fazileti de bu özgüveninde odaklaşan bir düzendir demokrasi. Bu pencereden bakıldığında, bugün her türlü fikrin savunulması yine olanaksızdır. Gerek Türk Ceza Yasası’nda gerekse yeni çıkan 12 nisan 1991 tarihli Terörle Mücadele Yasası’nda yer alan kimi hükümler, düşünce ve anlatım özgürlüğünü kısıtlayıcı, cezalandırıcı özellikler taşımaktadır. Terör ve şiddet eylemiyle ilgisi olmayan düşünce ve siyasal eylem de cezalandırılabilir buna göre... Ayrılıkçı fikir ve örgütlenmelere ilişkin cezalar Antiterör Yasası’yla ağırlaştırılmıştır. Oysa demokrasilerde her şey fikir olarak özgürce savunulur. Bunun gibi, şiddeti reddeden siyasal örgütlenmeler Batı demokrasilerinde serbestîden yararlanabilir.</span></p>

    <p class="duz-yaz1" xml:lang="tr"><span class="duz-yaz">Kürtçe konuşulmasını yasaklayan 12 Eylül yasasının kaldırılması olumlu bir adımdır. Ancak, pratikte zaten pek fazla anlamı olmayan bu yasanın iptal edilmesinden daha çok, insanların kültürel kimliklerini kendi etnik kökenleriyle uyumlu biçimde geliştirebilmelerine yönelik yasakların sürdürülmesi ve bu konudaki cezaların ağırlaştırılmasıdır önemli olan. Örneğin Kürt dilinde yazıp çizmek, yayın yapmak hâlâ yasaktır. Örneğin Kürt’ün, Kürt dilinin varlığının altını çizen bir parti, Anayasa Mahkemesi tarafından kapatılabilir.</span></p>

    <p class="duz-yaz1" xml:lang="tr"><span class="duz-yaz">Demokrasiler kendilerini şiddet ve teröre karşı korurlar. Bundan daha doğal bir savunma olamaz. Onun için demokratik ülkelerde terörle mücadele için yasal düzenlemeler yapılması yadırganamaz. Ancak bu iş yapılırken, insan hak ve özgürlüklerinin zedelenmesinden özenle kaçınılır. Terörle, terör örgütleriyle savaşayım derken, devleti teröre bulaştıracak adımlardan sakınılır. Demokrasilerde bu bakımdan ölçü her zaman tutturulamasa da gerekli dikkatin gösterilmesine çalışılır. İşte bu ölçü, ANAP hükûmetinin (Cumhurbaşkanı Özal’ın liderliğinde) çıkardığı 12 eylül 1991 tarihli Terörle Mücadele Yasası’nda kaçırıldı. ‘Kanunsuz suç ve ceza olmaz’ ilkesi yer yer çiğnendi. Hukuk devletine, hukuk tekniğine aykırı hükümler formüle edildi. Her yana çekilebilecek, eski deyişle muğlak düzenlemeler sonucu, özellikle ‘devlete demokrasi götürmek’ kolay olmayacaktır.</span></p>

    <p class="duz-yaz1" xml:lang="tr"><span class="duz-yaz">Özetlersek:</span></p>

    <p class="duz-yaz1" xml:lang="tr"><span class="duz-yaz">140, 141, 142 ve 163’ün kaldırılması, demokratikleşme açısından olumlu ama yetersiz bir adım. Türkiye’nin ‘demokrasi reformu’ niteliği taşıyacak kapsamlı bir değişime ihtiyaç var. Siyasal rejime yönelik böyle bir düzenleme, bölük pörçük ve yangından mal kaçırırcasına değil, Anayasa’yla birlikte tüm temel yasaları içeren, sistemli ve merkez sağla solun konsesüsüne dayalı biçimde yapılmak durumundadır. Gerçek bir demokratik dönüşüme ancak böyle ulaşılacağına inanıyoruz.”</span></p>

    <p class="duz-yaz1" xml:lang="tr"><span class="duz-yaz">Günlüğüme koyduğum bu yazım</span> <span class="italik-yaz">Cumhuriyet</span><span class="duz-yaz">’te on bir yıl önce 1991’de çıkmış. 2000 yılında bu kitabı yazmaya başladığımda, özlediğim “demokrasi reformu” hâlâ gerçekleşmemişti. Türk Ceza Yasası’nda demokrasi ayıbı olarak yer alan bu maddelerin işlevini başkaları üstlendi. Bir yandan Terörle Mücadele Yasası’nın 7’nci ve 8’inci maddeleri, öte yandan Türk Ceza Yasası’nın 312 ve 159’uncu maddeleri özellikle düşünceyi açıklama özgürlüğünü kısıtlamaya uzun yıllar devam etti. Bu maddelerde demokrasinin gereği olan bazı düzeltme ve değişiklikler, Türkiye’nin Avrupa Birliği’ne yakınlaşma sürecinde, her zaman olduğu gibi “dış baskı”nın da etkisiyle ancak 2000 yılı ağustos ayında gerçekleşti.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">23 kasım 1991</span></p>

    <p class="duz-yaz1" xml:lang="tr"><span class="duz-yaz">Bugün</span> <span class="italik-yaz">Cumhuriyet</span><span class="duz-yaz">’te çıkan yazımdan:</span></p>

    <p class="duz-yaz1" xml:lang="tr"><span class="duz-yaz">SHP Diyarbakır milletvekilleri Leyla Zana ile Hatip Dicle hakkında Türk Ceza Yasası’nın idamı öngören 125. maddesi uyarınca soruşturma açılmış... Kürt kökenli bu iki milletvekilimizin TBMM yemin törenindeki davranışlarını biz de yakışıksız bulduk ve onaylamadık. Ancak, 125. maddeye göre yapılan bu girişimin de demokrasiye ters düştüğü açık. Demokrasilerde cezalandırılması gereken, şiddet ve terördür, düşünce değil. Bilimsel teknolojik devrimin, kitle iletişim alanındaki tüm sınırları yıkmaya başladığı bir devirde, düşünceye yasak konması zaten pratikte olanaksız... Lozan Antlaşması’nın sınırlarını çizmiş olduğu ülke bütünlüğümüzün demokrasi içinde çok daha iyi savunulacağına inanıyoruz.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">18 şubat 1992</span></p>

    <p class="duz-yaz1" xml:lang="tr"><span class="italik-yaz">Cumhuriyet</span><span class="duz-yaz">’te bugün çıkan yazımdan bazı satırlar:</span></p>

    <p class="duz-yaz1" xml:lang="tr"><span class="duz-yaz">“Türkiye Cumhuriyeti yurttaşlarının bir bölümü Kürt kökenli. Anadilleri Kürtçe. Kendi aralarında Kürtçe konuşabilirler, konuşuyorlar da. Yasalar artık engel değil. Kürtçe konuşuyorlar ama öğrenmeleri yasak. Daha doğrusu, bu dili ancak analarından öğrenebilirler. Başka türlüsü yasak. Geçen yılın sonunda Kürtçe öğrenmek isteyenler için bir dernek tarafından İstanbul’da bir kurs açılmış. Ancak, Millî Eğitim Bakanlığı geçenlerde İstanbul Valiliği’ne gönderdiği bir uyarı yazısıyla bu kursun kapatılmasını istemiş. Ne olacak şimdi? İnsanlar anadillerini öğrenemeyecekler mi? Nerede Türkiye’nin altına imza koyduğu insan hakları sözleşmeleri? Nerede geçen yıl imzaladığımız için hemen her uluslararası platformda övünç konusu yaptığımız Paris Şartı? Başbakan Demirel daha birkaç ay önce Diyarbakır’da ‘Kürt realitesi’ni tanıdıklarını söylemişti. Başbakan Yardımcısı İnönü’nün de Kürt kimliğinin geliştirilmesinden, ifade edilmesinden yana olduğu sır değil. O zaman sormak gerekiyor: bu ülkenin yurttaşları, kendi anadillerini serbestçe öğrenemeyecekler mi? Ya da ‘Kürt realitesi’ni tanımak böyle yasaklarla nasıl mümkün olacak?”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">18 temmuz 1993</span></p>

    <p class="duz-yaz1" xml:lang="tr"><span class="duz-yaz">“Farklılık birliğe engel değildir; çeşitlilik zenginliğimizdir!”</span></p>

    <p class="duz-yaz1" xml:lang="tr"><span class="italik-yaz">Sabah</span><span class="duz-yaz">’taki yazımın başlığı.</span></p>

    <p class="duz-yaz1" xml:lang="tr"><span class="duz-yaz">Bazı bölümleri günlüğüme almışım.</span></p>

    <p class="duz-yaz1" xml:lang="tr"><span class="duz-yaz">“</span><span class="italik-yaz">New York Times</span> <span class="duz-yaz">gazetesinde uzun bir haber. Başlığı şöyle atılmış: ‘Fransızlar yerel dillere evet diyor.’ Haberin girişi şöyle: ‘Fransa’nın Provence bölgesinde bir ilkokul. Öğretmen ve sekiz yaşındaki öğrencileri, dört yüz yıllık yıllık bir tarihi görmezlikten geliyorlar. Okuma yazmayı Fransızca değil, kendi anadilleri olan Provence diliyle öğrenmeye çalışıyorlar. Pireneler’in eteklerinde yaşayan çocuklara devlet radyosu Bask dilinde masallar yayınlıyor. Bretagne bölgesinde Bretonca sözlük ve oyunlar üzerinde çalışmalar sürdürülüyor. Bütün bunlar, XIV. Louis’den Napolyon’a, de Gaulle’e kadar Fransız birliğinin titiz savunucularının kemiklerini sızlatıyor olabilir.’</span></p>

    <p class="duz-yaz1" xml:lang="tr"><span class="italik-yaz">New York Times</span><span class="duz-yaz">’taki haberin girişi böyle.</span></p>

    <p class="duz-yaz1" xml:lang="tr"><span class="duz-yaz">Fransa’da ulusal birlik adına Fransızca’nın tek dil olarak kabul edilmesinin dört yüz yıllık bir geçmişi var. Paris’teki yöneticiler, yerel dilleri genellikle ilkel ve geri olarak nitelemiş ve onca yıl bastırma yoluna gitmişler. Özellikle 1789 Devrimi’nden sonra yerel diller eşitlikçilik gerekçesiyle yasaklanmış. Böylece Fransa’da yerel diller, resmî devlet politikasıyla bir kaybolma sürecine sokulmuş. Oysa, Avrupa’da dil çeşitliliğine sahip ender ülkelerden biri Fransa.</span> <span class="italik-yaz">New York Times</span><span class="duz-yaz">’ın haberine göre, sekiz yerel dille bir düzineden çok değişik şive konuşuluyor. Provence dili, Baskça, Korsika dili, Bretonca, Occitan dili, Alsace bölgesinde Almanca... Fransa, ulusal birlik adına yerel dilleri baskı altına almış olan ender Avrupa ülkelerinden biri. Şimdi Fransa’da birkaç yıldır bir politika değişikliği yaşanıyor.</span></p>

    <p class="duz-yaz1" xml:lang="tr"><span class="italik-yaz">New York Times</span><span class="duz-yaz">’ın haberine göre:</span></p>

    <p class="duz-yaz1" xml:lang="tr"><span class="duz-yaz">‘Bir yandan İngilizce’nin Avrupa’da olağanüstü hızla yaygınlaşması, öte yandan yaşlı kıtada sınırların gitgide ortadan kalkıyor olması, Fransız hükûmetinde politika değişikliğine yol açtı. Deniliyor ki: yerel diller ülkenin kimliğine dönük bir tehdit değildir. Tersine, ulusal mirası zenginleştiren unsurlardır. O yüzden, yerel dillerin varlıklarını koruma ve geliştirmelerinde yarar vardır.’</span></p>

    <p class="duz-yaz1" xml:lang="tr"><span class="duz-yaz">1993 başında Fransız hükûmeti tarafından açıklanan iddialı bir programa göre, artık yerel dillerin geçerli olduğu bölgelerde devlet okulları iki dilde de eğitim yapabilecekler. Fransız hükûmeti on yıl önce vermiş olduğu bir sözü de bu yıl uygulamaya sokuyor. Buna göre yerel yönetimler, yerel dil ve kültürlerin yayın, tiyatro, müzik ve film yoluyla geliştirilmeleri için konseyler kurmakla görevli kılınıyor.</span> <span class="italik-yaz">New York Times</span><span class="duz-yaz">’ın bu konudaki yorumu ilginç: ‘Kendi azınlık kültürleri konusunda pek öyle hoşgörülü olamamış bir ülke için gerçekten dikkate değer bir politika değişikliği...’</span></p>

    <p class="duz-yaz1" xml:lang="tr"><span class="duz-yaz">Geçen yıl sonlarında Avrupa Konseyi’nde bir sözleşme imzaya açılmıştı. Yerel dillerin okullarda öğretilmesi ve kamu yaşamında kullanılmasını teşvik eden bir sözleşme. Konsey’e üye yirmi altı ülkeden sadece on biri imzalamış bu sözleşmeyi. İmzalamayanlar arasında İngiltere’yle birlikte Fransa da var. Gerekçelerine gelince: yerel dillerin sivil yönetimlerde kullanımının teşvik edilmesiyle ilgili sözleşme hükmü. Bu sözleşmeyi kaleme alanlardan birinin</span> <span class="italik-yaz">New York Times</span><span class="duz-yaz">’a yaptığı değerlendirme şöyle: ‘Öyle sanıyorum ki, uzun yıllardır peşinde olduğumuz ortak Avrupa kültürü düşüncesinden sonunda vazgeçtik. Şimdi herkes farklılığı, çeşitliliği zenginliğimizin bir parçası olarak görüyor. Ortak hedeflerimiz olabilir. Ama aynı zamanda farklılığımızı koruyabiliriz.’</span></p>

    <p class="duz-yaz1" xml:lang="tr"><span class="duz-yaz">Haklı.</span></p>

    <p class="duz-yaz1" xml:lang="tr"><span class="duz-yaz">Değişik diller, değişik kültürler hepimizin ortak zenginliğidir. Bu tür farklılıklar, birliğe engel değildir. Farklılıktan korkmayalım.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">1 aralık 1994</span></p>

    <p class="duz-yaz1" xml:lang="tr"><span class="duz-yaz">Mehmet Ali Birand askerî mahkemede hapse mahkûm oldu. Bunun için</span> <span class="italik-yaz">Sabah</span><span class="duz-yaz">’ta bugün çıkan yazımdan bazı bölümleri günlüğüme alıyorum:</span></p>

    <p class="duz-yaz1" xml:lang="tr"><span class="duz-yaz">Fransa, 1960 yılı... Ülke, Cezayir sorunu dolayısıyla iç savaşın eşiğine gelmiş durumda. Siyaset sahnesinde sağ, Cezayir’in resmen Fransa’nın bir parçası olarak ilan edilmesini istiyor. Sol, izlenmekte olan politikaları sömürgecilik olarak niteliyor. Fransız ordusunun Cezayir’de uyguladığı baskı yöntemleri büyük tartışma ve kavga konusu. İşkence haberleri kamuoyunu dalgalandırıyor. Jean-Paul Sartre, Cezayir’deki Fransız askerlerine çağrı yapıyor:</span></p>

    <p class="duz-yaz1" xml:lang="tr"><span class="duz-yaz">“Emirlere uymayın!”</span></p>

    <p class="duz-yaz1" xml:lang="tr"><span class="duz-yaz">Ortalık karışıyor. Sartre’ın tutuklanmasını isteyen yakın çalışma arkadaşlarına Fransa Cumhurbaşkanı de Gaulle şu unutulmaz karşılığı veriyor:</span></p>

    <p class="duz-yaz1" xml:lang="tr"><span class="duz-yaz">“Voltaire’i tutuklamak olur mu hiç?”</span></p>

    <p class="duz-yaz1" xml:lang="tr"><span class="duz-yaz">Ne zaman demokrasi kültürü, düşünceye saygı, devlet adamlığı gibi kavramlar aklıma gelse, de Gaulle’ün bu sözünü anımsarım. Sartre, Fransa’nın değil de bizim ülkemizin bir düşünürü olsaydı, başına ne gelirdi? “Askeri isyana teşvik”ten ya da “halkı askerlikten soğutma” gerekçesiyle kısa sürede kodesi boylardı. Daha geçen hafta Mehmet Ali Birand ve arkadaşlarının başına gelenleri hatırlayın. Askeri isyana teşvik etmediler. İtaatsizliğe çağırmadılar. Yalnızca askerlerin belli bir konuda duygu ve düşüncelerini, bir televizyon programı çerçevesinde yansıttılar. Onun için hapis cezasına mahkûm edildiler.</span></p>

    <p class="duz-yaz1" xml:lang="tr"><span class="duz-yaz">Demokrasi adına acı bir örnek:</span></p>

    <p class="duz-yaz1" xml:lang="tr"><span class="duz-yaz">Birand’ın, “32. Gün”ün genel yayın yönetmeni Deniz Arman’ın ve kameraman Halim Abanoz’un Ankara’da askerî mahkeme tarafından 5’er ay hapis cezasına mahkûm edilmeleri... Bugün Güneydoğu’da yaşananlar, askerlik görevi bakımından ilginç durumlar yaratıyor. Askerden kaçma eğilimlerini açığa vuran örnekler çok fazla. Bunun gibi, oğullarını Güneydoğu’ya göndermemek için torpil arayan ailelerin varlığı da sır değil. Bu gerçeklere hiç değinilmeyecek mi? Nedenleri, niçinleri aranmayacak mı? Programları, röportajları yapılmayacak mı?</span></p>

    <p class="duz-yaz1" xml:lang="tr"><span class="duz-yaz">Askerliğin bilinen mantığı:</span></p>

    <p class="duz-yaz1" xml:lang="tr"><span class="duz-yaz">Kol kırılır yen içinde kalır!</span></p>

    <p class="duz-yaz1" xml:lang="tr"><span class="duz-yaz">Ama demokrasilerde bunun bir sınırı vardır ve bizde olduğu kadar da geniş değildir bu. Demokrasiyi hakikaten istiyorsak, o zaman sivillerin askerî mahkemelerde yargılanmalarına son verelim. Hatta sivil-askerî mahkeme ayrımını kaldıralım. Askerle politika konusunu yerli yerine oturtalım. Bir başka deyişle: askerin kendi başına değil, seçimle gelmiş sivil otoriteye tabi bir çizgi izlemesi gerektiğini, hem yasalardaki hem kafalardaki yerine koyalım. Askeri, demokrasilerdeki olağan yerine indirgemek için gerekli yasal ve zihinsel değişiklikleri artık gerçekleştirelim. Kimseyi düşüncesinden dolayı hapse atmayalım. Düşünceyi değil şiddeti, terörü cezalandıralım.</span></p>

    <p class="ara-spotlar-tek-sat-r" xml:lang="tr"><span class="bold-yaz">Yaşar Kemal’in zilli kurdu</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">14 temmuz 1995</span></p>

    <p class="duz-yaz1" xml:lang="tr"><span class="duz-yaz">Günlüğümden notlar...</span></p>

    <p class="duz-yaz1" xml:lang="tr"><span class="duz-yaz">Amerikan</span> <span class="italik-yaz">Time</span> <span class="duz-yaz">dergisi bu haftaki sayısında Yaşar Kemal’e bir tam sayfa ayırmış. Yazı, “Düşünce Suçları” başlığını taşıyor. Alt başlık iri harflerle şöyle atılmış: “Ünlü yazar Yaşar Kemal’in yargılanması, Ankara’nın insan hakları siciline yeni bir leke daha ekliyor.” Sayfanın göbeğinde yer alan renkli bir Yaşar Kemal fotoğrafının altında, “Ülkesinin vicdanı olan Yaşar Kemal’in hapse mahkûm edilmesi, Türkiye’nin Avrupa Birliği’yle bütünleşmesinin reddedilmesine yol açabilir” cümlesi okunuyor.</span></p>

    <p class="duz-yaz1" xml:lang="tr"><span class="duz-yaz">Yazının içinden bir cümle:</span></p>

    <p class="duz-yaz1" xml:lang="tr"><span class="duz-yaz">“Uzun zamandır Nobel Edebiyat Ödülü adayları arasında adı geçen yetmiş bir yaşındaki Yaşar Kemal’in yirmi yedi romanı var.”</span></p>

    <p class="duz-yaz1" xml:lang="tr"><span class="duz-yaz">Fransız gazetesi</span> <span class="italik-yaz">Liberation</span> <span class="duz-yaz">da geçen gün sayfalarında geniş yer verdiği Yaşar Kemal için “Fransızca, Çince, Makedonca dahil otuzdan fazla dile çevrilmiş olan yirmi yedi romanıyla yaşayan en önemli Türk yazarı” diyordu.</span></p>

    <p class="duz-yaz1" xml:lang="tr"><span class="duz-yaz">Peki biz ne yapıyoruz Yaşar Kemal’e?</span></p>

    <p class="duz-yaz1" xml:lang="tr"><span class="duz-yaz">Devlet Güvenlik Mahkemesi’nde yargılamaya devam ediyoruz. Alman</span> <span class="italik-yaz">Der Spiegel</span> <span class="duz-yaz">dergisinde çıkan ve Ankara’nın Güneydoğu ve Kürt sorunuyla ilgili politikalarını eleştiren bir yazısından dolayı hakkında 2 yıldan 5 yıla kadar ağır hapis cezası istiyoruz. Bu düşüncelerimi bugün</span> <span class="italik-yaz">Sabah</span><span class="duz-yaz">’taki köşemde de belirttim. Aklıma Yaşar Kemal’in “zilli kurt”u geldi. Üç dört yıl önceki bir yazımda kısaca yazmıştım. Şöyle anlatır zilli kurdu:</span></p>

    <p class="duz-yaz1" xml:lang="tr"><span class="duz-yaz">“‘Zilli kurt’ adı şuradan geliyor: kurtlar Anadolu’da bir koyun damına girdi mi, bir tanesini yemez, hepsinin boğazını sıkar. Kurdun ağzı değen koyun yaşamaz. Bir gece bütün bir köyün koyununu yok edebilir. Kurt çeker gider... Köylüler atlara binip kurdun ardından giderler, silahsız, köpeklerle. Köpekler öldürmesin diye, köpeklerin boynundaki dikenli tohtları çıkarırlar. Kurdu yakaladıktan sonra fiske vurmazlar. Boğazına sağlam bir kirişle zil takarlar. Kurt ne koyuna yaklaşabilir, ne köye... Acından ölür. İşte bunu yaşamımla birleştirdim. Çok iş yaptım ben. Otuz kırk kadar... Adana’da zilli kurt oldum, sosyalistlikten dolayı. Türkiye dünyanın en ağır faşizmini yaşadı. Herkes sanıyor ki iki parti oldu, demokrasi geldi... Benim ‘zilli kurt’ta anlatacağım, hükûmete aykırı düşüncede olanların çektikleri... Tam zilli kurt yaşamıydı. O işe giriyorum, on gün sonra polis geliyor, çıkarılıyorum. Öteki işe giriyorum, jandarma geliyor, çıkarılıyorum. Bir de insanları öyle şartlıyorlar ki... En korkuncu da o. Beni işe almaya korkuyor herkes... Bana düşüncelerimden dolayı çok çektirdiler. Düşüncelerimden dolayı zilli kurt oldum.”</span></p>

    <p class="duz-yaz1" xml:lang="tr"><span class="duz-yaz">Çok çektirdiler Yaşar Kemal’e ama onun Yaşar Kemal olmasını engelleyemediler. Şimdi o hepimizin, dilimizin, Türkçemiz’in yüz akı. Dünyanın her yerinde okunuyor, dünyanın her yanına kitap sevgisi yayıyor.</span></p>

    <p class="duz-yaz1" xml:lang="tr"><span class="duz-yaz">Zilli kurtlar olmasın artık!</span></p>

    <p class="ara-spotlar-tek-sat-r" xml:lang="tr"><span class="bold-yaz">Düşünce diktatörleri...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">13 şubat 1996</span></p>

    <p class="duz-yaz1" xml:lang="tr"><span class="duz-yaz">Gece vakti günlüğümün başına çöktüm.</span></p>

    <p class="duz-yaz1" xml:lang="tr"><span class="duz-yaz">Gazetelerin birinci sayfalarında bir fotoğraf:</span></p>

    <p class="duz-yaz1" xml:lang="tr"><span class="duz-yaz">Abdülmelik Fırat yine mahkeme kapılarında, bileklerinde kelepçe, iki silahlı jandarmanın arasında merdivenlerden çıkıyor.</span></p>

    <p class="duz-yaz1" xml:lang="tr"><span class="duz-yaz">Hoyratlık!</span></p>

    <p class="duz-yaz1" xml:lang="tr"><span class="duz-yaz">Abdülmelik Fırat’ı 1980’li yıllarda rahmetli Uğur Mumcu tanıştırmıştı.</span> <span class="italik-yaz">Cumhuriyet</span> <span class="duz-yaz">gazetesindeki odamda bir süre sohbet etmiştik. Kürt sorunuyla ilgili bazı gerçekçi tespitlerini dinlemiştim. Abdülmelik Bey, Şeyh Said’in torunu olarak ilk kez 1920’lerde iki yaşında sürgünle tanışmış. Birçok kez hapse girmiş. Sürgün ve hapislik yılları toplam on yedi. Arkasında çileli bir yaşam var. 1991’de DYP milletvekili seçilen Fırat geçen yasama dokunulmazlığı sona erdiğinde kendisini yine hapiste, bileklerinde kelepçeyle mahkeme kapılarında buluyor.</span></p>

    <p class="duz-yaz1" xml:lang="tr"><span class="duz-yaz">Yetmiş yaşında. Sağlığı iyi değil.</span></p>

    <p class="duz-yaz1" xml:lang="tr"><span class="duz-yaz">Kendisine isnat edilen suç, PKK eylemlerine katıldığı saptanan birinin, “Abdülmelik Fırat’ın Erzurum’daki boş evinde toplantı yapmıştık” diye savcılıkta verdiği ifade... Ancak aynı kişi, ifadesini mahkemede değiştiriyor, savcılıktaki ifadesinin zorla alındığını açıklıyor. Bu arada belirtmekte yarar var. Daha bir ay öncesine kadar Abdülmelik Fırat’ın elinde milletvekili olarak kırmızı diplomatik pasaport vardı. İsteseydi, yurtdışına rahatça gidebilirdi. Yani ille de tutuklanması gerekmiyordu. Eğer bu olaya damgasını vuran zihniyet ya da hoyratlık değişmezse, bu topraklarda kardeşlik ve barış ortamını gerçekleştirmek gitgide güçleşir. Çünkü böylesi kafalar, hiç durmadan PKK değirmenine su taşımaya devam ediyor.</span></p>

    <p class="duz-yaz1" xml:lang="tr"><span class="duz-yaz">Geceyarısı notları.</span></p>

    <p class="duz-yaz1" xml:lang="tr"><span class="duz-yaz">Yarına hazır bir yazı...</span></p>

    <p class="duz-yaz1" xml:lang="tr"><span class="duz-yaz">Fransız filozofu Descartes üç yüz yıl önce “Düşünüyorum öyleyse varım” deyince ortalık birbirine girmiş. Çünkü varlığını Allah’tan başka bir kaynağa dayandırmaya kalkışmış. Kilise ayaklanmış. Kurulu düzene aykırı düşündüğü için Descartes dinsiz sayılmış. Kitapları yasaklanmış...</span></p>

    <p class="duz-yaz1" xml:lang="tr"><span class="duz-yaz">Ama Batı, bu Descartes’lar sayesinde karanlığı aştı.</span></p>

    <p class="duz-yaz1" xml:lang="tr"><span class="duz-yaz">Farklı düşünmekten korkmayalım.</span></p>

    <p class="duz-yaz1" xml:lang="tr"><span class="duz-yaz">Özgür düşüncenin şampiyonlarından Stefan Zweig, Montaigne’i anlattığı bir yazısında şöyle der:</span></p>

    <p class="duz-yaz1" xml:lang="tr"><span class="duz-yaz">“Yanlış olan ve suç sayılması gereken tek şey vardır: çeşitlilik içerisindeki dünyayı öğretilerin ve sistemlerin kıskacı arasına sokmaya çalışmak... Yanlış olan, başka insanları özgür yargılarından, gerçekte istediklerinden uzaklaştırmak, aslında içlerinde bulunmayan bir şeyi onlara zorla benimsetmeye kalkışmaktır. Böyleleri, özgürlük karşısında saygı nedir bilmeyenlerdir ve Montaigne, ‘yeniliklerini’ tek ve tartışılmaz doğru niteliğiyle dünyaya kabul ettirmek isteyen, yüz binlerce insanın kanı pahasına haklı çıkmaya önem veren düşünce diktatörlerinden nefret ettiği kadar kimseden nefret etmez.”</span></p>

    <p class="duz-yaz1" xml:lang="tr"><span class="duz-yaz">Ben de nefret ediyorum böylelerinden.</span></p>

    <p class="duz-yaz1" xml:lang="tr"><span class="duz-yaz">Düşünsel terör yöntemleriyle kendi düşüncelerini başkalarına dikte etmeye çalışanlara her yerde rastlanıyor. Kendileri gibi düşünmeyenleri düşman gibi belleme, görme alışkanlığı çok yaygın. Demokrasi adına, özgürlük adına, özgür düşünce adına bundan daha büyük bir talihsizlik olamaz. Bu ülkeye demokrasiyi bir hayat tarzı olarak yerleştirmek istiyorsak, düşmanlık kültürü diye tanımlanabilecek bu cılkı çıkmış zihniyetin etkisiz kılınması lazım.</span></p>

    <p class="duz-yaz1" xml:lang="tr"><span class="duz-yaz">Çünkü demokrasi “bizim gibi düşünmeyenlerin de korkusuzca yaşayabildikleri, sözcüklerin özgürce uçuşabildikleri” rejimin adıdır.</span></p>

    <p class="duz-yaz1" xml:lang="tr"><span class="duz-yaz">Düşünce diktatörlerinin değil!</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">8 aralık 1996</span></p>

    <p class="duz-yaz1" xml:lang="tr"><span class="duz-yaz">Günlüğümün sayfalarını karıştırıyorum.</span></p>

    <p class="duz-yaz1" xml:lang="tr"><span class="duz-yaz">Terörle Mücadele Yasası’nın marifetleri...</span></p>

    <p class="duz-yaz1" xml:lang="tr"><span class="duz-yaz">Hapisteki yayıncı Ünsal Öztürk’ten bir mektup geldi.</span> <span class="italik-yaz">Sabah</span> <span class="duz-yaz">gazetesindeki köşemde yayımladığım mektubun özeti:</span></p>

    <p class="duz-yaz1" xml:lang="tr"><span class="duz-yaz">“Ankara Merkez Kapalı Cezaevi’nden yazıyorum. Daha önce yine bu cezaevindeydim. 27 kasım 1995’te Terörle Mücadele Yasası’nın 8. maddesinde yapılan sözde değişiklikten sonra çıkmıştım. 26 eylül 1996 tarihinde yine aynı davalardan ranzama tekrar döndüm. Hocam İsmail Beşikçi artık bu cezaevinde değil. Bursa Özel Tip Cezaevi’ne götürüldü. Onun yatağına Şanar Yurdatapan’ı yatırdık, aynı masayı paylaşıyoruz.</span></p>

    <p class="duz-yaz1" xml:lang="tr"><span class="duz-yaz">Oktay Ekşi’ye bir mektup gönderdim. Oktay Bey, 22 kasım 1996 günü</span> <span class="italik-yaz">Hürriyet</span> <span class="duz-yaz">gazetesinde, ‘Biz utanıyoruz, ya siz?’ başlıklı bir yazı yazdı. Yazısında şöyle bir paragraf vardı: ‘İsmail Beşikçi’yi unuttuk artık. Çünkü yanlış düşünüyor, yanlış söylüyor da olsa, bir düşünce adamının aldığı hapis cezalarının toplamı yüz yılı aşınca, bunun utancı altında ezileceğimize, inkâr mekanizmasına sığınıp olayı yok sayarak kendimizi rahatlatabileceğimizi umduk.’</span></p>

    <p class="duz-yaz1" xml:lang="tr"><span class="duz-yaz">Özgür düşüncenin, aykırı düşüncenin yargılanması, insanların düşüncelerinden dolayı cezaevlerine konulması ve görmezden, duymazdan, bilmezden gelinmesi devlete bir onur, bir değer kazandırmıyor. Aksine bu tür uygulamalar Türk devletine uluslararası alanda güvenilmez damgasının vurulmasına neden oluyor. Düşünce yargılamaları konusunda bizim davalarımız çok çarpıcı sonuçlar çıkarılmasına kaynak teşkil edecek düzeydedir. Daha önceki mektuplarımda size yazdığım ve sizin de bildiğiniz gibi bizim yargılanmamızda, düşünce yargılanmasının dışında büyük kanunsuzluklar ve hukuksuzluklar var.</span></p>

    <p class="duz-yaz1" xml:lang="tr"><span class="duz-yaz">Bazılarını hatırlatmak istiyorum.</span></p>

    <p class="duz-yaz1" xml:lang="tr"><span class="duz-yaz">(1) Beraat etmiş kitapların yeniden yargılanması... Türk Ceza Kanunu’nun 141 ve 142. maddeleri yürürlükteyken yargılanan ve bu maddelerin 1991’de yürürlükten kaldırılmasıyla birlikte beraat kararı verilen on kadar kitap, Terörle Mücadele Yasası’na göre tekrar mahkûm edildi.</span></p>

    <p class="duz-yaz1" xml:lang="tr"><span class="duz-yaz">(2) Beraat eden kitaba üç ayrı dava, iki kere mahkûmiyet... Örnek olarak, Dr. İsmail Beşikçi’nin</span> <span class="italik-yaz">Bir Aydın, Bir Örgüt ve Kürt Sorunu</span> <span class="duz-yaz">isimli kitabı verilebilir. TCK 142’nin kaldırılmasıyla beraat eden kitap yayınevimizden yayımlanınca, Devlet Güvenlik Mahkemesi’nde Terörle Mücadele Yasası’nın 8’e 1 maddesinden, Ağır Ceza’da TCK 159’dan ve Asliye Ceza’da 5816 sayılı Atatürk hakkındaki kanuna muhalefetten üç ayrı dava açıldı. Açılan bu üç davadan DGM ve asliye hukuktakiler mahkûmiyetle sonuçlandı. Yargıtay tarafından da onaylandı.</span></p>

    <p class="duz-yaz1" xml:lang="tr"><span class="duz-yaz">(3) Hem terörist hem değil... Aynı kitaptan iki kere mahkûm olduğumuz zaman, DGM’de mahkûm olmuşsak terörist olarak dörtte üç yatıyoruz ve genel aftan yararlanamıyoruz (Anayasa madde 14). Asliye ceza veya ağır cezada mahkûm olmuşsak, düşünce suçlusu olarak beşte iki yatıyoruz, genel aftan yararlanabiliyoruz. Bir kitaptan hem terörist olmak, hem de olmamak ne anlama geliyor?</span></p>

    <p class="duz-yaz1" xml:lang="tr"><span class="duz-yaz">(4) Dava dosyalarına da mahkûmiyet... Çeşitli kitapların dava dosyaları, iddianame, savunma, mütalaa, gerekçeli karar, Yargıtay ilamı vs. kitap olarak yayımlandı, ama toplatıldı ve mahkûm edildiler. Oysa, kararla birlikte yayın yasağı konmamıştı. Bu durumda olan sekiz kitap var.</span></p>

    <p class="duz-yaz1" xml:lang="tr"><span class="duz-yaz">(5) Yayıncının yargılanması ve mahkûm edilmesindeki kanunsuzluk... Terörle Mücadele Yasası’nın 6, 7 ve 8. maddelerinin son fıkralarında ‘mevkute niteliğinde bulunmayan basılı eserler’ ile ilgili tarif, Anayasa Mahkemesi tarafından (27 ocak 1993 tarihli 21478 mükerrer sayılı</span> <span class="italik-yaz">Resmî Gazete</span><span class="duz-yaz">) iptal edildi. Ancak, bu tarihten sonra yayıncılara, mevkutelerin sorumlu müdürlerine verilen cezaların aynısı verildi. Yayıncıya verilen bu ceza kanunsuzdur.</span></p>

    <p class="duz-yaz1" xml:lang="tr"><span class="duz-yaz">(6) Terörle Mücadele Yasası’nın 8. maddesindeki değişiklik ve yayıncıya verilen kanunsuz cezanın tekrarı... 30 ekim 1995 tarihinde yürürlüğe giren 4126 sayılı kanunla birlikte 8. madde iki fıkradan dört fıkraya çıkarıldı. 3’üncü fıkrada ‘mevkute tanımına girmeyen basılı eserler’le ilgili suç tarifi yapılmasına rağmen mahkemeler, tekrarlanan dosyalarda, yine eski 8’e 2’den ceza verdiler. Oysa ‘kanunsuz suç olmaz’ ilkesine dayanarak, 30 ekim 1995 tarihinden önceki davaları düşünmek gerekirdi.</span></p>

    <p class="duz-yaz1" xml:lang="tr"><span class="duz-yaz">(7) Yazara beraat, yayıncıya mahkûmiyet...</span> <span class="italik-yaz">İşkencede Ölümün Güncesi</span> <span class="duz-yaz">adını taşıyan Nihat Behram’ın kitabı hakkında, Nihat Behram yurtdışında bulunduğundan dava iki ayrı dosyada yürütüldü. Kitabın yayıncısı olarak bana TCK 312. maddeden mahkûmiyet verildi. Kitabın yazarı Nihat Behram ise yine TCK’nin 312. maddesinden beraat etti. Yani hem kitap beraat etti hem mahkûm oldu. Yazar beraat etti, yayıncı mahkûm oldu.</span></p>

    <p class="duz-yaz1" xml:lang="tr"><span class="duz-yaz">Örnekler çoğaltılabilir.</span></p>

    <p class="duz-yaz1" xml:lang="tr"><span class="duz-yaz">Bizler sürekli sanık durumundayız.</span></p>

    <p class="duz-yaz1" xml:lang="tr"><span class="duz-yaz">Kanunların ortadan kaldırılması ya da değiştirilmesi, bizim yargılanmamızı ve cezaevine konmamızı engellemiyor. Dr. İsmail Beşikçi’nin hapis cezaları 100 yılı, para cezaları 10 milyarı geçti. Benim de 56 ay hapis, 1 milyardan fazla para cezam var. Bu para cezasını ödememi istiyorlar.</span></p>

    <p class="duz-yaz1" xml:lang="tr"><span class="duz-yaz">Cezaevinde para kazanılmıyor ki!</span></p>

    <p class="duz-yaz1" xml:lang="tr"><span class="duz-yaz">Cumhuriyet döneminde kitap yayıncılığı açısından bir rekoru elimde tutuyorum. Yayımladığım kırk bir kitap toplatıldı. Bazı kitaplar hakkında birden fazla dava açıldı. Açılan dava sayısı altmış ikidir. Otuz altı kitabım mahkûm oldu. Yargıtay cezaları onayladı. İnsanların düşüncelerini açıkladılar diye ayrıca para cezasına mahkûm edilmelerini çok yanlış buluyorum. Param olsa da bu cezaları ödemem. Para cezalarım 5 yıl hapse çevrildi.</span></p>

    <p class="duz-yaz1" xml:lang="tr"><span class="duz-yaz">Saygılarımla,</span></p>

    <p class="duz-yaz1" xml:lang="tr"><span class="duz-yaz">Ünsal Öztürk,</span></p>

    <p class="duz-yaz1" xml:lang="tr"><span class="duz-yaz">Ankara Merkez Kapalı Cezaevi, 5. Koğuş,</span></p>

    <p class="duz-yaz1" xml:lang="tr"><span class="duz-yaz">4 kasım 1996.”</span></p>

    <p class="duz-yaz1" xml:lang="tr"><span class="duz-yaz">Çetin Altan’ın geçenlerde bir yazısı vardı. “Demokrasi demek devleti eleştirmektir!” diyordu ezcümle. Hakkında 6 yıla kadar dava açıldı bu yakınlarda...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">10 ağustos 1997</span></p>

    <p class="duz-yaz1" xml:lang="tr"><span class="duz-yaz">Günlüğümün sayfaları arasında bir başlık:</span></p>

    <p class="duz-yaz1" xml:lang="tr"><span class="duz-yaz">Beklediğim yarınlar hiç gelmeyecek mi?</span></p>

    <p class="duz-yaz1" xml:lang="tr"><span class="duz-yaz">İkinci cümle:</span></p>

    <p class="duz-yaz1" xml:lang="tr"><span class="duz-yaz">Hep hayallerimizde gezinerek mi avunacağız?</span></p>

    <p class="duz-yaz1" xml:lang="tr"><span class="italik-yaz">Sabah</span><span class="duz-yaz">’ta çıkan yazımdan bazı satırlar: bu ülkede düşünce suç olmaktan hiç çıkmayacak mı? Işık Yurtçu...</span> <span class="italik-yaz">Cumhuriyet</span><span class="duz-yaz">’te birlikte çalıştığımız meslektaşım. Bileklerinden kelepçeli hali, bir utanç fotoğrafı olarak gözümün önünde... Terörle Mücadele Yasası’ndan içeri girmiş durumda. Işık yakında hapislikten kurtuluyor. Ama düşünce yine suç olarak kalıyor. Bir demokrasi ayıbı! Bunca yıldır silemediğimiz bir kara leke olarak alnımızda duruyor. Ahmet Zeki Okçuoğlu... Geçenlerde yine hapse girdi. Kim Okçuoğlu? Bir avukat. Dört yıl önceki bir yazımda şunları yazmıştım onun hakkında:</span></p>

    <p class="duz-yaz1" xml:lang="tr"><span class="duz-yaz">“PKK’ya karşı mı Okçuoğlu? Evet. Hatta Apo onu bir gazete mülakatında ajanlıkla, hainlikle suçlamıştı. Birçok Kürt aydını gibi Okçuoğlu da PKK çizgisine ters düşüyor. Demokratik dünya görüşünü savunuyor. PKK’yı Stalinci bir örgüt olarak niteliyor. Yani şiddete karşı? Evet. Şiddete de, teröre de karşı olduğunu her fırsatta belirtiyor. Sorunların silahla çözülemeyeceğini savunuyor. Ama aynı zamanda Okçuoğlu devletin gözünde de bir terörist. Şiddete karşı ama terörist! Terörle Mücadele Yasası’na göre öyle. Bu yasa sadece şiddeti değil, aynı zamanda düşünceyi de cezalandırıyor. Okçuoğlu’nun akıbeti de bu oldu! Evet, şimdi hapiste...”</span></p>

    <p class="duz-yaz1" xml:lang="tr"><span class="duz-yaz">Okçuoğlu daha sonra çıkmıştı hapisten. Kendisiyle ve avukat eşiyle tanıştım. Bir süre sonra bu kez Eren Keskin boyladı hapsi, yine “düşünce suçu”ndan. Sonra o çıktı, bu sefer, geçenlerde tek sütuna küçük bir gazete haberinden öğrendim ki, Ahmet Okçuoğlu yine hapse girmiş, düşünce suçlusu olarak... Okçuoğlu’na hem devlet kızıyor, hem PKK. Tipik bir Kürt aydını, “iki ateş arasında”... Bu arada not edilebilir: Okçuoğlu çıktığında, büyük bir ihtimalle bu defa eşi yine hapiste olacak. İsmail Beşikçi... Hâlâ hapiste. Kitap yazdığı için, makale yazdığı için... Eşber Yağmurdereli. Sırada o var. Düşünceleri yüzünden bu kez tam yirmi üç yıl hapis yatma tehlikesiyle burun buruna... Doğuştan görme özürlü Yağmurdereli’yle yılbaşında sohbet etmiştim. “Barış için 1 milyon imza” kampanyasını yürütüyordu.</span></p>

    <p class="duz-yaz1" xml:lang="tr"><span class="duz-yaz">“Hayatla aramıza ölüm girmesin!”</span></p>

    <p class="duz-yaz1" xml:lang="tr"><span class="duz-yaz">Yağmurdereli’nin sözüydü bu. Görmeyen gözleriyle karanlığa değil, aydınlığa baktığını yazmıştım. Oral Çalışlar. Onu da cezaevi bekliyor. Cezası onaylanırsa, sırf gazetecilik yaptığı için, bir röportajından dolayı kendini demir parmaklık arkasında bulacak. Ertan Aydın. Bir karikatürcü. Çizdiği siyasal içerikli bir karikatür yüzünden yargılanıyor. Liste uzayabilir. Yazılıyor ama değişmiyor. Düşünce yine suç! 141, 142, 163 yok oldu. Ama Terörle Mücadele 8 geldi. 312 devreye girdi. Ne yazık ki öyle. Hükûmetler geliyor gidiyor. Sözler veriliyor. Ama düşünce suç olmaktan çıkamıyor. Kendimizden farklı düşüncelerin de doğru olabileceği fikrine bir türlü kendimizi inandıramıyoruz. Demokrasinin kendine aykırı, kendine düşman fikirlere bile hayat hakkı tanıdığına, erdeminin ve gücünün bu özgüvenden kaynaklandığına bir türlü akıl erdiremiyoruz.</span></p>

    <p class="duz-yaz1" xml:lang="tr"><span class="duz-yaz">Beklediğimiz yarınlar hep dünde mi kalacak?</span></p>

    <p class="duz-yaz1" xml:lang="tr"><span class="duz-yaz">Hiç gelmeyecek mi?</span></p>

    <p class="duz-yaz1" xml:lang="tr"><span class="duz-yaz">Hayat boyu kendimizi hep hayallerimizde gezinerek mi avutacağız?..</span></p>

    <p class="ara-spotlar-ilk-sat-r" xml:lang="tr"><span class="bold-yaz">“Gün gelecek yine tarla sürüp,</span></p>

    <p class="ara-spotlar" xml:lang="tr"><span class="bold-yaz">hayvan besleyip, keklik</span></p>

    <p class="ara-spotlar-son-sat-r" xml:lang="tr"><span class="bold-yaz">avlayacağız Aygün’de...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Kulp, 20 ağustos 1997</span></p>

    <p class="duz-yaz1" xml:lang="tr"><span class="duz-yaz">Güneydoğu’da dolaşıyorum yine.</span></p>

    <p class="duz-yaz1" xml:lang="tr"><span class="duz-yaz">Kaymakam ve komutanla çardak altında yediğim rakılı akşam yemeğinden sonra odama çekildim. Hava sıcak. Uyku tutmuyor. Günlüğümün başına oturuyorum. Ateş! Bu komutla düğmeye basılıyor. Ağırdan dönmeye başlıyor koca pervane. Pata pata sesleriyle yükseliyor helikopterimiz. Sıcak! Gölgede 37-38 derece. Allah’tan rutubetli değil. Diyarbakır’ın Lice ilçesinden, dağların yamacındaki bir başka ilçeye, Kulp’a doğru uçuyoruz.</span></p>

    <p class="duz-yaz1" xml:lang="tr"><span class="duz-yaz">Askerî helikopter tepelere teğet geçiyor. İki yanımız dağ, vadinin içinden uçuyoruz. Gencecik pilotun başındaki kaskın arkasına kocaman yazmışlar, “Doktor görmeden kaskımı çıkarma, felce neden olursun” diye... Sarıyla yeşilin birbirini bıçak gibi kestiği topraklar uzanıyor altımızda. Yeşiller ekili. Sarılar, ekin biçilmiş topraklar. Harikulade bir manzara.</span></p>

    <p class="duz-yaz1" xml:lang="tr"><span class="duz-yaz">Lice’deki komutan:</span></p>

    <p class="duz-yaz1" xml:lang="tr"><span class="duz-yaz">“Son bir yılda Lice ve çevresinde imha edilen hintkeneviri, kubar ve esrarın Diyarbakır’daki değeri 138 trilyon lira tutuyor. Bu arada tarlaların arasında kamufle edilerek ekilmiş 2 bin kök haşhaşı imha ettik. Biliyorsunuz, bu haşhaş eroinin hammaddesi. Fazla değildi. Deneme mahiyetinde, ancak bir oda büyüklüğünde bir alana dikmişler.”</span></p>

    <p class="duz-yaz1" xml:lang="tr"><span class="duz-yaz">PKK ve uyuşturucu!</span></p>

    <p class="duz-yaz1" xml:lang="tr"><span class="duz-yaz">Güneydoğu’da nereye gitsem, en çok kulağıma çalınan konulardan biri... Kulp Çayı’nın üzerinden bir kavis çiziyoruz. Altımızda Muş güneyi dağları. Güneydoğu Toroslar’ın bir bölümü. “Her orduya kısmet olmaz bu” diye anlatıyor komutan, “Müthiş bir savaş aygıtı çalışıyor, oluşuyor buralarda. Türk Silahlı Kuvvetleri’nin savaş aygıtı... Olağanüstü bir muharebe tecrübesi ediniyoruz. Al bu iki kolorduyu buradan, götür bir başka yere, yine fevkalade savaşır. Biz askerler buna savaş çarpanı deriz.”</span></p>

    <p class="duz-yaz1" xml:lang="tr"><span class="duz-yaz">Kulp sırtını dağlara, yalçın kayalıklara dayamış.</span></p>

    <p class="duz-yaz1" xml:lang="tr"><span class="duz-yaz">İlerisi Silvan, Sason.</span></p>

    <p class="duz-yaz1" xml:lang="tr"><span class="duz-yaz">Pata pata uçuyoruz.</span></p>

    <p class="duz-yaz1" xml:lang="tr"><span class="duz-yaz">Sason deyince aklıma rahmetli Cemal Madanoğlu Paşa geliyor. Bu dağlarda, 1930’lu yıllarda devlete isyan edenleri kovalamış. 12 Eylül dönemiydi. 1980’lerin ilk yılları.</span> <span class="italik-yaz">Cumhuriyet</span><span class="duz-yaz">’te paşanın anılarını yayımlamaya başlamıştık. Kürt isyanını bastırmak için Sason Harekâtı’nı anlatmaya başlarken, sıkıyönetimden gelen bir emirle diziyi yarıda kesmek zorunda kalmıştık. Kulp’ta, bir çardağın altında kaymakam, belediye başkanı ve komutanla akşam yemeğindeyiz. Anlatıyor komutan:</span></p>

    <p class="duz-yaz1" xml:lang="tr"><span class="duz-yaz">“Kulp için bir zamanlar PKK’nın askerlik şubesi denirdi. O zamanlar çarşıda silahlı olarak dolaşırdı teröristler. Bir astsubayı çarşının ortasında şehit etmişlerdi. Uzun zaman caddenin ortasında öylece yatmıştı. Bir hâkimle bir savcıyı lojmanın önünde vurmuşlar, ellerini kollarını sallaya sallaya gitmişlerdi.”</span></p>

    <p class="duz-yaz1" xml:lang="tr"><span class="duz-yaz">Bir zamanlar böyleymiş Kulp.</span></p>

    <p class="duz-yaz1" xml:lang="tr"><span class="duz-yaz">Bir zamanlar dediğin en çok beş altı yıl önce... Mehtap pırıl pırıl. “Bak şu ışığın parladığı tepe var ya” diye anlatıyor, “Orası Kaletepe. Kulp’a 15 kilometre mesafede. Dört beş yıl öncesine kadar Şemdin Sakık’ın eğitim kampı vardı o dağda...” Diyarbakır’ın Lice-Kulp-Genç ilçeleri. Buraya ‘şeytan üçgeni’ diyen de var. “Kuzey Irak’tan giren terörist, Batman-Sason istikametinden, şu Çaçi Dağları’ndan şeytan üçgeninde toplanır. Buranın dağlık arazi yapısından yararlanarak kuzeye, batıya geçebilir.”</span></p>

    <p class="duz-yaz1" xml:lang="tr"><span class="duz-yaz">Kulp artık kolay geçit vermiyor PKK’ya. 1993’ten sonra alan hâkimiyetini de, psikolojik üstünlüğü de kaybetmiş asker karşısında. Kulp’un içinde bir zamanlar bir astsubayla yirmi er varmış sadece. Bu geçmişte kalmış. Komutan, “Artık sadece gündüz kovalamıyoruz. Gece kovalayan da biziz. Üstünlük bizde. Her yerde hazır ve nazırız” dedikten sonra ekliyor:</span></p>

    <p class="duz-yaz1" xml:lang="tr"><span class="duz-yaz">“Karşısında hep asker görüyor buranın insanı. Her şeyine asker koşuyor. Bunun değişmesi lazım. Bu bir topyekûn mücadele. En başta öğretmeniyle, savcısıyla, doktoruyla, ebesiyle, yeni işyerleriyle. Özellikle bu bölgeye dönük radyo ve televizyon yayınları şart. Bataklığın üstündeki sivrisineği öldürmekle bataklığı kurutamayız.”</span></p>

    <p class="duz-yaz1" xml:lang="tr"><span class="duz-yaz">Her yerdeki yakınma, haklı eleştiri.</span></p>

    <p class="duz-yaz1" xml:lang="tr"><span class="duz-yaz">Kulp Kaymakamı Salih Işık. Otuz üç yaşında. Mülkiye mezunu. Verdiği bilgiler:</span></p>

    <p class="duz-yaz1" xml:lang="tr"><span class="duz-yaz">“Kulp’un elli köyü var. On dördü tamamen boş. On ikisi kısmen boş. Yüz yetmiş dokuz mezrası var Kulp’un. Yetmiş dokuz-sekseni tamamen boş. Köylerde dokuz sağlık evi, üç sağlık ocağı var. Hepsi kapalı. Güvenlik olmadığı için, personel olmadığı için öyle. Kulp’un kırsalında yetmiş üç okul var. Yirmi üç yerde nüfus göçtüğü için okul kapalı. Geriye kalan elli okulun geçen yıl sekizini açtık. Bu sene daha çok öğretmen verecekler, daha çok okul açılacak. İşsiz çok. Kulp merkezine çevreden yığılma olduğu için ev sıkıntısı var. Ayrıca merkezdeki 12 bin nüfusa dört doktor düşüyor.”</span></p>

    <p class="duz-yaz1" xml:lang="tr"><span class="duz-yaz">Kulp böyle.</span></p>

    <p class="duz-yaz1" xml:lang="tr"><span class="duz-yaz">Güvenlik sorun olmaktan büyük ölçüde çıkmış. Özellikle ilçe merkezi rahatlamış. Ama devlet başka alanlara henüz elini uzatabilmiş değil. Kulp’un belediye başkanı bir Refahlı, Fahri Aydın. Kırk sekiz yaşında. Eski işi, hayvan tüccarlığı. Doğma büyüme Kulplu. “Eskiden köyde yaşardım. Yazları yaylaya çıkardım. Üç yüz-beş yüz koyunum vardı. Köy artık hayal oldu. Şimdi başkanım ama eskisi gibi değil, huzurum yok” diye yakınıyor halinden Refahlı belediye başkanı.</span></p>

    <p class="duz-yaz1" xml:lang="tr"><span class="duz-yaz">Şu sözler de onun:</span></p>

    <p class="duz-yaz1" xml:lang="tr"><span class="duz-yaz">“Köylerle birlikte Kulp’un nüfusu 1990 sayımına göre 52 bindi. 23 bin seçmeni vardı. Şimdi bu nüfus 30 bine indi. Seçmeni de artık 12-13 bin. Maddî durumu iyi olanlar Diyarbakır’a, Adana’ya, Mersin’e, İstanbul’a gittiler. Canına tak etti herkesin. Çocuğuna kuru ekmek götüremiyor. Bütün okullar kapalı. Genç nesil kitap defter yüzü görmemiş. Evet, güvenlik 1993-1994 sonrasında tesis edildi. Güvenlikten yana bir sıkıntımız yok artık. Ama devlet hizmet getirsin.”</span></p>

    <p class="duz-yaz1" xml:lang="tr"><span class="duz-yaz">Kulp için bir kitapçık hazırlamış belediye başkanı. Şu satırlar ilginç:</span></p>

    <p class="duz-yaz1" xml:lang="tr"><span class="duz-yaz">“Devletin kabahati büyük... Vaktiyle okulsuz, öğretmensiz bıraktı. Aklı selim sahibi din adamlarını göndermedi. Ekonomik olarak kalkınmamızı gerçekleştirmedi. Ve şimdi faturasını hem devlet hem halk ödüyor. Oğlu askerliğini yaparken ölmüş ananın yüreği de yanıyor. Evladı eşkıya tuzağına düşmüş Kulp’taki ananın da yüreği yanıyor.”</span></p>

    <p class="duz-yaz1" xml:lang="tr"><span class="duz-yaz">Refahlı belediye başkanı, devletin artık terör bahanesini bırakmasını ve halka kucak açmasını istiyor. Aksi halde halkla devleti barıştırmanın imkânsız olduğunu belirtiyor. Aş ve iş, okul, öğretmen, sağlık hizmeti, doktor, ebe, hemşire... Güvenlik sorunu giderek ortadan kalkan Güneydoğu insanı bu hizmeti bekliyor. Bunlarsız bataklık kurumaz. Birkaç gün önce Diyarbakır’da yüksek rütbeli komutanlarla sohbet ediyordum kolorduda. Biri şöyle dedi:</span></p>

    <p class="duz-yaz1" xml:lang="tr"><span class="duz-yaz">“Bu bölgede gidin dağın başına. Bir tek askerî birlik gösteremezsiniz komutanı vekâleten atanmış olsun. Bulamazsınız. Her birliğin başında oraya asaleten atanmış bir komutan vardır. Silahlı Kuvvetler’in bu bölgede yaptığını niçin öteki merkezî idare birimleri yapmıyor? Niye hepsi vekâleten yerel memurlarla yönetiliyor?”</span></p>

    <p class="duz-yaz1" xml:lang="tr"><span class="duz-yaz">Bu sözler birkaç yıldır Güneydoğu’da görev yapmakta olan yüksek rütbeli komutana ait. Vekâleten “yerel” memurla yönetmek... Bundan hoşlanmıyorlar. Çünkü doğum yeri burası olan memurlara güvenmiyor asker. Özeti bu. Ayrıca bunun hizmeti aksattığını düşünüyor. Geçen yıl da bazı açılardan haklılık payı olan aynı yakınmaları dinlemiştim. Bir komutan, Diyarbakır’ın Kulp ilçesinden örnek verdi. Kaymakamın altındaki on dört şubeden sadece dördünün başında asaleten atanmış memur olduğunu söyledi. Cumhuriyet’in kuruluşundan beri Pervari’nin devlet radyosunu dinleyemediğini belirtti bir başka komutan. En sonunda bu yıl radyo olanağını çevredeki askerî birlik sağlamış Pervari’ye...</span></p>

    <p class="duz-yaz1" xml:lang="tr"><span class="duz-yaz">Asker özetle diyor ki:</span></p>

    <p class="duz-yaz1" xml:lang="tr"><span class="duz-yaz">“Biz asker olarak burdayız, sivil nerede?”</span></p>

    <p class="duz-yaz1" xml:lang="tr"><span class="duz-yaz">Ankara, siyaset kurumu eleştiriliyor burada.</span></p>

    <p class="duz-yaz1" xml:lang="tr"><span class="duz-yaz">Bir komutan şöyle dedi:</span></p>

    <p class="duz-yaz1" xml:lang="tr"><span class="duz-yaz">“Valilerimiz çok iyi. Son derece cevval, çalışkan kaymakamlarımız var. Hizmet etmek için didiniyorlar. Ancak altları yok! Yani onları destekleyecek alt kadrolardan yoksun durumdalar. Onlara altyapı çalışması yapacak kurmaylar yok. Ayrıca bir eğitim müdürü, bir sağlık müdürü, bunların hiçbiri buralara asaleten gönderilemiyor. İmkânları da sınırlı. Ne kadar didinseler, bir yere kadar oluyor.”</span></p>

    <p class="duz-yaz1" xml:lang="tr"><span class="duz-yaz">Kolordudaki aynı komutan ekliyor:</span></p>

    <p class="duz-yaz1" xml:lang="tr"><span class="duz-yaz">“Valiler bazen bir şoförü bile görevinden alamıyor. Derhal devreye bir milletvekili giriyor, işlem yapılamıyor. Ya su kanalı döşeyecek ya yol yapacak. Planını, programını hazırlıyor. Tam başlayacakken partililer, milletvekilleri devreye giriyor, oraya değil de buraya yapılacak talimatı geliyor. Her şey altüst oluyor. Oysa askerde böyle şey kesinlikle yok. Başlayan iş planlandığı gibi gidiyor.”</span></p>

    <p class="duz-yaz1" xml:lang="tr"><span class="duz-yaz">Nüfus cüzdanları bir başka dert kaynağı komutanlar için.</span></p>

    <p class="duz-yaz1" xml:lang="tr"><span class="duz-yaz">Birinin söyledikleri:</span></p>

    <p class="duz-yaz1" xml:lang="tr"><span class="duz-yaz">“Bakın, Çukurca’da 1995’te 1 564 tane nüfus cüzdanı verilmiş. Bu rakam, Ankara’nın Çankaya ilçesinde verilenden daha fazla. Böylesine kontrolsüz gider mi iş? Şoför ehliyetine gösterdiğimiz özeni nüfus cüzdanlarına ne zaman göstermeye başlayacağız? Böylesine başıboş kalırsa bu alan, kimlik, güvenlik kontrollerinde nasıl sonuç alabiliriz?”</span></p>

    <p class="duz-yaz1" xml:lang="tr"><span class="duz-yaz">Komutan şöyle devam ediyor:</span></p>

    <p class="duz-yaz1" xml:lang="tr"><span class="duz-yaz">“Geçen yıl da burada size anlatmıştım. Bizim asker olarak görevimiz teröristle mücadeledir. Bunu özellikle vurguluyorum: terörle, terörizmle değil teröristle mücadele... Biz teröristle mücadeleyi elde silah kelle koltukta veriyoruz. Çok büyük mesafe de kat etmiş durumdayız. Ama terörle mücadele başka boyutları da olan bir mücadele. Biz şimdi bu boyutlardan sadece biriyle meşguluz. Yani asker olarak bizim işimiz değil terörle mücadele... Sivile düşen görevlere gelince... İşsizlikle mücadele, işyeri açmak... Eğitim... Sağlık... Teröristle mücadele bir yerde aysbergin yalnız suyun üstüne vuran kısmı. Sen eğer teröristin geldiği vasatı yok edemezsen, benim mücadelem boşa gider.”</span></p>

    <p class="duz-yaz1" xml:lang="tr"><span class="duz-yaz">Sivil otoritenin, siyaset kurumunun ağırlığını koyması gereken günler...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Siirt, 21 ağustos 1997</span></p>

    <p class="duz-yaz1" xml:lang="tr"><span class="duz-yaz">Sabahın köründe Diyarbakır’ın Kulp ilçesinde havalandık. Bir korucu köyüne, Aygün’e uçuyoruz. İki yanımız dağ. Helikopter vadinin tam ortasından uçuyor. “Çok hassas bir arazi. Mutlaka terörist vardır. Bak, iki evlik bir mezra. Böyle yer için de ‘okulumuz yok’ diyorlar. Buralara okul yapmaya Amerika’nın bile gücü yetmez” diyor komutan...</span></p>

    <p class="duz-yaz1" xml:lang="tr"><span class="duz-yaz">Sason bölgesi.</span></p>

    <p class="duz-yaz1" xml:lang="tr"><span class="duz-yaz">Altımızda yılan gibi kıvrıla kıvrıla çağla yeşili Zori Çayı akıyor. Haritadaki ismiyle Aydınlık Çayı. Tuhaf bir güzellik. Sabahın ilk ışıklarında insanı etkiliyor. Çok yükseklerde çaya vuran güneş bazen öylesine parlıyor ki, sanki aşağıdan gözüne projektör tutuluyor. Bu güzelliği cennete çevirmek varken, cehennemi yaşamak... Aklıma takılıyor. Gün gelecek belki dağ turizmi buraları ihya edecek...</span></p>

    <p class="duz-yaz1" xml:lang="tr"><span class="duz-yaz">Genç korucunun sözleri makineli tüfek gibi:</span></p>

    <p class="duz-yaz1" xml:lang="tr"><span class="duz-yaz">“Gün gelecek buralarda yine hayvan besleyeceğiz. Tarla süreceğiz. Keklik avlayacağız Aygün’de, köyümüzde. Yaz gelince püfür püfür yaylalara çıkacağız. Dedelerimiz gibi yaşayacağız. Yüksek mezralarda soğuk sularımız var. Güzel cevizimiz var. Bütün bunları bıraktık. Biz gariban olmuşuz. Terörle savaşıyoruz.”</span></p>

    <p class="duz-yaz1" xml:lang="tr"><span class="duz-yaz">Dağın yamacında, bir kamelyanın gölgeliğinde demli çayları yudumlarken hayata dair özlemini dile getiriyor genç korucu. Üstelik Türkçe ifade ediyor kendini. Nedense olmadık bir soru geliyor aklıma:</span></p>

    <p class="duz-yaz1" xml:lang="tr"><span class="duz-yaz">“Eğlence var mı?”</span></p>

    <p class="duz-yaz1" xml:lang="tr"><span class="duz-yaz">Önce algılayamıyor sorumu. “Bu adam da ne diyor?..” gibisinden yüzüme bakıyor dik dik. “Eğlence eğlence...” diye üsteleyince, önce yüzüne geniş bir gülümseme yayılıyor. Sonra bir anda ciddileşip yine sözcükleri yutarcasına konuşuyor:</span></p>

    <p class="duz-yaz1" xml:lang="tr"><span class="duz-yaz">“Haftada bir şehit veriyoruz. Nasıl eğlence olsun ki? Eğlence, terörle mücadeledir. Evvelce dağlarda iki üç ay ava çıkardık. Şimdi artık teröristtir avımız. Düğünlerimizde bin kişi toplanırdı. Şimdi kalmadı bu eğlenceler. Gece arazide taşa yatıyorsun sabaha kadar. Kalktığında elbisenin yarısı taşın üstünde kalıyor. İçimiz dolu kalır. İçimizi açamıyoruz. Kelimeler var, bazen kelimeleri çeviremiyoruz.”</span></p>

    <p class="duz-yaz1" xml:lang="tr"><span class="duz-yaz">Bana dönüyor korucubaşı:</span></p>

    <p class="duz-yaz1" xml:lang="tr"><span class="duz-yaz">“Bugün burada kal, seni Mercedes’lerle gezdirelim.”</span></p>

    <p class="duz-yaz1" xml:lang="tr"><span class="duz-yaz">Bu sefer şaşırma sırası bana geliyor:</span></p>

    <p class="duz-yaz1" xml:lang="tr"><span class="duz-yaz">“Mercedes’lerle mi?”</span></p>

    <p class="duz-yaz1" xml:lang="tr"><span class="duz-yaz">Gülüyor:</span></p>

    <p class="duz-yaz1" xml:lang="tr"><span class="duz-yaz">“Şunlarla” diye az ötedeki katırları gösteriyor eliyle... “Yol yok, yol emniyeti yok. Aydan aya gidiyoruz Kulp’a, ama toplu halde, konvoyla...” diye yakınıyor. Biri lafa giriyor, “Abi, buralarda kim kimi yakalarsa af yok!” diyor, “Geçen ay bir hastamız vardı. Traktörle Kulp’a götürüyorduk. Mayına bastık, bir ölü, birkaç yaralı...”</span></p>

    <p class="duz-yaz1" xml:lang="tr"><span class="duz-yaz">Bir başkası anlatıyor:</span></p>

    <p class="duz-yaz1" xml:lang="tr"><span class="duz-yaz">“En büyüğü on bir-on iki yaşında beş çocuğumuzu kaçırdılar. 2 milyar para istiyorlar.”</span></p>

    <p class="duz-yaz1" xml:lang="tr"><span class="duz-yaz">İşte hayat, işte insan manzaraları.</span></p>

    <p class="duz-yaz1" xml:lang="tr"><span class="duz-yaz">Bir başka köye, Oyuklu’ya havalanıyoruz.</span></p>

    <p class="duz-yaz1" xml:lang="tr"><span class="duz-yaz">“Başım üstüne gelmişsiniz!”</span></p>

    <p class="duz-yaz1" xml:lang="tr"><span class="duz-yaz">Bin nüfuslu bir Arap köyü. Aralarında Arapça, Kürtçe konuşuyorlar. Benimle de Türkçe. XI. yüzyılda gelmişler bu topraklara. Kimi, 1300 tarihini veriyor. “Burası Oyuklu, karşıdaki Hazro tepelerinde görünen köy Ormankaya. Eskiden orası Ermeni köyüymüş. Burada Yahudiler yokmuş. Bak şu kaya oyukları onlardan kalma. Şimdi karşısı Kürt köyü, burası Arap...” diye anlatıyor.</span></p>

    <p class="duz-yaz1" xml:lang="tr"><span class="duz-yaz">Anadolu toprağı!</span></p>

    <p class="duz-yaz1" xml:lang="tr"><span class="duz-yaz">Oyuklu köyü için Güneydoğu’da en çok PKK tacizi alan yer diyorlar. “Neden korucu oldunuz?” deyince bir ihtiyar şöyle anlatıyor:</span></p>

    <p class="duz-yaz1" xml:lang="tr"><span class="duz-yaz">“Yukarıda Allah var, aşağıda devlet var. Bunun için korucu olduk.”</span></p>

    <p class="duz-yaz1" xml:lang="tr"><span class="duz-yaz">Bir başkası:</span></p>

    <p class="duz-yaz1" xml:lang="tr"><span class="duz-yaz">“Önce yemeğe geldiler. Sonra adam başı birer Keleş istediler. Sonra adam başı şu kadar mermi, genç istediler, kız istediler. ‘Hayır’ deyince öldürmeye başladılar. Hayvan çaldılar, ekinlerimizi yaktılar. Ve korucu olduk.”</span></p>

    <p class="duz-yaz1" xml:lang="tr"><span class="duz-yaz">“Devletten ne istiyorsunuz?”</span></p>

    <p class="duz-yaz1" xml:lang="tr"><span class="duz-yaz">“Yol... Su... Öğretmen...”</span></p>

    <p class="duz-yaz1" xml:lang="tr"><span class="duz-yaz">Bir ihtiyar:</span></p>

    <p class="duz-yaz1" xml:lang="tr"><span class="duz-yaz">“Her şeyin başı yol. Asfalt yol olsa, mayın döşeyemezler. Arpa, buğday, nohut, mercimek ekiyoruz. Temmuz ayında gelip yakıyorlar. Bu yüzden ekinlerin başında nöbet tutuyoruz.”</span></p>

    <p class="duz-yaz1" xml:lang="tr"><span class="duz-yaz">Yer minderlerini halıların üstüne sermişler. Sırtımızı duvardaki yastıklara veriyoruz. Önce küçük taslarda kuru bademler geliyor. Arkasından kahve fincanlarında sütlü kahve. Bir ihtiyar düzgün bir Türkçe’yle, “Buraları bırakıp gidenler var batıya, Mersin’e, Adana’ya, İzmir’e... Dedelerimiz, babalarımız bize emanet etmişler buralarını. Biz nasıl terk edip gidelim?” diye dertleniyor.</span></p>

    <p class="duz-yaz1" xml:lang="tr"><span class="duz-yaz">Oyuklu köyünde hayata bakış...</span></p>

    <p class="duz-yaz1" xml:lang="tr"><span class="duz-yaz">Yol yok. Su yok gibi. Öğretmen yok. Ebesi, hemşiresi yok. Boğazına kadar yoksulluk. Ama elektrik gelişmiş televizyon seyrediyor. Haberleri izliyor. Dünyayı izliyor. Bunun için de beklentileri büyüyor. Özlemleri gitgide kabarıyor. Ama onun beklentilerini karşılayacak, özlemlerini giderecek halde değil Ankara, siyaset kurumu...</span></p>

    <p class="duz-yaz1" xml:lang="tr"><span class="duz-yaz">Oyuklu köyünden Lice’ye uçuyoruz.</span></p>

    <p class="duz-yaz1" xml:lang="tr"><span class="duz-yaz">Vakit öğlen, güneş yakıyor.</span></p>

    <p class="duz-yaz1" xml:lang="tr"><span class="duz-yaz">Altımızda terk edilmiş bir köy, yanmış, yakılmış bir arazi parçası. Nereye göç etti bu insanlar evlerini barklarını bırakıp?.. Sason’a giden yol kıvrılıyor. Helikopter vadinin yamaçlarına teğet uçuyor. Bir yerde geçide hâkim bir kaya kovuğundan el sallanıyor helikoptere. Bir ellerinde de silah var. “Korucular, yol emniyetini sağlıyorlar. Onlar oraya çıkmasa, teröristler çıkar” diyor komutan... Bir dağı tırmanıyoruz helikopterle ve gözlerimizin önünde birdenbire Batman Çayı ile Batman Ovası açılıyor. Sonsuzluğa açılan, sarıyla yeşilin oradan buradan birbirlerini kestikleri uçsuz bucaksız bir deniz...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Pervari, 22 ağustos 1997</span></p>

    <p class="duz-yaz1" xml:lang="tr"><span class="duz-yaz">Siirt’in dağlar arasında kalmış bir ilçesi Pervari.</span></p>

    <p class="duz-yaz1" xml:lang="tr"><span class="duz-yaz">Denizden 1 700 metre yükseklikte.</span></p>

    <p class="duz-yaz1" xml:lang="tr"><span class="duz-yaz">“Hassas bir bölge” diyorlar. PKK için hâlâ ana üs sayılıyor çünkü. Beste Dereler bölgesi... Pervari ile Şirnak arasındaki Herakol Dağları... Komutan anlatıyor: “Terörist, Kuzey Irak’tan girdikten sonra buralarda barınabiliyor.” Pervari balkon gibi! Baktın mı, önündeki boşlukta, çok aşağılarda güzelim Botan vadisiyle Botan Çayı uzanıyor. Haritadaki adıyla, yani Kürtçe’siyle değil Türkçe’siyle Uluçay Vadisi...</span></p>

    <p class="duz-yaz1" xml:lang="tr"><span class="duz-yaz">Yakınıyorlar:</span></p>

    <p class="duz-yaz1" xml:lang="tr"><span class="duz-yaz">“Tarihimizde Pervari’ye hiç başbakan gelmedi” diye.</span></p>

    <p class="duz-yaz1" xml:lang="tr"><span class="duz-yaz">Anlatıyorlar:</span></p>

    <p class="duz-yaz1" xml:lang="tr"><span class="duz-yaz">“Batıya giden çok. Buradan Şirnak’a kadar hiç köy kalmadı. Tam on yedi köy. Hepsi boşaltıp gitti, terör yüzünden...”</span></p>

    <p class="duz-yaz1" xml:lang="tr"><span class="duz-yaz">Dertleniyorlar:</span></p>

    <p class="duz-yaz1" xml:lang="tr"><span class="duz-yaz">“Yaylaların dörtte üçüne çıkılmıyor. Bazılarında hayvanlarımızı askerin korumasında otlatıyoruz. Geçim, korucu maaşına kaldı. Ne hayvanımız var, ne de tarlamız artık.”</span></p>

    <p class="duz-yaz1" xml:lang="tr"><span class="duz-yaz">Öğle vakti bir başka köye uçup konuyoruz: Doğan köyü. Eski bir kaçakçı köyü burası. Yılın yarısında dünyayla bağlantısı kesilen bir köy. Apo’nun “Mutlaka çökertilecek!” diye talimat verdiği bir korucu köyü... Yetmiş yedi yıl önce Uludere’den gelip yerleşmişler. Goyan aşiretinden dört ayrı kol, terör sayesinde kan davalarını bir yana bırakıp birleşmişler. Şirnak, Van ve Siirt’in birleşme noktasında bir köy. Tam bir geçiş yeri PKK açısından. “Mağaralarla dolu Beste Dereler bölgesine askerle birlikte hâkim oldukları için de teröriste nefes aldırmıyor Doğan köyü korucuları” diyor Sadık Benek, uzun boylu bir adam, “Bizim için hayat on gün evde, yirmi gün operasyonda, dağda geçer.”</span></p>

    <p class="duz-yaz1" xml:lang="tr"><span class="duz-yaz">Sırım gibi ama dal gibi zayıf. “Bunca yıldır hep giyinik, teçhizatla yatıyorum. Silahımı hiç çıkarmam, elden bırakmam. Herhalde ondandır” diyor. Sadık Benek, başında kırmızı beyaz puşusu, simsiyah burma bıyıkları, ellerinin arasında sürekli olarak ucu sipsivri demirden bastonuyla oynayan bir korucubaşı. Hal ve tavrıyla “Burası benden sorulur” diyor. Sadık Benek otuz yedi yaşında. Şehri tanımıyor. Bir kere Elazığ’a gitmiş bunca hayatında. “O yolculukta otobüsle Diyarbakır’dan geçtim” diye ekliyor. İki hanımdan on çocuğu var. En büyüğü on yaşında, en küçüğü bir aylık. “Yirmiye çıkar çocuk sayısı” diyor gülerek, “Belediyeye çalışıyoruz.” Şaşırdığımı görünce, “Doğan köyünün belediye olabilmesi için nüfusun 2 bini geçmesi lazım. Daha ancak bini bulduk” deyip kahkaha atıyor.</span></p>

    <p class="duz-yaz1" xml:lang="tr"><span class="duz-yaz">Sadık Benek’in devlet tarifi ilginç. “Biz devleti yeni tanıdık, 1993’te, 1994’te” diye anlatıyor bana, “Bizim için Doğan köyünde devlet yıllar yılı bir başçavuşla iki erdi. Başçavuşu da, yani devleti de uzaktan görürdük, köye yumurta toplamaya geldiğinde... Uzaktan, zira başçavuşu köyün girişinde gördük mü kaçıp saklanırdık, yumurta vermemek için...” Hep birlikte kahkaha atıyorlar. Korucubaşı Sadık Benek’in gözünde devletle asker bir. Çünkü öğretmeni de, doktoru da asker sayesinde görmüşler. Kışın hastasını helikopterle şehre taşıyan da asker, hayvanına yemini getiren de...</span></p>

    <p class="duz-yaz1" xml:lang="tr"><span class="duz-yaz">Askerî doktorla sohbet ediyorum. Helikopter en çok doğum olayında gerekiyormuş. Buralarda kızlar gelişmişse bazen on iki yaşında, ama on üçünde, on dördünde mutlaka evlendirildikleri ve çoğunlukla normal doğum yapamadıkları için çok sık hastaneye sevk edilme durumu oluyormuş... Sağlık ocağını da asker yapmış. Sağlık Bakanlığı tarafından atanan ebe-hemşireler en çok birkaç ay sonra kaçıyorlarmış Doğan köyünden.</span></p>

    <p class="duz-yaz1" xml:lang="tr"><span class="duz-yaz">Sadık Benek öfkeli:</span></p>

    <p class="duz-yaz1" xml:lang="tr"><span class="duz-yaz">“Biz insan değil miyiz? Burada biz nasıl yaşarsak, onlar da yaşasınlar. Onlar da taşın altına ellerini soksunlar.”</span></p>

    <p class="duz-yaz1" xml:lang="tr"><span class="duz-yaz">Son olarak gelen iki hemşireden umutları var. Beni de tanıştırıyorlar sağlık ocağında. On dokuz yaşında ikisi de. Biri, Manisalı bir çiftçi ailenin kızı, öteki Denizli’den. Gözlerinin içi gülen, idealist insanlar. Köyün kadınları hiç Türkçe bilmedikleri için anlaşma güçlükleri varmış. Ancak okula giden çocukların yardımıyla, tercümanlığıyla konuşabiliyorlarmış. En çok doğum kontrolü konusunda ilgi varmış. Doğum kontrolü deyince korucular kulak kesiliyor. Ama hemşire hanım hiç aldırmıyor, olanca tabiî bir üslupla “Doğum kontrolü yöntemlerini anlatıyoruz” diye devam ediyor. O sırada dikkat ediyorum, yanımızdaki subaylar da utanıyor, başlarına tavanı doğru dikiyorlar. Bir başka korucubaşı Şefik Bilen bütün yörenin ortak derdini dile getiriyor:</span></p>

    <p class="duz-yaz1" xml:lang="tr"><span class="duz-yaz">“Cahil kalmışız. Okul yok, öğretmen yok. Terörün baş elemanı cahillik. Okumamış insan her zaman terörist olabilir. On dört-on beş yaşındaki çocuğumuzun eline Keleş yerine kalem versek terörist olmaz. Sonra yolumuz yok. 40 kilometrelik yeri, o da yol açıksa ancak üç saatte gidebiliyoruz. Telefon sistemimiz kötü.”</span></p>

    <p class="duz-yaz1" xml:lang="tr"><span class="duz-yaz">“Sen yaz gazeteci bey!” diyorlar, “Bugüne kadar politikacılar söz verdi ama olmadı hiçbir şey. Sen yaz olur! Yok mu iyiliksever bir işadamı, bir medya patronu? Birkaç milyar verip Doğan köyüne bir kar aracı alacak bir babayiğit yok mu? Kışın yollarımız açık kalsın. Kar aracını alsın da, Doğan köyünün girişine adını yazalım.”</span></p>

    <p class="duz-yaz1" xml:lang="tr"><span class="duz-yaz">Karşımızda Körkendil Dağı. Buranın alameti farikası. Yükseklerde bir yere taşlarla “Önce vatan!” yazmış asker. Hemen arkasında Kato Dağı. İki bin metrelik Belbuka Tepesi’nde geçen yıl bu zamanlar kalmıştım, arada top sesleriyle kesilen bir geceydi.</span></p>

    <p class="duz-yaz1" xml:lang="tr"><span class="duz-yaz">Bir soru: koruculuk kalsın mı, kalksın mı?</span></p>

    <p class="duz-yaz1" xml:lang="tr"><span class="duz-yaz">Yüksek rütbeli bir komutanın yanıtı:</span></p>

    <p class="duz-yaz1" xml:lang="tr"><span class="duz-yaz">“Korucu araziyi biliyor. Korucu yolu biliyor. Korucu mayını biliyor. Korucu dilini konuşuyor. Asker iki üç yılda bir yer değiştiriyor ama korucu yine yerini koruyor. Beş yıl önce girdiği vadiye, mağaraya yine giriyor. Askere rağmen koruculuk sistemini değiştirecek ya da kaldıracak iseler, daha çok şehidi göze almaları lazım. Altını çiziyorum: korucu hâlâ PKK’nın baş belasıdır.”</span></p>

    <p class="duz-yaz1" xml:lang="tr"><span class="duz-yaz">Askerin bu görüşü hiç değişmiyor. Koruculuk kurumunun artılarıyla eksilerini alt alta sıralayıp bir bilanço çıkardıkları vakit koruculuğun devamından yana yapıyorlar tercihlerini. Kiminle görüşseniz farklı düşünmüyor. Koruculuğun geleceği kafalarını meşgul etmekle birlikte, bugün için bu kurumu kaldırma fikrine karşı olduklarını her sohbette belirtiyorlar. Eruh’a doğru yola çıkarken Sadık Benek koluma girip, “Terör bitecek günün birinde. O zaman gelirsin, seni keklik, geyik avına çıkarırım bu güzel dağlarda” diyor.</span></p>

    <p class="ara-spotlar-ilk-sat-r" xml:lang="tr"><span class="bold-yaz">Komando Tugayı’nda sarı</span></p>

    <p class="ara-spotlar-son-sat-r" xml:lang="tr"><span class="bold-yaz">pirinç plaketler, şehit köşeleri...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 24 ağustos 1997</span></p>

    <p class="duz-yaz1" xml:lang="tr"><span class="duz-yaz">Demir Otel’deki odamda gece vakti bir yandan notlarımı topluyorum, bir yandan izlenimlerimi günlüğüme yazıyorum.</span></p>

    <p class="duz-yaz1" xml:lang="tr"><span class="duz-yaz">Siirt’teki Komando Tugayı’nda geçen gün şöyle bir olay yaşadım. Buraya geldiğim gün</span> <span class="italik-yaz">Sabah</span><span class="duz-yaz">’ın birinci sayfasında “Rugan Pabuçlu Ali Dayı” röportajı çıkmıştı. Köyünden sürülmüş, kendi yurdunda sürgün yaşayan bir ihtiyarın insanî yakınmalarını dokunaklı üslupla yazmıştım. Komando Tugayı’nın kapısında beni karşılayan komutan, bu röportajımdan rahatsız olmuş. “Toprağa bakan bir ihtiyara bu kadar ilgi neden ki?..” diye sorarken biraz buruktu. Sonra da kolumdan tutup beni kapıya götürdü.</span></p>

    <p class="duz-yaz1" xml:lang="tr"><span class="duz-yaz">“Bakın Hasan Cemal Bey” dedi komutan, “burada 141 adet plaket var. Şehitlerimiz bunlar. Ama sayıları daha fazla. Girişteki pirinç plaketler eksik. Şehitlerimiz için yenilerini ısmarladık, henüz gelmedi.”</span></p>

    <p class="duz-yaz1" xml:lang="tr"><span class="duz-yaz">Şöyle devam etti komutan:</span></p>

    <p class="duz-yaz1" xml:lang="tr"><span class="duz-yaz">“Bakın, şu ön taraftaki beton meydanı görüyor musunuz? Oraya helikopterle getirilip yan yana yatırılıyor beyaz torbalar... Yani şehitlerimiz... Bir an kendinizi bizim yerimize koyup o anı hissetmeye çalışın. Üstelik telefonu kaldırıp eşine, anasına, babasına acı haberi vermek de bana, komutanlara düşüyor.”</span></p>

    <p class="duz-yaz1" xml:lang="tr"><span class="duz-yaz">Sarı pirinç plaketler, şehit köşeleri.</span></p>

    <p class="duz-yaz1" xml:lang="tr"><span class="duz-yaz">Güneydoğu’da birçok askerî birlikte böyle.</span></p>

    <p class="duz-yaz1" xml:lang="tr"><span class="duz-yaz">Pervari’de bir alay. Sarı pirinç plaketleri sayıyorum. 1994’ten beri 48 şehit. Alayın ilk komutanı Albay Suat Karadağ 1994 eylül ayında şehit düşmüş. Asteğmen Erkan Ünal Kuzey Irak’ta, Medina’da şehit düşmüş. Er Murat Çelik Doğancı’da... Doğan köyünde tabura ait şehitler köşesi. Toplam 18 şehit. “Üsteğmen Korhan Zağralı devre arkadaşımdı, burada şehit düştü” diyor bir subay... Er Kâzım Bulut yirmi bir yaşındayken hayata veda etmiş. Bir diğeri, Bindan Bulut da yirmi yaşındayken... “Lütfen yazın” diyor bir astsubay kolumdan çekerek, “Şehitlerimize, gazilerimize daha çok ilgi göstersin medya...”</span></p>

    <p class="duz-yaz1" xml:lang="tr"><span class="duz-yaz">Genç, yakışıklı helikopter pilotu:</span></p>

    <p class="duz-yaz1" xml:lang="tr"><span class="duz-yaz">“Şu uçtuğunuz UH-1’ler var ya, tam bir helikopter klasiğidir. Amerikalıların Vietnam’da kullandıkları, filmlerde gördüğümüz o helikopterler...”</span></p>

    <p class="duz-yaz1" xml:lang="tr"><span class="duz-yaz">Yeni evlenmiş, üç gün önce. Ama iki haftalık bir görevle, gelini Diyarbakır’da bırakıp yola koyulmuş... Bir başka genç pilot geçenlerde ailesiyle birlikte İzmir’e tatile gitmiş. Pansiyonda televizyon haberlerini izlerken, sıra Güneydoğu haberlerine gelince oradan biri, “Kes şunu, zapla!” deyince, canının nasıl sıkıldığını anlatıyor.</span></p>

    <p class="duz-yaz1" xml:lang="tr"><span class="duz-yaz">Kulağıma çalınıyor:</span></p>

    <p class="duz-yaz1" xml:lang="tr"><span class="duz-yaz">“Siz batıda eğlenirken...”</span></p>

    <p class="duz-yaz1" xml:lang="tr"><span class="duz-yaz">Sonu aynı geliyor:</span></p>

    <p class="duz-yaz1" xml:lang="tr"><span class="duz-yaz">“Biz buralarda vatan görevi yapıyoruz. Basınla televizyon yeterli ilgiyi göstermiyor. Bazen tarafsız bir gözlemci gibi yansıtılıyor burada yaşadıklarımız...”</span></p>

    <p class="duz-yaz1" xml:lang="tr"><span class="duz-yaz">Eruh, Şemdinli’yle birlikte PKK’nın ilk eylem koyduğu yer.</span></p>

    <p class="duz-yaz1" xml:lang="tr"><span class="duz-yaz">1984’ün ağustos ayında Eruh’u basıyor, altı saat boyunca belediye hoparlöründen PKK propagandası yapıyor. On üç yıl içinde bu ikinci gelişim. İlk kez SHP Genel Başkanı Erdal İnönü’yle 1980’li yıllarda geçmiştim Eruh’tan. Genç subaylarla akşam vakti sohbet ediyorum. Bir gece önce “görüntü alınıyor”. Yani dağda dolaşan iki grup terörist gece görüş dürbünleriyle saptanıyor. Derhal alarm veriliyor. Geceyarısından sabahın dördüne kadar çevre dağlarda müthiş bir cayırtı kopuyor. Gün doğarken takip başlıyor. Görev dönüşü sabah on bire doğru. Birliğin komutanı uzun boylu, sırım gibi genç bir subay. Olağan bir şeymişçesine anlatıyordu gece dağda yaşananları...</span></p>

    <p class="duz-yaz1" xml:lang="tr"><span class="duz-yaz">Niye yazıyorum bunları?</span></p>

    <p class="duz-yaz1" xml:lang="tr"><span class="duz-yaz">Güneydoğu’da askerin dünyasını biraz hissettirebilmek için... Onların duygu ve düşüncelerini anlayabilmek, anlatabilmek için... Önemsiyorum bunu. Çünkü, Güneydoğu’da askerin dünyasına nüfuz edemeden, onu anlamaya çalışmadan, Güneydoğu’da “çözüm bulmak” ya da çözümden söz etmek düş kurmakla eş anlam taşır. En üst düzeyde asker-sivil diyaloğu örülmeden, bu diyalog soyut değil somut bir çerçeveye oturtulmadan, Güneydoğu’daki çıkmazdan kurtulmak güçtür.</span></p>

    <p class="duz-yaz1" xml:lang="tr"><span class="duz-yaz">Asker dersine iyi çalışıyor. Görevini her alanda yerine getiriyor. Üstelik kelle koltukta yapıyor bu işi. Gazi oluyor, şehit oluyor. Bu kadar fedakârlık gün gelir boşa gidebilir mi? Evet, gidebilir. Gitmemesi için askerin elde silah yaptığı mücadelenin yanı sıra bataklığı kurutmak için adımlar atmak şart. Güvenlik sorunu açısından bugün büyük aşama kaydedilmiş durumda. Ama sorunun bitebilmesi için devletin yalnız askeriyle değil, sivil yöneticisiyle, öğretmeniyle, doktoruyla, ebesiyle, işadamıyla Güneydoğu’da kendini duyurması gerekiyor.</span></p>

    <p class="duz-yaz1" xml:lang="tr"><span class="duz-yaz">Geçmişte çok yazdım.</span></p>

    <p class="duz-yaz1" xml:lang="tr"><span class="duz-yaz">Askerin yöntem ve tutumundan kaynaklanan hatalar da sorunun bugüne kadar dallanıp budaklanmasında önemli rol oynadı. Soruna tek pencereden bakmaları ve hükûmetlerin bu alana karışmasını istemeyen tutumları yanlış olmuştur. Sivil yönetimlerin ise Güneydoğu, Kürt sorunu gündeme geldiğinde asker karşısında geri çekilmek genellikle kolaylarına gelmiştir. Sivil siyaset kurumu dersine iyi çalışmamıştır. İyi çalışmayınca da askerle diyalog kuramamış, belirli noktalarda askeri ikna edebilecek ustalığı, donanımı gösterememiştir sivil siyasetçiler... Böylece yıllar yılı “Kürt yok Türk var” denmiş, sonra sıra “Kürt var, Kürt sorunu yok”a gelmiş ve resmî düzeyde Kürtçe’nin, Kürt kimliğinin inkârı devam etmiştir. Güneydoğu hep bir güvenlik sorunu olarak görülmüş ve soruna hep askerî açıdan yaklaşılmıştır. Bugün güvenlik sorununda çok büyük mesafeler kat edildiği için artık ekonomi deniyor, eğitim, sağlık deniyor, aş ve iş deniyor.</span></p>

    <p class="duz-yaz1" xml:lang="tr"><span class="duz-yaz">Ama yetmez.</span></p>

    <p class="duz-yaz1" xml:lang="tr"><span class="duz-yaz">Bir adım daha atmak lazım.</span></p>

    <p class="duz-yaz1" xml:lang="tr"><span class="duz-yaz">Kültürel alanda, kimlik alanında...</span></p>

    <p class="duz-yaz1" xml:lang="tr"><span class="duz-yaz">Evet, insanların sırtı pek karnı tok olmadıkça, ne yaparsanız yapın bataklık kurumaz. Sivrisinek üretmeyi sürdürür. Ama insanların bir de kimlik sorunu var. “Babo” sözcüğünün unutulmasını istemeyenlerin, Liceli, rugan pabuçlu Ali Dayı gibi kendi yurdunda sürgün yaşamak istemeyenlerin de sorunu var. Kimliklere, kültürlere, anadillere saygı göstermek de barışın, huzurun koşullarından biridir. Terörle mücadelenin bir boyutu da budur.</span></p>

    <p class="duz-yaz1" xml:lang="tr"><span class="duz-yaz">Başında barış, insan hakları gibi sıfatlar taşıyan derneklerin Güneydoğu’ya ilişkin faaliyetleri askerin dünyasında genellikle tepkiyle, kuşkuyla karşılanıyor. Çünkü bunlar PKK’yla, terör örgütüyle bağlantılı görülüyor. Asker, gerçek barış için asıl kendilerinin mücadele ettiğini vurguluyor. Kimseyle Kürt olduğu için mücadele etmediklerini, kelle koltukta mücadelenin terörist kişilere karşı yürütüldüğünün altını çiziyorlar. Bu yüzden “kimlik” vesaire dendiği zaman askerin dünyasında derhal alerji oluştuğu bir gerçek...</span></p>

    <p class="duz-yaz1" xml:lang="tr"><span class="duz-yaz">Ancak edindiğim bir başka izlenim var. Askerin dünyası demin belirttiğim konularda gönülsüz de olsa, kurmaylıktan kaynaklanan özelliklerle bugün gelinmiş olan noktada, bazı adımlara kapalı sayılmaz. Geçmişe göre değişimin izleri, kimlik ve bireysel planda kültürel haklar gibi konularda kendini belli etmeye başlamış... Bu nedenle eğer sivil siyasî otorite önümüzdeki dönemde dersine iyi çalışırsa, askerle somut bir çerçevede akıllı diyaloglar örebilirse ve de kimse geçmişin esiri olmazsa, Güneydoğu’ya huzur ve barış beklediğimizden çok daha çabuk gelebilir. Terör ve şiddet eylemleri tümüyle sona erer mi? Hayır. Ama yıllar geçtikçe marjinal hale gelir, kıytırıklaşır. Son beş yılda güvenlik alanında sağlanan başarı daha ileriye götürülür.</span></p>

    <p class="duz-yaz1" xml:lang="tr"><span class="duz-yaz">1997’nin ağustos ayı sıcağında Güneydoğu’dan gördüklerimin özeti böyle. Haydi iyi geceler Hasan Cemal, yarınki yazıyı da günlükten kurtarmış oldun böylece...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">22 ekim 1997</span></p>

    <p class="duz-yaz1" xml:lang="tr"><span class="duz-yaz">“Türkiye çok zor bir ülke, Türk olmak da kolay değil!” diye başlıyor</span> <span class="italik-yaz">Sabah</span> <span class="duz-yaz">gazetesindeki yazım, “Dün de öyleydi, bugün de öyle. Baksanıza 1856 tarihli Islahat Fermanı’mızdaki şu satırlara: ‘Benim hapishanemde insanlara asla kötü muamele etmeyeceksin, işkence yapmayacaksın.’ Bir buçuk asır önce de söz vermişiz insan hakları için... Bugün de veriyoruz. Allı pullu sözleşmelerin altında devlet olarak adımız var. Ama imzamıza sadık kalmıyoruz. Gereği yapılmıyor. Devlet olarak verilen sözleri tutmuyor siyasal iktidarlar. İnsan hakları sicilimiz Türkiye’nin alnında kara bir leke. Bunu hak etmiyoruz.</span></p>

    <p class="duz-yaz1" xml:lang="tr"><span class="duz-yaz">Bazen içim daralıyor.</span></p>

    <p class="duz-yaz1" xml:lang="tr"><span class="duz-yaz">Geçen akşam da öyle oldu. Eşber Yağmurdereli’nin nasıl ite kaka gözaltına alındığını izlediniz mi televizyon ekranlarında?.. Yağmurdereli... Görme özürlü... Avukat... İnsan hakları savunucusu... ‘Barış İçin 1 Milyon İmza’ kampanyasının öncüsü... Ve düşünce suçlusu! On dört yıl hapis yatmış... Şimdi yirmi iki yıl daha hapse girmeye hazırlanıyor. Niye? ‘Söz’den dolayı. Düşünceden dolayı. Yapılan bir konuşmanın, ifade edilen bir fikrin bedeli tam yirmi iki yıl demir parmaklık arkasında yatmak... Lütfen düşünün. Adalet bunun neresinde? Bunun neresi insan haklarına, demokrasiye sığar? Vurun bileklerine kelepçeyi Eşber Bey’in. İte kaka gözaltına atın. Yirmi iki yıllığına hapse gönderin. Eşber Bey gözaltına alınırken, ‘Çekin bu fotoğrafı’ diyordu olanca serinkanlılığıyla, ‘Altına da yazarsınız Türkiye’de demokrasinin fotoğrafı diye...’”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">8 şubat 1998</span></p>

    <p class="duz-yaz1" xml:lang="tr"><span class="italik-yaz">Sabah</span><span class="duz-yaz">’ta çıkan bir yazımdan alıntı. Başbakan Mesut Yılmaz’ı muhatap alan bir yazı. Günlüğüme aktardığım bazı bölümleri şöyle:</span></p>

    <p class="duz-yaz1" xml:lang="tr"><span class="duz-yaz">“Adı, Kürt Kültür ve Araştırma Vakfı. Kısaca, Kürt-Kav. Cumhuriyet tarihimizin ilk Kürt kimlikli kurumu. 1995’te mahkeme kararıyla resmiyet kazandı. Bu sivil toplum kuruluşunun başkanı Yılmaz Çamlıbel bugünlerde dertli. İşte geçen gün bana anlattıkları:</span></p>

    <p class="duz-yaz1" xml:lang="tr"><span class="duz-yaz">‘Mahkemeler vakıf senedimizi onayladı. Buna göre Kürtçe dil kursu açma hakkımız var. Ama olmadı. İstanbul’daki merkez binamızda açtığımız kurs valilik emriyle kapatıldı. Kendi çıkardığımız yasaya kendimiz uymuyoruz. Hukuk değil, neredeyse yasa devleti bile değiliz. Yezidî, Musevî ve Hıristiyan Kürt’e anadiliyle çalışma yapmak serbest. Ama Müslüman Kürt’e yasak! Örneğin Siirtli, Urfalı vatandaşlarımıza anadili serbest. Ama aynı illerde yaşayan Kürt vatandaşlarımıza yasak. Mahkemeler bizden Kürtçe tercüman istiyor. Fakat bizim Kürtçe’yi daha iyi öğrenmemiz yasaklanıyor.’</span></p>

    <p class="duz-yaz1" xml:lang="tr"><span class="duz-yaz">Sözlerini şöyle noktaladı Çamlıbel:</span></p>

    <p class="duz-yaz1" xml:lang="tr"><span class="duz-yaz">‘Biz şiddete karşı, PKK’ya karşı Kürtleriz. Siyasal değil, kültürel bir olayın peşindeyiz. Bir kursumuza bile izin verilmiyor, hangi çağdayız?’</span></p>

    <p class="duz-yaz1" xml:lang="tr"><span class="duz-yaz">İşte böyle.</span></p>

    <p class="duz-yaz1" xml:lang="tr"><span class="duz-yaz">Sayın Başbakan Yılmaz;</span></p>

    <p class="duz-yaz1" xml:lang="tr"><span class="duz-yaz">Kürt değil Güneydoğu sorunu diyebilirsiniz. Ancak Kürt varlığını kabul ettiğinize göre, Kürt kökenli vatandaşlarımızın demokrasiden doğan, Cumhuriyet devletinin eşit vatandaşı olmaktan kaynaklanan bazı bireysel haklarını kabul etmek durumundasınız. Bunun için devletin tekliğine de, Türkçe olan genel eğitim ve resmî diline de dokunmak gerekmiyor. Azınlık hakları tanınması da şart değil.</span></p>

    <p class="duz-yaz1" xml:lang="tr"><span class="duz-yaz">Tıpkı Fransa’daki gibi!</span></p>

    <p class="duz-yaz1" xml:lang="tr"><span class="duz-yaz">İsteyen istediği dil kursunu açabilmeli. Radyodan, televizyondan kendi anadilinde şarkısını, haberini dinleyebilmeli. Devletin bu konularda ille de yardımcı olması da şart değil, mâni olmasın yeter!”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Buenos Aires’te “Perşembe</span></p>

    <p class="ara-spotlar" xml:lang="tr"><span class="bold-yaz">Anneleri”, İstanbul’da</span></p>

    <p class="ara-spotlar-son-sat-r" xml:lang="tr"><span class="bold-yaz">“Cumartesi Anneleri”...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Paris, 13 mayıs 1998</span></p>

    <p class="duz-yaz1" xml:lang="tr"><span class="duz-yaz">Bu yazıyı neden Paris’ten yazıyorum?</span></p>

    <p class="duz-yaz1" xml:lang="tr"><span class="duz-yaz">Bilmiyorum.</span></p>

    <p class="duz-yaz1" xml:lang="tr"><span class="duz-yaz">Belki de her gün yazı yazmanın dayanılmaz ağırlığından olabilir. Geçenlerde bir Amerikalı yazarın makalesinde okumuştum. Berlin deyince militarizm, Paris deyince romantizm takılıyormuş aklına... Paris romantik! Hele şu bahar günlerinde bir başka türlü. “Güzel Paris... Yalnızca bir başkent gibi değil, yabancı bir kadın gövdesi gibi hâlâ keşfedilmeyi bekleyen...” diye başlamış söze Nedim Gürsel</span> <span class="italik-yaz">Paris Kitabı</span><span class="duz-yaz">’nın bir yerinde. Nâzım Hikmet’ten de bir şiir:</span></p>

    <p class="x-iir-d-rtl-k-ilk-m-sra" xml:lang="tr"><span class="dar-paragraf1">Hangi şehir şaraba benzer ?</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Paris.</span></p>

    <p class="x-iir-d-rtl-k-genel" xml:lang="tr"><span class="dar-paragraf1">İlk bardağı içersin buruktur.</span></p>

    <p class="x-iir-d-rtl-k-genel" xml:lang="tr"><span class="dar-paragraf1">İkincide dumanı vurur başına,</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Üçüncüde mümkünü yok</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Masadan kalkmanın</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Garson bir şişe daha getir !</span></p>

    <p class="x-iir-d-rtl-k-genel" xml:lang="tr"><span class="dar-paragraf1">Ve artık nerede olsan, nereye gitsen</span></p>

    <p class="x-iir-d-rtl-k-son-m-sra" xml:lang="tr"><span class="dar-paragraf1">Paris’in ayyaşısın iki gözüm.</span></p>

    <p class="duz-yaz1" xml:lang="tr"><span class="duz-yaz">Woody Allen’in bir filmiydi. “İyi ki Bach var!” diyordu. Ben de bugünlerde çok Bach dinliyorum. Politikanın kasvet verici labirentlerinde dolaşırken, bazen Bach’ın görünmez dünyasına sığınmak insana tahammül gücü veriyor. Bach’ı dinlerken kendimi de dinliyorum. Kendimle hesaplaşıyorum. Geçen gün bir faks aldım. İki çocuklu tanıdığım bir anneden geliyordu. Bir yazımdan dolayı beni eleştiriyordu. “Kayıpları” için her hafta Beyoğlu’nda gösteri yapan “Cumartesi Anneleri” konusunda beni duyarsız kalmakla suçluyordu:</span></p>

    <p class="duz-yaz1" xml:lang="tr"><span class="duz-yaz">“Tam elli altı hafta boyunca Galatarasay Lisesi’nin önünde çoğunluğunu kadınların oluşturduğu bir grup insan, kayıp çocuklarını bulamadıklarını sokaktan geçen bazı başka insanlara anlatmak istediler. Ben bu eyleme elli altı hafta boyunca katıldım. Oturma sırasında tek bir çıtın çıkmadığını biliyorum. Polisin orada oturanlara bildiri dağıttığına, polisle her çeşit diyaloğun uygar bir çerçeve içinde gerçekleştiğine de tanık oldum. Ancak bir ay önce etrafımızı her zamankinden yoğun saran çevik kuvvetten birinin, ‘Emir gelmedi mi daha, avucum kaşınıyor’ dediğine de tanığım. Bir hafta sonra bu insanlar dövüldü, gözaltına alındı. Buna da tanığım. Çünkü bu insanlardan biri de bendim. Haber kaynakların sana ulaştırıyor mu bilmiyorum. Ama Türkiye’de dört yüzü aşkın insandan, polis tarafından götürüldüklerinden bu yana haber alınamadı. Daha doğrusu bir daha bu insanları sağ gören olmadı. Hasan Ocak misali cesetleri bulundu. Son bir yıl içinde yirmiyi aşan gözaltında kayıplar var. Geçen yılın haziran ve temmuz aylarında gözaltına alınan beş kişinin cesetleri ocak ve şubatta Çukurca’da yol kenarında bulundu. Devletin gözaltına aldığı insanları cebine koymadığını sen de biliyorsun. Bunu da etki-tepkiyle mi açıklayacağız? Bizler de mi PKK ve terör örgütleri tarafından manipüle ediliyoruz? Bu ülkede sorunlarını şiddetle çözmeyi reddedip herhangi bir demokratik hakkı savunan insan, ertesi gün devletin şiddetiyle karşılaştığında, demokratik hakkını talep ederek ve savunarak da mı şiddeti körüklemiş oluyor yani? Bunları yaşayanlardan kaç kişi sorunlarını demokratik bir platformda çözmek inadını gösterecek dersin?”</span></p>

    <p class="duz-yaz1" xml:lang="tr"><span class="duz-yaz">Acı gerçeklerin altını çizen satırlar.</span></p>

    <p class="duz-yaz1" xml:lang="tr"><span class="duz-yaz">Eleştirilmek iyidir.</span></p>

    <p class="duz-yaz1" xml:lang="tr"><span class="duz-yaz">“Cumartesi Anneleri” için bunca zamandır yazı yazmamış olmam ille de duyarsızlıktan değil, ihmalden kaynaklanıyor.</span></p>

    <p class="duz-yaz1" xml:lang="tr"><span class="duz-yaz">Şimdi hatırlıyorum.</span></p>

    <p class="duz-yaz1" xml:lang="tr"><span class="duz-yaz">Buenos Aires’teki Arjantinli anaların kayıp çocukları için haftada bir perşembe günleri eylem yaptıkları Mayıs Alanı’na gitmiştim. Hiç unutmam, gözlerinin içine hüzün çökmüş yaşlı bir ana, sanki yüreği sökülmüş gibi konuşuyordu:</span></p>

    <p class="duz-yaz1" xml:lang="tr"><span class="duz-yaz">“Kayboldular. İşkence yapıldı onlara. Gözkapaklarına, cinsel organlarına elektrik verildi. Katillerin, işkencecilerin sokakta ellerini kollarını sallaya sallaya dolaşabilmeleri demokrasiye en büyük tehlike değil mi? Evlatlarımızı bizim kollarımızdan canlı canlı aldılar. Geri istiyoruz onları. Beyaz başörtülerimizle Mayıs Alanı’nda barikatlar kurduk, daha da kuracağız.” (</span><span class="italik-yaz">Cumhuriyet</span><span class="duz-yaz">, 12 mayıs 1987)</span></p>

    <p class="duz-yaz1" xml:lang="tr"><span class="duz-yaz">Yazıma şu başlığı koymuştum:</span></p>

    <p class="duz-yaz1" xml:lang="tr"><span class="duz-yaz">“Yaşamak için acı çekmek!”</span></p>

    <p class="duz-yaz1" xml:lang="tr"><span class="duz-yaz">İlle de gerekmiyor.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">16 eylül 1999</span></p>

    <p class="duz-yaz1" xml:lang="tr"><span class="duz-yaz">İsmail Beşikçi serbest...</span></p>

    <p class="duz-yaz1" xml:lang="tr"><span class="duz-yaz">Özgür Bakış’ın haberinden: “Bugüne kadar yayımladığı 36 kitapla çok sayıda makaleden dolayı aralıklarla toplam 18 yıl hapis yatan ve 52 dava dosyasından 79 yıl kesinleşmiş hapis ve 8 milyar lira para cezası bulunan İsmail Beşikçi, basın suçlarına erteleme yasası kapsamında dün akşam Bursa Özel Tip Cezaevi’nden serbest bırakıldı. Beşikçi, yaptığı açıklamada, daha önce yedi kez tahliye olduğunu, dört kez de emniyetten serbest bırakıldığını belirterek, ‘Bu çıkışlar özgürlüğe çıkışlar değil’ dedi.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">13 nisan 2000</span></p>

    <p class="duz-yaz1" xml:lang="tr"><span class="duz-yaz">Günlüğümden notlar...</span></p>

    <p class="duz-yaz1" xml:lang="tr"><span class="duz-yaz">İsveç’te yaşayan ve Kürtçe yazan romancı Mehmed Uzun’un yedi kitabı birden toplatıldı. Diyarbakır Devlet Güvenlik Mahkemesi’nin kararıyla... İnsan Hakları Derneği Başkanı Hüsnü Ündül’ün açıklaması:</span></p>

    <p class="duz-yaz1" xml:lang="tr"><span class="duz-yaz">“Yaşayan en büyük tiyatro yazarlarından Harold Pinter,</span> <span class="italik-yaz">Dağ Dili</span> <span class="duz-yaz">adlı oyunu yazdı. Oyunda, oğlu cezaevinde bulunan bir annenin, oğluyla anadilinde konuşmasının yasaklanması işleniyordu. Bu ülke ne yazık ki bizim ülkemizdi. Anadili yasağı, insan onuruna aykırı yasalar sorunun başta gelenidir. Mehmed Uzun, bu toprakların kokusunu, rengini ve çeşitliliğini, dünya halklarına gösteren bir yazarımızdır. Yaşamımızı zenginleştirenlerdendir. Mehmed Uzun’un düşüncelerini ve yapıtlarını kısıtlamak yerine, onu ve benzerlerini teşvik etmektir yapılması gereken...”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">22 ocak 2001</span></p>

    <p class="duz-yaz1" xml:lang="tr"><span class="duz-yaz">Günlüğümden bir sayfa.</span></p>

    <p class="duz-yaz1" xml:lang="tr"><span class="italik-yaz">Radikal</span><span class="duz-yaz">’in manşeti ilginç:</span></p>

    <p class="duz-yaz1" xml:lang="tr"><span class="duz-yaz">“Bu yol AB’ye gitmez!”</span></p>

    <p class="duz-yaz1" xml:lang="tr"><span class="duz-yaz">Haber daha ilginç:</span></p>

    <p class="duz-yaz1" xml:lang="tr"><span class="duz-yaz">“Danıştay’dan sokak ve caddelere verilen isimlere yasak... Avrupa Birliği’ne giriş sürecinde Kürtçe tartışılırken, Mahatma Gandhi, Yılmaz Güney ve Halepçe gibi isimlerle Yezidîlerin kutsal mekânlarına ait adlar ‘halkı isyana teşvik’ olarak değerlendirildi. Batman Belediyesi’nin değiştirdiği bazı sokak ve cadde isimlerini iptal eden Danıştay kararında şöyle dedi:</span></p>

    <p class="duz-yaz1" xml:lang="tr"><span class="duz-yaz">‘Bu isimler Türkçe değildir. Bir kısmının isyanları ve devletçe katledilenleri çağrıştırdığı, Gandhi gibi sömürgecilere karşı mücadele eden isimlerin özellikle seçildiği, isyanın makbul bir şeymiş gibi gösterilmeye çalışıldığı, etnik mesaj verildiği anlaşılmıştır. Mahatma Gandhi: Hindistan’da İngiltere’ye karşı bağımsızlık mücadelesi veren bir liderin ismidir. Yılmaz Güney: bölücülük faaliyetleri olduğu gibi bir hâkimi öldürmekten ceza alıp yurtdışına kaçmıştır. Halepçe: Irak’ta bir yerleşim yerinin adıdır. Irak devletinin Kürtleri toplu olarak öldürdüğü yer diye biliniyor. Tilmerç: Batman’a bağlı bir köyün eski adı olup Türkçe olmayan isim yeniden canlandırılmaktadır. Zozan: Kürtçe bir kelime olup yayla anlamına gelir. Laleş: bu kelime Kürtçe lale anlamına gelmekle birlikte Yezidîlerin kutsal mekân sayıp Irak’ta hacı olmak için ziyaret ettikleri bir yer ismidir.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">8 haziran 2001</span></p>

    <p class="duz-yaz1" xml:lang="tr"><span class="italik-yaz">Radikal</span> <span class="duz-yaz">gazetesinin bugünkü manşeti:</span></p>

    <p class="duz-yaz1" xml:lang="tr"><span class="duz-yaz">”Utandıran karar!”</span></p>

    <p class="duz-yaz1" xml:lang="tr"><span class="duz-yaz">Haber, Avrupa İnsan Hakları Mahkemesi’nin bir kararıyla ilgili:</span></p>

    <p class="duz-yaz1" xml:lang="tr"><span class="duz-yaz">“Avrupa İnsan Hakları Mahkemesi 1993’te Muş’ta düzenlenen operasyon sırasında gözaltına alınan on bir köylünün ‘öldürüldüğüne’ kanaat getirdi. Cezası, 1 trilyon lira... Türkiye, PKK’ya karşı 9 ekim 1993 tarihinde Muş-Kulp-Lice üçgeninde gerçekleştirilen bir operasyon sırasında ‘kaybolan’ on bir köylünün yakınlarına yaklaşık 1 trilyon lira tazminat ödeyecek.”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Kolordu’da komutan:</span></p>

    <p class="ara-spotlar-son-sat-r" xml:lang="tr"><span class="bold-yaz">“Milliyetçilik dilde başlar!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Viranşehir, 13 haziran 2001</span></p>

    <p class="duz-yaz1" xml:lang="tr"><span class="duz-yaz">Buna benzer harikulade bir manzarayı bir zamanlar kuşbakışı görmüştüm. Kahire’ye uçakla inerken, Nil vadisindeki pamuk tarlalarının yemyeşilliğiyle, güneş altında göz kamaştıran çöl sarısının birbirini bıçak gibi kesmesini yıllar önce hayranlıkla seyretmiştim.</span></p>

    <p class="duz-yaz1" xml:lang="tr"><span class="duz-yaz">Dün sabah da öyle oldu.</span></p>

    <p class="duz-yaz1" xml:lang="tr"><span class="duz-yaz">Diyarbakır’dan yola çıktık. Güneş tepemizde, yakıyor. Mardin yolundan saptık. Mazıdağı ile Derik’i geçtik. Birdenbire önümüze uçsuz buçaksız sarı bir dünya çıktı:</span></p>

    <p class="duz-yaz1" xml:lang="tr"><span class="duz-yaz">Mezopotamya Ovası.</span></p>

    <p class="duz-yaz1" xml:lang="tr"><span class="duz-yaz">Sanki sonsuza dek uzayıp gidiyordu. Mezopotamya’da çok dolaştım. Işığı mı, açısı mı bilemiyorum ama bu seferki güzelliği başka türlüydü. İnsanın gözünü alan, yakıcı güneş altında sapsarı, dalga dalga buğday denizini yer yer bıçak gibi kesen çağla yeşili pamuk tarlaları... Öylesine bir güzellik ki insana yaşama sevinci aşılıyor, umut aşılıyor.</span></p>

    <p class="duz-yaz1" xml:lang="tr"><span class="duz-yaz">Viranşehir’de genç doktoru dinliyorum.</span></p>

    <p class="duz-yaz1" xml:lang="tr"><span class="duz-yaz">“Yüz bin nüfusu var buranın. İlçe merkezinde bir sağlık personeline 7 bin kişi düşüyor. Bir doktora düşen kişi sayısı 15 bin... Toplam iki yüz köy ve mezrada sadece iki sağlık ocağı var ama ikisi de kapalı. Sağlık Bakanlığı rakamlarına göre Türkiye’de en çok tifo vakasına Viranşehir’de rastlanıyor. 1999’da resmen bildirilen vaka sayısı 1 225. Bir de bildirilmeyenler var tabiî. Aynı yıl 300 milyonluk bütün Amerika’da yalnızca 400 tifo vakası olmuş...”</span></p>

    <p class="duz-yaz1" xml:lang="tr"><span class="duz-yaz">Doktor daha yirmi üç yaşında. Çukurova Tıp Fakültesi’nden yeni mezun. Doğruca Viranşehir’e gelmiş, HADEP’li belediyenin geçenlerde açtığı Sağlık Merkezi’ni yönetmeye başlamış. Dikkatimi çekiyor, bayağı sarışın bir genç. “Memleket neresi?” diye sorunca, anlıyor neden sorduğumu. “Galiba Kürt’e benzetemediniz” diyor gülerek, “Adıyamanlı’yım.” İsmi, Ciğerhun. Kürtçesi Cigerxwin. Türkçe ne manaya mı geliyor? Kanlı ya da yaralı ciğer. Yani sıkıntıdan, dertten ciğeri kanamış insan... Ciğerhun aynı zamanda ünlü bir Kürt ozanı. Midyat’ın bir köyünde doğmuş. Medresede okuyup imam çıkmış. Sonra ateistliğe dönüp Marksistlikte karar kılmış. Uzun yıllar Suriye’de yaşadıktan sonra 1985’te Fransa’da ölmüş.</span></p>

    <p class="duz-yaz1" xml:lang="tr"><span class="duz-yaz">Doktor diyor ki:</span></p>

    <p class="duz-yaz1" xml:lang="tr"><span class="duz-yaz">“Hani İbrahim Tatlıses’in bir türküsü var, ‘cane cane cane’ diye. Ciğerhun’un bir şiirinden Türkçeleştirilmiştir bu...”</span></p>

    <p class="duz-yaz1" xml:lang="tr"><span class="duz-yaz">Ciğeri yaralı olan birini daha tanıdım burada. Viranşehir’in HADEP’li belediye başkanı Emrullah Cin. Mesleği öğretmenlik. Yakınıyor, “Hâlâ ‘Kürtçe olsun mu, olmasın mı?’ diye bir tartışmayı bu ülkede yapmak ayıp değil mi?” diye...</span></p>

    <p class="duz-yaz1" xml:lang="tr"><span class="duz-yaz">Evet, ayıp!</span></p>

    <p class="duz-yaz1" xml:lang="tr"><span class="duz-yaz">Anlatıyor:</span></p>

    <p class="duz-yaz1" xml:lang="tr"><span class="duz-yaz">“Ben Türkçe’yi okulda öğrendim. Hiç unutmam. Köy ilkokulunda ilk günümdü. Öğretmen geldi, ‘Kalk’ dedi. Anlamadım, kalkmadım yerimden. ‘Kalk kalk...’ diye tekrarladı. Kürtçe’de kavunun kurutulmuşuna ‘kağ’ deriz. Öğretmen ‘Kalk kalk!..’ diye bağırdıkça, ben çırpınıp yerlerde kağ arıyorum. Öğretmen yanıma geldi, kulağıma öyle bir asıldı ki, işte o zaman ‘kalk’ Türkçe’de ne anlama geliyor anladım. Ama bunun ezikliğini, öğretmenin o sert davranışını bugüne kadar hiç unutamadım. Bıraksınlar Kürtçe’yi öğrenelim, öğretelim. Herkes kendi anadilinde eğitim hakkına sahip olmalı. Evrensel bir insan hakkı değil mi bu? Kendini kendi dilinde ifade etme özgürlüğüne herkes sahip olsun. Tamam, Kürtçe’de birbirinden çok farklı lehçe var, ağız var. Ama örneğin en yaygın olanı Kırmançi değil mi? Bu geliştirilebilir.”</span></p>

    <p class="duz-yaz1" xml:lang="tr"><span class="duz-yaz">Sofraya Viranşehir’in ünlü fırın yemeği tava geliyor. Yine taş fırından çıkma sımsıcak, ipince yufkalarıyla tavaya dalıyoruz. Demokrasi talepleri deyince bir nefeste sıralıyor Belediye Başkanı Cin:</span></p>

    <p class="duz-yaz1" xml:lang="tr"><span class="duz-yaz">“İnançların, kültürlerin kendilerini özgürce ifade edebilmeleri... Tabiî Türkiye’nin bütünlüğü içinde... Köy koruculuğunun, ‘olağanüstü hal’in kaldırılması... Toprak reformu, yani ağaların elinden Hazine arazilerinin kurtarılması... Seçim sistemini değiştirmek, seçim barajını yüzde 10’dan aşağı indirmek...”</span></p>

    <p class="duz-yaz1" xml:lang="tr"><span class="duz-yaz">1999 seçimlerinde baskıya rağmen yüzde 45 oyla nasıl belediye başkanı seçildiğini anlatıyor. “Bölücülük ilkel bir anlayış. Kim bölmek ister ki Türkiye’yi? Kimliği, dili inkâr etmektir insanları asıl bölücülüğe iten” diyor Viranşehir’in HADEP’li belediye başkanı Emrullah Cin...</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Diyarbakır, 17 haziran 2001</span></p>

    <p class="duz-yaz1" xml:lang="tr"><span class="duz-yaz">Akşam vakti otel odamda günlüğün başına çöktüm.</span></p>

    <p class="duz-yaz1" xml:lang="tr"><span class="duz-yaz">Oradan buradan not çiziktiriyorum.</span></p>

    <p class="duz-yaz1" xml:lang="tr"><span class="duz-yaz">Kaç yazı çıkar acaba? Kızıltepe’nin güler yüzlü belediye başkanı Cihan Sincar makamında bazen Kürtçe konuşuyor. Devlet yetkilisi, HADEP’li belediye başkanını derhal sorguluyor, “Sen burayı Kürtçe mi idare etmek niyetindesin?” diye... Cihan Sincar da bana yakınıyor makam odasında, “Ne yapayım, adam Türkçe bilmiyorsa, derdini nasıl anlatsın?” diye...</span></p>

    <p class="duz-yaz1" xml:lang="tr"><span class="duz-yaz">Diyarbakır’da, Kolordu’da komutanla konuşuyorum, diyor ki:</span></p>

    <p class="duz-yaz1" xml:lang="tr"><span class="duz-yaz">“Milliyetçilik dilde başlar! Kürtçe açısından da öyle tabiî... Halbuki Kürtçe diye de bir şey yok ki. On iki değişik lehçe ve ağız var. Birbirlerini anlamıyorlar. Bu bakımdan anadil diye bir şey söz konusu değil. Kırmançi var, Arapça sızmış... Soranice var, Farsça ağır basıyor. Birbirlerini anlamıyorlar. Zazaca keza... Arada bir Med TV’ye bakıyorum. Dil konusunda çizgi filmlerle falan bir şeyler yapma çabasındalar. Yeni lügatler yazmaya çalışıyorlar. Zazalar aslında Türk boyu. Kürtlükle alakaları yok. Zaten sevmiyorlar birbirlerini... Kürt’ü, Kürtçe’yi bırakalım...”</span></p>

    <p class="duz-yaz1" xml:lang="tr"><span class="duz-yaz">Bir HADEP’li yetkilinin yine Diyarbakır’da söylediklerine gelince:</span></p>

    <p class="duz-yaz1" xml:lang="tr"><span class="duz-yaz">“Bugün artık Kırmançi ortak Kürtçe olarak geliştiriliyor, benimseniyor. Alfabe, sözlük buluyorsunuz. Hem İstanbul’da hem Diyarbakır’da. Ayrıca bu bölgede çanak antenlerle çoğu evde izlenen Med TV’de Kürtçe öğreten yayınlar yapılıyor.”</span></p>

    <p class="duz-yaz1" xml:lang="tr"><span class="duz-yaz">Bir başka HADEP’li:</span></p>

    <p class="duz-yaz1" xml:lang="tr"><span class="duz-yaz">“Yılların alışkanlıklarını devlet bıraksa ne olur ki? Televizyonu, radyosu olsa, dilini rahatça öğrenebilse, ne olacak ki? İnkâr edildi dilimiz. Bu çok büyük tahribat yaptı. Aslında Türkiye Avrupa Birliği’ne girse, bölünme korkusu falan da kalmayacak ki...”</span></p>

    <p class="duz-yaz1" xml:lang="tr"><span class="duz-yaz">Şu sıralar bölgede konuştuğum devletin bir valisi de şöyle diyor:</span></p>

    <p class="duz-yaz1" xml:lang="tr"><span class="duz-yaz">“Bakın, her tarafta çanak anten. Dünya televizyonla evinin içinde. İnternetle ulaşamadığın konu, bilgi yok artık. Bu durumda ne yapacaksın? Dille, kültürle ilgili yasaklarla nereye kadar gidebilirsin ki? Bu devirde eski bildik yönetmlerle asimilasyon da olmaz zaten. Kendini Kürt hissediyorsa bırak hissetsin. Kendini ifade etsin. Zaten engelleyemezsin ki. Bu konularda devletin artık korkularından sıyrılması şart. Bu korkuların miadını doldurduğunu sanıyorum. Doğru olan, güne uygun plan programla Avrupa Birliği yolunda ilerlemektir.”</span></p>

    <p class="duz-yaz1" xml:lang="tr"><span class="duz-yaz">Kolordu’daki komutanın sözleri:</span></p>

    <p class="duz-yaz1" xml:lang="tr"><span class="duz-yaz">“Avrupa Birliği’ne girmek Türkiye’nin çıkarınadır. Ekonomik refah, yani aş ve iş sorununun çözülmesine büyük katkıdır. Bu sayede bölünme tehlikesi en aza iner. Ancak AB’ye girerken, Türkiye’nin bazı özelliklerinin göz önünde tutulması da şart tabiî...”</span></p>

    <p class="duz-yaz1" xml:lang="tr"><span class="duz-yaz">Olağanüstü Hal Valiliği’nden üst düzeyde bir yetkili:</span></p>

    <p class="duz-yaz1" xml:lang="tr"><span class="duz-yaz">“Geçen yıl, 2000 yılında, yani Türkiye’nin AB’ye adaylığı tescil edildikten sonra bölgeye dönük yabancı medya ilgisi, 1999’a göre iki kat, yabancı heyetlerin ziyareti tam iki buçuk kat arttı. Faaliyetleri müthiş rahatsız edici. AB’ye teslimiyetle girmeyeceğiz. Bu arada belirteyim. PKK’nın diğer Kürt isyanlarından farkı, etnik Kürt milliyetçiliğini ortaya çıkarmasıdır. Terör örgütü bir maşa... Türkiye’yi bölme hedefinden vazgeçmiş değiller. Ne yapıyor Osman Öcalan? Eskiden silahla yapmak istediğini bugün siyasetle, siyasallaşarak yapmak istiyor. İşte o kadar.”</span></p>

    <p class="duz-yaz1" xml:lang="tr"><span class="duz-yaz">Akşam Cizre’ye girerken su kıyısında çilingir sofrası kurmuş, araba farlarının ışığında demlenenleri görünce , “Şu hale bak” dedi şoförümüz Yılmaz, “Eskiden buralara gelince arabayı gazlar, kurşun hızıyla geçerdik Cizre’yi...”</span></p>

    <p class="duz-yaz1" xml:lang="tr"><span class="duz-yaz">Ben de hatırladım, önde arkada iki polis panzeri eşliğinde Cizre’nin içinden geçtiğimiz 1993 sonbaharındaki o korkutucu geceyi... 2001 haziran ayında tablo farklı. Şimdi yeni bir dönem başlamış durumda Güneydoğu’da. PKK yenildi. Apo yakalandı, yargılandı, hapiste yatıyor. Dağda silahlar sustu. Güven ve huzur ortamı ufak ufak kuruluyor. Terör ve şiddete karşı verilmiş olan haklı ve meşru mücadele dönemiyle mukayese edildiğinde, belki daha güçlükleri olan, belki daha yaratıcı olmayı, esneklikleri gerektiren bir dönem bu.</span></p>

    <p class="duz-yaz1" xml:lang="tr"><span class="duz-yaz">Ama bu dönemde yalnızca ‘HADEP PKK’nın legal uzantısı” demekle yetinirsek... “Kürtçe, Kürt milliyetçiliğine yatırımdır” demekle yetinirsek... Yalnız aş, iş ve güvenlikle uğraşır, sorunun kimlikle ilgili tarihsel ve kültürel boyutlarını göz ardı edersek... Ya da sadece “Mehmetçik’in elde silah beklemesi”yle yetinmeye devam edersek... İşte o zaman, ülke olarak yakaladığımız eşsiz bir fırsatı heba etmiş ve çekilen acıların da boşa gitmesine yol açmış oluruz.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">29 ağustos 2001</span></p>

    <p class="duz-yaz1" xml:lang="tr"><span class="italik-yaz">Hürriyet</span><span class="duz-yaz">’te Namık Durukan’ın haberinden:</span></p>

    <p class="duz-yaz1" xml:lang="tr"><span class="duz-yaz">“Kürtçe anonsa inceleme... Diyarbakır’ın Çınar ilçesine bağlı Karalar köyü Başalan mezrasında kaymakamlık tarafından düzenlenen sinema gösterisine, halkı Kürtçe anons yaptırarak davet eden Kaymakam Osman Yenidoğan hakkında inceleme başlatıldı. Köyde yaşayan kadınlar, yaşlılar ve okula başlamamış çocukların Türkçe bilmediğini belirten vatandaşlar, bu nedenle Kürtçe anons yapıldığını, incelemeye anlam veremediklerini söylediler.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">29 ocak 2002</span></p>

    <p class="duz-yaz1" xml:lang="tr"><span class="duz-yaz">Kürtçe radyo televizyon...</span></p>

    <p class="duz-yaz1" xml:lang="tr"><span class="duz-yaz">Kürtçe dili eğitimi...</span></p>

    <p class="duz-yaz1" xml:lang="tr"><span class="duz-yaz">İdam cezasının kaldırılması...</span></p>

    <p class="duz-yaz1" xml:lang="tr"><span class="duz-yaz">Ve Avrupa Birliği...</span></p>

    <p class="duz-yaz1" xml:lang="tr"><span class="duz-yaz">Güncel, sıcak ve bin yıldır değişmeyen konular... “Avrupa Birliği isteniyor mu, istenmiyor mu?” diye girmişim</span> <span class="italik-yaz">Milliyet</span><span class="duz-yaz">’teki yazıma.</span></p>

    <p class="duz-yaz1" xml:lang="tr"><span class="duz-yaz">“İktidar ya da muhalefette olsun Meclis’teki bütün partiler istiyor. Hepsi AB’den yana. Kamuoyu da öyle. Bütün araştırmalarda Avrupa’ya ‘evet’ diyenlerin oranı yüzde 80’in üzerine çıkıyor, genellikle yüzde 70’in altına inmiyor. İyi güzel. Fakat AB üyeliğinin birtakım ilke ve kuralları var. Bunları benimsemeden, yerine getirmeden AB’ye girmek olanaksız. Briç kulübünde pişpirik oynamak yasak! Bu da malum. Türkiye çok uzun yıllardır AB’ye nasıl girileceğini biliyor. Bunun için devlet olarak imzalanan çok sayıda belge var. Bunların bir bölümünün gereği de yapılmış durumda. Nitekim AB bu nedenle 1999 sonundaki Helsinki Zirvesi’nde Türkiye’nin adaylığını kabul etti. Birkaç ay önceki Laeken Zirvesi’nde de Türkiye’nin tam üyelik müzakerelerine yaklaştığını resmen tescil etti.</span></p>

    <p class="duz-yaz1" xml:lang="tr"><span class="duz-yaz">Ama daha yapılacak işler var.</span></p>

    <p class="duz-yaz1" xml:lang="tr"><span class="duz-yaz">Biri, idam cezasının kaldırılması. Devletle siyaset kurumunun Öcalan’ı idam edecek kadar aklını ekmek peynirle yiyeceğine ihtimal vermiyorum. Öcalan’ın ömür boyu İmralı’da oturması birçok bakımdan çok daha akıllı bir tercih. Çünkü idam, Türkiye’yi karıştırmak demektir. PKK’da şiddet ve teröre hâlâ bel bağlayanları yeniden canlandırmaktır. Türkiye’nin Avrupa’yla ilişkilerini torpillemektir. Türkiye’nin iyiye giden ekonomik beklentilerini gölgelemektir. Onun için de aklını ekmek peynirle yemek istemeyenler, idam cezasının bir an önce kaldırılmasından yanadır.</span></p>

    <p class="duz-yaz1" xml:lang="tr"><span class="duz-yaz">Bir başka konu:</span></p>

    <p class="duz-yaz1" xml:lang="tr"><span class="duz-yaz">Kürtçe radyo-televizyon... İdamda olduğu gibi koalisyon ortakları anlaşamıyor. DSP ile ANAP evet derken, MHP karşı çıkıyor. Ancak MHP’nin bu tutumu pratikte bir şeyi değiştirmiyor. Çünkü isteyen herkes çanak anteni koyup PKK’nınki dahil Kürtçe televizyon kanallarını kaç yıldır seyrediyor.</span></p>

    <p class="duz-yaz1" xml:lang="tr"><span class="duz-yaz">Kürtçe dil eğitimi...</span></p>

    <p class="duz-yaz1" xml:lang="tr"><span class="duz-yaz">Kürtçe’yi konuşuyor. Yazması serbest. Kürtçe kitap, dergi, gazete de çıkartıyor, şarkı kasedi de. Ama öğretmek yasak. Bunun için kurs, dershane açmak yasak. Bunun mantığı nedir? Bilgisayarın önüne oturunca, internete girince Kürtçe öğrenmiyor mu? Kürt tarihiyle, edebiyatıyla, folkloruyla ilgili bilgiler edinmiyor mu? Yurtdışından yayın yapan Kürtçe televizyon kanallarında bunların hepsi yok mu?</span></p>

    <p class="duz-yaz1" xml:lang="tr"><span class="duz-yaz">O zaman?..</span></p>

    <p class="duz-yaz1" xml:lang="tr"><span class="duz-yaz">Bu konudaki duyarlığı anlıyorum. Hak verdiğim yanları var. Ama kafayı kuma gömmenin de yararı yok. ‘Kürtçe öğrenim, Kürt kökenli vatandaşlara iyilik mi, kötülük mü? Kürtçe’lerin hangisi? Kim verecek? Hangi kitaplarla?’ diye soranlara rastlanıyor. Bırakalım onlar düşünsünler. Devlet ille de işin içinde olmasın. Kolektif haklara, azınlık vs. haklarına yol açmadan, Türkiye Cumhuriyeti’nin eşit vatandaşlığıyla demokrasiden kaynaklanan bireysel haklar çerçevesinde çözülsün Kürtçe de. AB’nin ve demokrasinin gereği de bu. Tıpkı Türk Ceza Yasası’nın 159 ve 312. maddelerinin iyileştirilmesi, yani ifade özgürlüğü alanının genişletilmesi gibi... Bütün bunlar, devleti ve bayrağı tek olan, resmî dili ve genel eğitim Türkçe olan Türkiye’de yapılır. Yapılmalıdır. Böylece hem demokrasi ve Avrupa yolunda ilerleriz, hem de iç barışın temellerini sağlamlaştırırız.”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">26 şubat 2002</span></p>

    <p class="duz-yaz1" xml:lang="tr"><span class="duz-yaz">Günlüğüme, Başbakan Yardımcısı Mesut Yılmaz’ın sözlerini not ediyorum, “yerinde görüşler” diye. ANAP lideri şöyle diyor:</span></p>

    <p class="duz-yaz1" xml:lang="tr"><span class="duz-yaz">“Kürtçe öğrenimi serbest bırakırsa Türkiye bölünür görüşüne inanmıyorum. Türkiye’nin bölünmesini aklından bile geçirmeyen, ama anasının babasının dilini de sürdürmek isteyen insanların olduğunu kabul etmeliyiz. Bu insanları kazanmanın yolunun yasaklardan, engellerden değil, çağdaş dünyayla uyumdan geçtiğini düşünmemiz lazım. Hiç kimse bizden devletin resmî dilinin yanına başka dil konulmasını istemiyor. Muhtemelen az sayıda insan bu özgürlükten yararlanacaktır. Terör örgütünün bile kendi arasında Türkçe konuştuğunu biliyoruz. Engeli kaldırdığımız zaman, tam tersine bölücü terör odaklarının elinden çok önemli bir malzemeyi almış olacaksınız.”</span></p>

    <p class="duz-yaz1" xml:lang="tr"><span class="duz-yaz">Türkiye’nin Avrupa yolculuğu devam etmeli. Zaten gerekeni Avrupa için yapmış olmayacağız. Kendi istikrar ve refahımızın gerekleri bu adımlar. Ancak AB içindeki Türkiye daha güçlü olacak. Ama ya AB sonunda kapıyı kaparsa? N’apalım? Biz de “Neşen bilir!” deyip yolumuza devam eder gideriz. Dünyanın sonu değildir çünkü...</span></p>

    <p class="duz-yaz1" xml:lang="tr"><span class="duz-yaz">Ama biz önce insanların kendilerini anadillerinde, kendi istedikleri dillerde ifade etmelerinin önündeki engelleri, yasakları kaldıralım. Tek bir Kürtçe yoksa yok! Kırmançi’ymiş, Gorani’ymiş, Sorani’ymiş, Zazaca’ymış, birçok farklı Kürtçe’ymiş. Ne yapalım? İsteyen istediği gibi öğrensin, geliştirsin dilini, kültürünü. Kimse kimsenin kimliğini artık inkâr etmesin. Ama bu arada bugüne kadar doğru dürüst yapamadığımız işleri de yapalım. Türkçemiz’i öğretelim adam gibi. Ulusal eğitimi çağdaş hale getirip yaygınlaştıralım.</span></p>

    <p class="duz-yaz1" xml:lang="tr"><span class="duz-yaz">Aklın yolu bu değil mi?</span></p>

    <p class="duz-yaz1" xml:lang="tr"><span class="duz-yaz">Yirmi yıldır hep aynı şeyleri tekrarlamak! Yıllar geçtikçe Nadir Nadi’nin o sözü aklıma geliyor: “Bu dünyaya boşuna mı geldik?..”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">20 nisan 2002</span></p>

    <p class="duz-yaz1" xml:lang="tr"><span class="italik-yaz">Radikal</span><span class="duz-yaz">’in dünkü manşeti:</span></p>

    <p class="duz-yaz1" xml:lang="tr"><span class="duz-yaz">“Diyarbakır’ın Dicle ilçesi Jandarma Komutanlığı, 21 aralık 2001 tarihinde nüfus kütüklerine kaydedilen isimler üzerinde yaptığı araştırma sonucunda, yirmi bir çocuğun isimlerini sakıncalı bularak Dicle Cumhuriyet Savcılığı’na suç duyurusunda bulunmuştur. Dicle Cumhuriyet Savcılığı da yaşları 1,5 ile 15 arasında değişen Berivan, Zilan, Rojda, Baver, Velat, Serhat, Kendal, Hebun, Baran, Rojhat, Agit, Zelal ve Zozan adlı çocukların isimleri nedeniyle aileleri hakkında dava açtı. Savcı Alpaslan Karabay hazırladığı iddianamede, 1587 sayılı Nüfus Kanunu’nun 16. maddesinde, ‘Çocuğun ismini anası ve babası koyar. Ancak millî kültürümüze, ahlak kurallarına, örf ve âdetlerimize uygun düşmeyen ve kamuoyunu inciten adlar konulmaz’ hükmüne atıfta bulunarak, çocuklara verilen Kürtçe adların PKK militanlarının kod adları olduğunu savundu.”</span></p>

    <p class="duz-yaz1" xml:lang="tr"><span class="duz-yaz">Olacak iş mi? Nelerle uğraşıyor Türkiye hâlâ?</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">27 temmuz 2002</span></p>

    <p class="duz-yaz1" xml:lang="tr"><span class="duz-yaz">Bugün</span> <span class="italik-yaz">Milliyet</span><span class="duz-yaz">’te çıkan yazımdan.</span></p>

    <p class="duz-yaz1" xml:lang="tr"><span class="duz-yaz">Ayıptır! Neyi konuşuyoruz?</span></p>

    <p class="duz-yaz1" xml:lang="tr"><span class="duz-yaz">Ölüm cezasının kaldırılmasını mı? Zaten uygulanmıyor ki. 1984’ten beri tek bir kişi idam edilmedi Türkiye’de. O zaman neyi konuşuyoruz? Avrupa’da ölüm cezasını bizden başka bütün ülkeler kaldırdı. Hem Avrupa Konseyi, hem Avrupa Birliği devletlerinde artık idam yok.</span></p>

    <p class="duz-yaz1" xml:lang="tr"><span class="duz-yaz">Bir tek bizde var.</span></p>

    <p class="duz-yaz1" xml:lang="tr"><span class="duz-yaz">O da kâğıt üstünde kaldı.</span></p>

    <p class="duz-yaz1" xml:lang="tr"><span class="duz-yaz">Öyle ama artık bunu da kaldırmak zorundayız. Bu yalnız AB’nin bir koşulu değil. Bin yıldır üyesi olduğumuz Avrupa Konseyi de bunun için Türkiye’ye bastırıyor. O zaman neyi konuşuyoruz? Sorun Öcalan mı? “Öcalan’ı idam edelim, ölüm cezasını sonra kaldıralım!” diyen MHP mi? MHP’nin bu tutumu yüzünden DYP ile AKP’nin seçim öncesinde kaçak güreşmeleri mi? Yani ölüm cezası üzerinden politika yapılması mı? Evet öyle.</span></p>

    <p class="duz-yaz1" xml:lang="tr"><span class="duz-yaz">Öcalan’ın idam edilmesi akıl kârı mı?</span></p>

    <p class="duz-yaz1" xml:lang="tr"><span class="duz-yaz">Bırakın AB’yi, Avrupa Konseyi’ni bir yana. Defterinde şiddet yazan ayrılıkçı hareketlerle mücadele açısından veya PKK’ya karşı mücadele konusunda Öcalan’ın idamı akıllı bir iş mi, bunu düşünün. Genelkurmay’da soruşturun. MİT’e kulak verin. Emniyet Genel Müdürlüğü’nü kolaçan edin. Asker olsun sivil olsun, Öcalan’ın idamını savunabilen aklı başında hiç kimseyi bulamazsınız. Çünkü, bu idamla Türkiye’nin güvenlik çıkarlarının zedeleneceğini bilirler. Çünkü, bu idamla şiddeti hayat tarzı olarak benimsemiş olanların değirmenine su taşınacağını bilirler. Çünkü, bu idamla Türkiye’yi sürekli istikrarsızlık içinde görmek isteyen “dış odaklar”a fırsat sağlanacağını bilirler.</span></p>

    <p class="duz-yaz1" xml:lang="tr"><span class="duz-yaz">O zaman neyi konuşuyoruz?</span></p>

    <p class="duz-yaz1" xml:lang="tr"><span class="duz-yaz">Avrupa’da bizden başka ölüm cezası olan ülke kalmadı.</span></p>

    <p class="duz-yaz1" xml:lang="tr"><span class="duz-yaz">Ayıp değil mi?</span></p>

    <p class="duz-yaz1" xml:lang="tr"><span class="duz-yaz">Neyi konuşuyoruz?</span></p>

    <p class="duz-yaz1" xml:lang="tr"><span class="duz-yaz">Kürtçe radyo-televizyonu mu?</span></p>

    <p class="duz-yaz1" xml:lang="tr"><span class="duz-yaz">Kürtçe öğrenip öğretmeyi mi?</span></p>

    <p class="duz-yaz1" xml:lang="tr"><span class="duz-yaz">Hâlâ bunları mı konuşuyoruz Allah aşkına? Bu ülkede Kürtçe gazete, dergi, kitap yayımlamak yasak mı? Değil. Kürtçe şarkı kasedi doldurup satmak yasak mı? Değil. Bunlar serbestse, Kürtçe radyo ve televizyon ne diye yasak olsun ki? Ayrıca bu yasaklar yıllardır fiilen delinmiyor mu? Evinin tepesine çanak anteni koyan her vatandaş, yurtdışından Kürtçe yayın yapan PKK’nınki dahil bir sürü televizyon kanalını seyretmiyor mu? Hem de nasıl!</span></p>

    <p class="duz-yaz1" xml:lang="tr"><span class="duz-yaz">O zaman hâlâ neyi konuşuyoruz?</span></p>

    <p class="duz-yaz1" xml:lang="tr"><span class="duz-yaz">Niye bizde de Kürtçe haber veren, şarkı çalan, program yayınyalan kanallar, radyo istasyonları olmasın ki? Kürt var. Kürtçe var. Konuşmak serbest. Kitap, dergi, gazete Kürtçe çıkabiliyor. Kürtçe şarkı kasetleri çarşıda satılabiliyor. Kürtçe televizyon da fiilen var. Bu durumda ne diye Kürtçe öğrenmesin ki? Kurs açıp, özel dershane açıp Kürtçe öğretmesin ki? Bu çağda böyle bir yasağın mantığı nedir söyler misiniz? Televizyonda Kürtçe dersleri var. Bilgisayarla internet dünyasına girip Kürt sözcüğüne bastın mı, her şey emrine amade...</span></p>

    <p class="duz-yaz1" xml:lang="tr"><span class="duz-yaz">O zaman? Bu yasaklar niye?</span></p>

    <p class="duz-yaz1" xml:lang="tr"><span class="duz-yaz">Biz hâlâ neyi konuşuyoruz ki?</span></p>

    <p class="duz-yaz1" xml:lang="tr"><span class="duz-yaz">Ayıp değil mi?</span></p>

    <p class="duz-yaz1" xml:lang="tr"><span class="duz-yaz">Avrupa yolunu kesmekle Türkiye’ye kötülük yapıyorsunuz.</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Kastamonu, 3 ağustos 2002</span></p>

    <p class="duz-yaz1" xml:lang="tr"><span class="duz-yaz">Gece vakti otel odamda</span> <span class="italik-yaz">Cumhuriyet Kitap</span><span class="duz-yaz">’ı okuyorum.</span></p>

    <p class="duz-yaz1" xml:lang="tr"><span class="duz-yaz">Kapak konusu, Mehmed Uzun. Şöyle diyor:</span></p>

    <p class="duz-yaz1" xml:lang="tr"><span class="duz-yaz">“Ben romanlarımı Kürtçe yazma konusunda bilinçli bir karar verdim. Çünkü anadilim Kürtçe. Ben seçmedim. İnsanlar anadillerini seçemiyorlar. Bir dille doğuyorsunuz. Ben de Kürtçe’yle doğdum ve Kürtçe’yle büyüdüm. Hayata ilişkin ilk bilgilerim, ilk yargılarım, ilk ölçülerim Kürtçe’yle oldu. Okula başladıktan sonra, Kürtçe yasak biliyorsunuz, Türkçe girdi benim hayatıma. Entelektüel ve kültürel dilim haline geldi. Sonra yurtdışına çıktım. Yurtdışında roman yazmaya karar verdiğimde üç tane dil vardı önümde: Kürtçe, Türkçe, İsveççe. O zamanlar İsveççe’ye yeterince hâkim değildim. Ama isteseydim olurdu. Türkçe’ye hâkimdim. Bir Türk aydını kadar Türkçe’yi kullanabiliyordum. Çünkü benim entelektüel dilim Türkçe. Ben Kürtçe’yi tercih ettim. İki sebepten dolayı. Birincisi, ahlakî bir sorumluluk duydum Kürtçe’yle ilgili olarak. Çünkü Kürtçe yasak. Bunun altını çizmek gerekli. Eğitim dili olarak, kamu dili olarak yasak, resmî dil olarak yasak. Evde Kürtçe konuşmak elbette serbest. Yayın yapmak da serbest. Ama eğitim, medya, radyo-televizyon dili olarak yasak. Ahlakî olarak bunun çok yanlış olduğuna inanıyorum ben. Sadece Kürtçe’yle ilgili değil, bütün dillerle ilgili. Çünkü bu diller insanın ihtiyacı sonucu ortaya çıkmıştır. İnsanın kültür mirasının çok önemli parçalarıdır. Bunların yok olması, insanlığın yok olması anlamına gelir. İnsanlığın, vicdanın, merhametin yok olması anlamına gelir.”</span></p>

    <p class="ara-spotlar-tek-sat-r" xml:lang="tr"><span class="bold-yaz">“Hasan Abi, AB’ye girdik!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">Sinop, 4 ağustos 2002</span></p>

    <p class="duz-yaz1" xml:lang="tr"><span class="duz-yaz">Bizim insanımız, bizim memleket böyle. Bir bulutların üstünde, bir umutsuzluğun çukurunda! Manik depresif bir memleket yani. O şarkıdaki gibi:</span></p>

    <p class="x-iir-d-rtl-k-ilk-m-sra" xml:lang="tr"><span class="dar-paragraf1">Hiçbi’ kere hayat bayram olmadı</span></p>

    <p class="x-iir-d-rtl-k-son-m-sra" xml:lang="tr"><span class="dar-paragraf1">Ya da her nefes alışımız bayramdı !</span></p>

    <p class="duz-yaz1" xml:lang="tr"><span class="duz-yaz">Kastamonu’dan sabahın köründe yola koyulduk. Boyabat’ın Bürnük köyünün Esentepe mevkiinde çay molası verdik. Dağlar, çam ormanları. Püfür püfür esiyor yayla. Bir araba durdu. İçinden iki genç çift çıktı. Biri beni tanıdı, yanıma geldi. Sigara kâğıdı fabrikasında işçiymiş.</span></p>

    <p class="duz-yaz1" xml:lang="tr"><span class="duz-yaz">Aynen dedi ki:</span></p>

    <p class="duz-yaz1" xml:lang="tr"><span class="duz-yaz">“AB’ye girdik Hasan Abi. Peki AB şimdi buralara uğrayacak mı?”</span></p>

    <p class="duz-yaz1" xml:lang="tr"><span class="duz-yaz">Önce şaşırdım, “Ne diyor?” diye. Ama böylece öğrenmiş oldum, Avrupa Birliği’ne uyum yasalarının sabaha karşı Meclis’ten geçtiğini...</span></p>

    <p class="duz-yaz1" xml:lang="tr"><span class="duz-yaz">İdam cezası kalkıyordu.</span></p>

    <p class="duz-yaz1" xml:lang="tr"><span class="duz-yaz">Kürtçe radyo-televizyon yasağı bitiyordu.</span></p>

    <p class="duz-yaz1" xml:lang="tr"><span class="duz-yaz">Kürtçe dil eğitimine kapı açılıyordu.</span></p>

    <p class="duz-yaz1" xml:lang="tr"><span class="duz-yaz">Düşünce özgürlüğünün sınırları genişliyordu.</span></p>

    <p class="duz-yaz1" xml:lang="tr"><span class="duz-yaz">3 ağustos 2002 sabaha karşı Türkiye Büyük Millet Meclisi çağdaşlığa giden yolda önemli adımlar attı. Avrupa Birliği’ne giden yolun önünü açabilecek yasal düzenlemeleri yaptı.</span></p>

    <p class="duz-yaz1" xml:lang="tr"><span class="duz-yaz">Dağın başında sevindim, hem de çok.</span></p>

    <p class="duz-yaz1" xml:lang="tr"><span class="duz-yaz">Sürpriz oldu. Çok kişi gibi ben de bunların bir seçim arifesinde Parlamento’dan geçeceğini beklemiyordum.</span></p>

    <p class="duz-yaz1" xml:lang="tr"><span class="duz-yaz">Cep telefonumla dağ başından Ankara’yı aramaya başladım.</span></p>

    <p class="duz-yaz1" xml:lang="tr"><span class="duz-yaz">Kürtçe konusunda asker nasıl ikna edilmişti?</span></p>

    <p class="duz-yaz1" xml:lang="tr"><span class="duz-yaz">Ya da edilmiş miydi?</span></p>

    <p class="duz-yaz1" xml:lang="tr"><span class="duz-yaz">Yoksa, siyaset kurumunun ender sürprizlerinden biriyle mi karşı karşıya bırakılmıştı asker? Bu olasılık galiba daha ağır basıyordu.</span></p>

    <p class="duz-yaz1" xml:lang="tr"><span class="duz-yaz">Muhalefetteki Tansu Çiller nasıl razı olmuştu? Doğru Yol Partisi Meclis Grubu’nun klasik deyişle “Doğulu milletvekilleri”, yani Kürt kökenliler, Çiller’in ikna edilmesinde önemli rol oynamışlardı.</span></p>

    <p class="duz-yaz1" xml:lang="tr"><span class="duz-yaz">Uygulamada ne olacaktı?</span></p>

    <p class="duz-yaz1" xml:lang="tr"><span class="duz-yaz">Yani atılan adımların kâğıt üstünde kalması için devletten kaynaklanacak direnç mi? Yoksa birtakım korkuların aşılması ve anadille, kültürle, kimlikle ilgili inkârcı tavırlar giderek rafa mı kaldırılacaktı? Demokrasi ve çağdaşlığın gereğini yaparak Türkiye’nin önü açılacak mıydı?</span></p>

    <p class="duz-yaz1" xml:lang="tr"><span class="duz-yaz">Mehmet Ağar’ın sözlerini anımsıyorum. Bu kitap için kendisiyle sohbet ederken, o da Kürtçe konusunda gerekli adımların zamanı geldi demişti. Ama bu arada gerekiyorsa bir süre daha işlerin “pratikte güçleştirilebileceği”ni söylemişti.</span></p>

    <p class="duz-yaz1" xml:lang="tr"><span class="duz-yaz">Neyse...</span></p>

    <p class="duz-yaz1" xml:lang="tr"><span class="duz-yaz">Bu notları Sinop’taki bir otelin Karadeniz’e bakan odasında yazıyorum.</span></p>

    <p class="duz-yaz1" xml:lang="tr"><span class="duz-yaz">AB yasalarının geçmesinde kilit rol oynayanların başında gelen iki kişi, ANAP lideri Mesut Yılmaz ile Büyükelçi Volkan Vural 3 ağustos günü sabaha karşı Meclis’ten çıkarken Yılmaz soruyor:</span></p>

    <p class="duz-yaz1" xml:lang="tr"><span class="duz-yaz">“Volkan, unuttuğumuz bir şey var mı, hepsi çıktı mı?”</span></p>

    <p class="duz-yaz1" xml:lang="tr"><span class="duz-yaz">“Unuttuğumuz bir şey var efendim...”</span></p>

    <p class="duz-yaz1" xml:lang="tr"><span class="duz-yaz">Sesi tedirgin soruyor Yılmaz:</span></p>

    <p class="duz-yaz1" xml:lang="tr"><span class="duz-yaz">“Ne?..”</span></p>

    <p class="duz-yaz1" xml:lang="tr"><span class="duz-yaz">Yanıt gülerek geliyor:</span></p>

    <p class="duz-yaz1" xml:lang="tr"><span class="duz-yaz">“Gay ve lezbiyen hakları efendim...”</span></p>

    <p class="ara-spotlar-ilk-sat-r" xml:lang="tr"><span class="bold-yaz">Necati Özgen Paşa:</span></p>

    <p class="ara-spotlar-son-sat-r" xml:lang="tr"><span class="bold-yaz">“Kazandık diyemiyorum!”</span></p>

    <p class="serifsiz-basl-k-11pt" xml:lang="tr"><span class="serifsiz-basl-k-11pt1">İstanbul, 13 kasım 2002</span></p>

    <p class="duz-yaz1" xml:lang="tr"><span class="duz-yaz">Fenerbahçe Orduevi’nde Emekli Orgeneral Necati Özgen’le sohbet. 1991-1993 arasında Asayiş Jandarma komutanı olarak Güneydoğu’da görev yapan Necati Özgen Paşa, 3 ağustos kararlarına tepkili:</span></p>

    <p class="duz-yaz1" xml:lang="tr"><span class="duz-yaz">“Ne âlemi vardı bu yasaları çıkarmanın? Bu yasalar terörist başının başarısıdır. Kürtçe bilmiyorsunuz, gelin öğretelim! Bir ülkenin birliğidir, dil birliği... Türkçe’yi öğretmek için neden çaba göstermedik bunun yerine... Kürtler bizim canımız ciğerimiz. Birinci sınıf vatandaşımız. Benim Kürt kökenli birçok arkadaşım vardır. Mesela 1. Ordu komutanlığı yapmış olan Necdet Timur... Aramızda birçok Kürt general vardır. Ama ayrımız gayrımız yoktur. Şimdi niçin kalkıp Kürtçe’yi resmîleştirdik? Niye Türkçe öğretemedik? Kararlı siyasal iktidarlar olmadı. Yerel, siyasal otorite etkin değildi Güneydoğu’da...”</span></p>

    <p class="duz-yaz1" xml:lang="tr"><span class="duz-yaz">Avrupa Parlamentosu’nun bazı kararlarını madde madde okuyor:</span></p>

    <p class="duz-yaz1" xml:lang="tr"><span class="duz-yaz">“17 eylül 1992 tarihli karar: Türk Güvenlik Güçleri, 1992 yılında 205 kişiyi yargılamadan idam etmiştir. Türkiye’nin güneydoğusunda sürmekte olan olağanüstü hal derhal kaldırılmalı, Türkiye’deki Kürt sorunuyla ilgili olarak uluslararası bir konferans toplanmalıdır.</span></p>

    <p class="duz-yaz1" xml:lang="tr"><span class="duz-yaz">18 ocak 1996 tarihli karar: Kürt vatandaşlarının Türkiye içinde bir tür kültürel özerklik elde etmeleri için barışçıl yollardan çaba gösterme haklarını tanır.”</span></p>

    <p class="duz-yaz1" xml:lang="tr"><span class="duz-yaz">Özgen Paşa, bu kararların karşı sayfasına da Sevr Antlaşması’ndan bazı maddeleri yazmış. “Allah aşkına baksanıza” diye yakınıyor, “Biz teröriste karşı kelle koltukta görev yaparken, adamlar neler yapmış?..”</span></p>

    <p class="duz-yaz1" xml:lang="tr"><span class="duz-yaz">Sözü PKK’ya getiriyor:</span></p>

    <p class="duz-yaz1" xml:lang="tr"><span class="duz-yaz">“Bugün hâlâ 1 000 kadar silahlı terörist içeride var. 4 500 kadarı da İran sınırındaki Kandil Dağı’nda. Bu dönem bitmedi daha. Bunlar silahını bırakır, gelir siyasî faaliyette bulunabilir. Uyum yasaları da çıktı, niçin gelip teslim olmuyorlar artık. Teslim olsunlar. Siirt Ovası’na, Konya Ovası’na getireyim mahkemeyi de... Bir sürüsü de suçsuz, eylemlere katılmamış çıkar. İşsizlikten çıkmıştır dağa... Şimdi git Bitlis’in kahvelerine, işsiz doludur. HADEP yüzde 42 oy almış buralarda. Ne yapacağız şimdi? Terörle mücadele, yel değirmenlerine saldırı değildir. Sen de aklını kullan. O bir taktik geliştirmiş, sen de karşı taktik geliştir. Türkçe’yi her yerde öğretmek için ne tedbir gerekiyorsa al. On yıl sonra o çocukları kazanmak için yap bunu. Okulda işle o çocukları... Sonra ekonomi, aş ve iş yani... Bütün mesele halkın kazanılması, kucaklanması... Avrupa Birliği, Diyarbakır’dan geçmekle olmaz.”</span></p>

    <p class="duz-yaz1" xml:lang="tr"><span class="duz-yaz">PKK’nın siyasallaşması konusunda dert yanıyor:</span></p>

    <p class="duz-yaz1" xml:lang="tr"><span class="duz-yaz">“Asker de, sivil de bir ufkun ötesini göremedik. Kürtçe’yi resmîleştirmelerine çok üzülüyorum. PKK’nın siyasallaşmasına bakınca... Bu bakımdan PKK bir sopa gibi kullanıldı. Böylece siyasallaşmada istenen noktaya gelindi. Bunun arkası gelecek. Kültürel haklar, özerklik, sonra federasyon derken Kürt devleti ve Büyük Kürdistan... Nasıl Yunanistan’ın Megali İdea’sı, yani ‘Büyük Yunanistan ülküsü’ varsa, Kürtlerin de ‘Büyük Kürdistan ülküsü’ vardır. Bunun ilk ayağı 3 ağustosta teşekkül etti, Amerika’nın, Avrupa’nın desteğiyle... Osmanlı’nın son dönemi gibi... Türkiye’nin üzerinde büyük oyunlar oynanıyor. Ulusal devlet istemiyorlar. Şirnak’tayken, Cudi Dağı’nın tepesinde kendi gözlerimle gördüm, Amerikan helikopterinin PKK’ya yardım attığını... Tabiî Suriye’nin desteği ve Kuzey Irak’taki durum, terör örgütünün gelişmesine çok yardımcı oldu. Kaç kere düşünmüşümdür, şu Irak artık gelse de sınır karakollarını artık kursa diye...”</span></p>

    <p class="duz-yaz1" xml:lang="tr"><span class="duz-yaz">Apo’dan şöyle söz ediyor:</span></p>

    <p class="duz-yaz1" xml:lang="tr"><span class="duz-yaz">“Terörist başı tam bir psikopattır. Telsizden dinlerdik. Bire bir tabur komutanlarını arar emir verirdi. Kimini hain ilan eder, kimini derhal görevden alır, kimini eleştirirdi. Bu adama ilah gibi tapıyorlardı. Hâlâ da öyle...”</span></p>

    <p class="duz-yaz1" xml:lang="tr"><span class="duz-yaz">Ve ekliyor Necati Özgen Paşa:</span></p>

    <p class="duz-yaz1" xml:lang="tr"><span class="duz-yaz">“Bugün PKK’nın siyasallaşmasına bakınca... ‘Kazandık’ diyemiyorum.”</span></p>
  </div>
</body>
</html>