<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 5.000000pt; margin-top: 5.000000pt; }
</style>
</head>

<body class="calibre">
  <p class="calibre1"></p>

  <p class="calibre16"><span class="calibre5">Elektrik şoku yemiş gibi acıdı canı Nava’nın. Mermi ayakkabısının tabanından girince sanki bütün sinirleri aynı anda gerildi. Bacağını geri çekerken dilini ısırdı bağırmamak için. Eğer bu, hayattaki son anı olacaksa, bağırarak gitmek niyetinde değildi. Sırt üstü yatıyor olması zaten yeterince kötüydü, hep ayaktayken öleceğini düşünmüştü.</span></p>

  <p class="calibre17"><span class="calibre5">Kapı eşiğinde durduğunda esmer adamın gölgesi koridoru kapladı. Bıçağı tutan elini titretmemeye çalıştı, acıdan dişlerini sıktı adamın kapıdan çıkmasını beklerken. Adam onu öldürecekti, ama o da ona asla unutmayacağı bir sürpriz yapacaktı.</span></p>

  <p class="calibre17"><span class="calibre5">Ve o anda olan oldu.</span></p>

  <p class="calibre17"><span class="calibre5">Işıklar bir anda sönünce dünya karardı.</span></p>

  <p class="calibre17"><span class="calibre5">Nava bilekliğine basarak bunun sinyalini verdiği halde, o da şaşırmıştı olanlara. Toparlanıp ışık hızıyla hareket etti. Ayağının acısını umursamayarak doğruldu ve ileri eğildi. Eğer adam botunu hâlâ görebiliyor olsaydı her şey değişirdi.</span></p>

  <p class="calibre17"><span class="calibre5">Kolunu geri çekip bıçağı fırlattı. Bir yere saplandığını, ardından da birinin inlediğini ve metal bir şeyin taş zemine düştüğünü duydu. Crowe silahını düşürmüştü, yani hâlâ bir şansı vardı. İleri doğru eğilip eliyle kanlı zemini yokladı; karanlıkta bir yerde duran 9 milimetreliği arıyordu çılgınca.</span></p>

  <p class="calibre17"><span class="calibre5">Ve buldu. Kabza elindeydi.</span></p>

  <p class="calibre17"><span class="calibre5">Tam tabancayı kaldırmak üzereyken ağır bir ayak bileğine bastı. Adam bilek kemiklerini un ufak ederken Nava acıyla bağırdı. Ateş etmeye çalıştı, ama acı onu paralize etmişti. Crowe silahı almak için eğildi.</span></p>

  <p class="calibre17"><span class="calibre5">Boş eliyle silaha sarılan Nava tetiği buldu. Karanlıkta adamın nerede olduğunu unutmuştu ama bunun bir önemi yoktu. Eğer hemen ateş etmezse birkaç saniye içinde ölecekti. Tetiği çekti. Hedefi vurduğunu umdu, çünkü artık gücü kalmamıştı.</span></p>

  <p class="calibre23"><img alt="" class="calibre24" src="../Images/00145.jpg" /></p>

  <p class="calibre16"><span class="calibre5">Crowe kurşunun başparmağıyla işaret parmağının arasından girişini hissetti. Canı yandı ama bu umrunda değildi. Tabancayı tuttuğu için istediğini yapabilmişti, kadın hedefi can alıcı bir yerinden vuramamıştı. Vaner’in tabancasını metal kapıya doğrulttuğunda böyle düşünmüştü Crowe.</span></p>

  <p class="calibre17"><span class="calibre5">Ama merminin sekeceğini düşünememişti. Vaner’in bıçağı göğsüne saplanmamış olsa bu sorun olmayacaktı ama... Ama bıçak göğsündeydi. Kapıdan seken kurşun da adamın göğsüne doğru geldi ve bıçağın kabzasına çarptı. Merminin gücüyle bıçak dönüp kalbindeki sol ventrikülü parçaladı. Crowe’nin kardiak kasından akan kan kalp boşluğunu doldurdu. Kalbi hâlâ pompalıyor ama bedenine kan gitmiyordu. Yere bir kaya gibi yığılıp Vaner’in üstüne düştüğünde burun burunaydılar neredeyse.</span></p>

  <p class="calibre17"><span class="calibre5">“Caine nerede?” dedi zar zor nefes alan kadın.</span></p>

  <p class="calibre17"><span class="calibre5">Crowe’nin birkaç saniyesi kalmıştı. Bir daha Betsy’i göremeyeceğine inanamıyordu... Sonra notu hatırladı. Gözlerini kapayıp notu hatırladı çok geç olmadan. Başaramayacağını düşündüyse de hatırladı.</span></p>

  <p class="calibre17"><span class="calibre5">Martin Crowe’ye özel:</span></p>

  <p class="calibre17"><span class="calibre5">Nava nerede olduğumu sorduğunda ona söyle.</span></p>

  <p class="calibre17"><span class="calibre5">Betsy’yi ancak bu şekilde kurtarabilirim.</span></p>

  <p class="calibre17"><span class="calibre5">-David Caine.</span></p>

  <p class="calibre17"><span class="calibre5">Birden, bu notun neden yazıldığını anlayıp kendini son bir kez toparladı.</span></p>

  <p class="calibre17"><span class="calibre5">“D10,” dedi. “Söyle ona... Söyle... Ben... Üzerime düşeni yaptım.”</span></p>

  <p class="calibre17"><span class="calibre5">Beyni dağılırken inanılmaz renkler gördü, küçük kızıyla gökkuşağının peşine düştükleri bir öğleden sonrayı hatırladı. Eğer ölüm buysa, o kadar da kötü değildi. Ve birden beyni durdu: Martin Crowe son nefesini vermişti.</span></p>

  <h4 class="calibre23" id="heading_id_2"><span class="calibre5">33</span></h4>

  <p class="calibre17"><span class="calibre5">Karanlık iyiydi. Aydınlıktan iyiydi. İlaçların etkisi geçiyordu. Caine artık kaçabilirdi. Bedenini değil ama zihnini kurtarabilirdi. Kendini</span> <span class="italic"><span class="calibre5">HerAn</span></span><span class="calibre5">’a bıraktı, burada zaman zaten soyut bir kavramdı.</span> <span class="italic"><span class="calibre5">Şimdi</span></span><span class="calibre5">’ye, geçmişe ve geleceklere bakınca bu sefer farklı bir şey sezdi.</span></p>

  <p class="calibre17"><span class="calibre5">Bu sefer tek başına değildi.</span></p>

  <p class="calibre17"><span class="calibre5">.....</span></p>

  <p class="calibre17"><span class="calibre5">Bir kadın var. Hem genç, hem de çok ama çok yaşlı. Göremediği halde onun güzel olduğunu biliyor. Onun gibi, Kadın’ın da bilgisi sonsuz. Ama Caine’nin aksine kadın O’nun içinde, O’nun ruhuna akıyor.</span></p>

  <p class="calibre17"><span class="calibre5">Birden her şeyi anlıyor.</span></p>

  <p class="calibre17"><span class="calibre5">Kadın: Anlıyor musun?</span></p>

  <p class="calibre17"><span class="calibre5">Caine: Evet. Gelecek, onu görene kadar şekilsizdir. Bir parayı havaya attığında iki olası gelecek vardır, birinde para yazı gelir, diğerinde tura, ama sen görene kadar ikisi de değildir.</span></p>

  <p class="calibre17"><span class="calibre5">Kadın: Evet. İşte bu yüzden partiküller aynı anda her yerdedir, çünkü aynı anda tüm geleceklerdedirler.</span></p>

  <p class="calibre17"><span class="calibre5">Caine: Ama bu Laplace’nin Şeytanı ile ters düşüyor. Laplace, Şimdi’de her şeyi bilirsen, geçmişte ve gelecekteki her şeyi bilebileceğini söylüyor. Laplace’nin teorisi doğruysa o zaman gelecek önceden belirlenmiş -tekil- ama gelecek tekil değil, sonsuz.</span></p>

  <p class="calibre17"><span class="calibre5">Kadın: Laplace’nin teorisi tamamlanmamış. An’ın geçmişi için doğru, ama geleceğini kapsamıyor.</span></p>

  <p class="calibre17"><span class="calibre5">Caine: Laplace’nin Şeytanı geçmişteki her şeyi biliyor, çünkü geçmiş hep tekil, çünkü tüm ayırımlar ileri doğrudur. Ama Laplace’nin Şeytanı tam olarak geleceği bilemez, çünkü birden fazla var. Laplace’nin Şeytanı tüm olası gelecekleri bilir.</span></p>

  <p class="calibre17"><span class="calibre5">Kadın: Evet. An’ın geleceği olasılıklıdır. Şimdi’lerin hepsini çok belirgin bir şekilde gördüğün için tüm olası gelecekleri görebilirsin, ama bunlar sonsuz. Gerçek, düşüncenin bir yansımasıdır, her öne atılan dalda kendi gerçeğini seçersin, çünkü hangi An’ı düşünmek istediğini seçersin.</span></p>

  <p class="calibre17"><span class="calibre5">Caine: Anlıyorum. Bu Yüzden HerAn’ı gözlerim açıkken göremiyorum, çünkü evreni görürken Şimdi’ye kilitleniyorum ve olası gelecekleri göremiyorum.</span></p>

  <p class="calibre17"><span class="calibre5">Kadın: Evet.</span></p>

  <p class="calibre17"><span class="calibre5">Caine: Ama... Neden ben? Neden ben Şeytanım? Neden başkası değil?</span></p>

  <p class="calibre17"><span class="calibre5">Kadın: Bu da olasılık ile ilgili, aynen çan eğrisi gibi. Herkeste şeytana özgü güçler var aslında. Bazılarının güçleri zayıf, bazılarınınki güçlü. Çok az kişide hiç yok, bu yüzden de birkaçında hepsi olmalı. İşte bunlar da şeytanlar.</span></p>

  <p class="calibre17"><span class="calibre5">Caine: Eğer herkeste bir nebze yetenek bile olsa, bir şeyler varsa, ben neden HerAn’da başkalarını bilmiyorum.</span></p>

  <p class="calibre17"><span class="calibre5">Kadın: HerAn onların bilinçaltında var. Görebiliyorlar, ama anlayamıyorlar. Bazen bir yankı olarak var sadece.</span></p>

  <p class="calibre17"><span class="calibre5">Caine: Bir olayı önceden yaşamışsın veya görmüşsün gibi hissetmek gibi mi?</span></p>

  <p class="calibre17"><span class="calibre5">Kadın: Evet. Bu, An’ın geçmişinde görüldüğü şekliyle olası geleceklerden biri. İnsanlar gördükleri geleceklere giden yolu her zaman izlemezler. Ama izlerlerse ve bu gerçekleşirse, bu bilinçte birden ortaya çıkar; işte deja vu denilen şey de budur.</span></p>

  <p class="calibre17"><span class="calibre5">Caine: Herkesin faklı yetenekleri var demek.</span></p>

  <p class="calibre17"><span class="calibre5">Kadın: Evet, bazılarınınki zayıf, bazılarınınki güçlü. Zayıf olanlar ileriyi göremez. Olası gelecekleri göremedikleri için hareketlerinin sonuçlarını tahmin edemezler. Hayat boyu kör ve aptalmış gibi yaşarlar. Kararları gelişigüzeldir, kararlarının sonuçları da öyle.</span></p>

  <p class="calibre17"><span class="calibre5">Güçlü yeteneği olanlar çoğu şeyi görebilirler, ama gördükleri bilinçaltındadır. İyi fikirlerine ‘öngörü’, ‘içgüdü’ ya da ‘bir duyguya kapılmak’ derler. Aslında bu fikirler HerAn’da gördükleri olası geleceklerden kaynaklanır. HerAn’da herkes için mükemmel ve mutlu gelecekler de vardır.</span></p>

  <p class="calibre17"><span class="calibre5">Güçlü yetenekleri olanlar, gelecekteki kendilerinin kararlarına uyarlar ve aynı şeyleri yaparlar. Bu nedenle de kararları doğrudur, bilinçaltlarında bu kararların doğru olduğunu, onlara mutluluk getireceğini bilirler bir şekilde.</span></p>

  <p class="calibre17"><span class="calibre5">Caine: Benim gibi başkaları var mı? Başka Şeytanlar var mı?</span></p>

  <p class="calibre17"><span class="calibre5">Kadın: Evet. An’da daha çok Şeytan vardır. Socrates, Büyük İskender, Julius Sezar, Moliere, Napolyon Bonaparte, Herman van Helmholtz, Vincent Van Gogh, Alfred Nobel. Hepsi birer Şeytan.</span></p>

  <p class="calibre17"><span class="calibre5">Caine: Hepsinin de benim gibi epilepsisi vardı. Zaten nöbetler de HerAn’ın bize yüklendiği anlar.</span></p>

  <p class="calibre17"><span class="calibre5">Kadın: Evet. HerAn’ı gören Şeytanlar, An’da acı çekerler.</span></p>

  <p class="calibre17"><span class="calibre5">Caine: An’da ne yapmam gerekiyor?</span></p>

  <p class="calibre17"><span class="calibre5">Kadın: Ne istersen onu. Kendi geleceğini seçme ve böylelikle çevrendekilerin de geleceğini değiştirme olasılığın var.</span></p>

  <p class="calibre17"><span class="calibre5">Caine: Ama hangi kararların doğru olduğunu nereden bileceğim? Her şey bir diğerine bağlı. Benim için doğru olan bir şeyi seçip başkasına zarar verebilirim.</span></p>

  <p class="calibre17"><span class="calibre5">Kadın: Kararlar doğru veya yanlış değildir. Kararlarlar karardır. Sen, sana göre en iyisini seç.</span></p>

  <p class="calibre17"><span class="calibre5">Caine: Ama nasıl seçeyim?</span></p>

  <p class="calibre17"><span class="calibre5">Kadın: O sana bağlı.</span></p>

  <p class="calibre23"><img alt="" class="calibre24" src="../Images/00148.jpg" /></p>

  <p class="calibre16"><span class="calibre5">“Grimes! Neler oluyor?”</span></p>

  <p class="calibre17"><span class="calibre5">“Özür dilerim Dr. Jimmy. Elektriklerde bir sorun var.”</span></p>

  <p class="calibre17"><span class="calibre5">“Bana bunları anlatma,” diye bağırdı Forsythe telefonda. Çıldırmak üzereydi. “Sorunu hallet. Bunu yapabilecek misin?”</span></p>

  <p class="calibre17"><span class="calibre5">“Bana baksana,” dedi Grimes, “Elimden geleni yapıyorum. Bu konuşma bitmiştir.” Telefonu kapadı.</span></p>

  <p class="calibre17"><span class="calibre5">Forsythe yumruklarını sıktı. Salak herif. İşler hallolur hallolmaz hemen başkasını işe alacaktı, Grimes’in beceriksizliklerinden bıkmıştı.</span></p>

  <p class="calibre17"><span class="calibre5">İki yönlü aynaya döndüğünde hiçbir şey göremedi. Bir tek kendi nefes alışını duyabiliyordu. Bu penceresiz mekânda tek bir ışık huzmesi bile yoktu. Kalbi hızla çarpıyor, bu kara peçeyi yok edebilecekmiş gibi gözlerini sürekli kırpıştırıyordu, ama bu bir işe yaramıyordu. Gözlerini açması veya kapaması hiçbir şey fark ettirmiyordu.</span></p>

  <p class="calibre17"><span class="calibre5">Birden kalbi sıkıştı.</span> <span class="italic"><span class="calibre5">Tanrım... Beta deneği.</span></span> <span class="calibre5">Karanlık olduğunda gözlerinin açık olması hiçbir şey fark ettirmezdi ki. İlaç dozları bilgisayarla ayarlanıp verildiğine göre, elektrik olmayınca uyuşturucu da verilmiyor demekti. Yani denek on dakikaya kalmaz uyanırdı. Forsythe birden eskisinden bile daha fazla korktu. Telefonu kaldırıp Grimes’in numarasını çevirdi.</span></p>

  <p class="calibre17"><span class="calibre5">“Hemen ışıkları aç!” diye emretti.</span></p>

  <p class="calibre17"><span class="calibre5">“Olur,” dedi Grimes dalga geçer gibi. “Ben de aslında aynen öyle yapmayı planlıyordum. Aynı şeyi düşünmüşüz, sen benden uzun yaşayacaksın Jimmy.”</span></p>

  <p class="calibre17"><span class="calibre5">“Grimes, ciddiyim. Anlamıyorsun, ışıkları hemen yakman çok önemli.”</span></p>

  <p class="calibre17"><span class="calibre5">“Elimden geldiğince hızlı çalışıyorum. Ama seninle telefonda konuşmak beni ya-vaş-la-tı-yor.” Son kelimeyi hece hece söylemişti, sanki vurgulamak ister gibi. “Bana söyleyeceğin başka bir şey yoksa, bırak da işimi yapayım.”</span></p>

  <p class="calibre17"><span class="calibre5">“Yap!” dedi Forsythe.</span></p>

  <p class="calibre17"><span class="calibre5">Telefonu çarparak kapatırken kalbi hızla çarpıyordu. Bir şeyler yapmalıydı. Ama ne? Terli ellerini önlüğünün ceplerine sokup odada volta atarken nefes almaya çalıştı. Üç adım atınca dizini dosya dolabına çarptı. “S...ktir!” diye bağırdı acıyan dizine yapışarak.</span></p>

  <p class="calibre17"><span class="calibre5">Karanlıkta uzanarak sandalyesini buldu ve dizini ovuşturarak oturdu. Ellerini cebine soktu ve ince bir şey hissetti. Unutmuştu bunu. Cebinden çıkarıp yanındaki düğmeye bastı. İncecik el fenerinin ışığı ortalığı aydınlatınca bir an için gözleri kamaştı.</span></p>

  <p class="calibre17"><span class="calibre5">Forsythe rahatlayarak iç geçirdi. Işığı iki yönlü aynaya yansıttı ama bir tek kendini ve duvardaki gölgesini gördü. Deneğe bu şekilde ulaşamazdı ama eğer odasına girer ve ışığı gözlerine tutarsa, ışıklar gelinceye kadar bir şey yapamazdı Caine.</span></p>

  <p class="calibre17"><span class="calibre5">Forsythe feneri kullanarak kapıya kadar gitti ve açmaya çalıştı. Kilitliydi. Ama bu mantıklı değildi, çünkü kapı asla içeriden kilitlenemezdi. Elektrikli kilitler hep dışarıdan işliyordu.</span></p>

  <p class="calibre17"><span class="italic"><span class="calibre5">Tanrım! Kilitler de elektriğe bağlı.</span></span></p>

  <p class="calibre17"><span class="calibre5">Kolu bir kez daha çevirdi, ama bunun bir işe yaramayacağını biliyordu. Kendi gölgesine bakarak aynanın diğer tarafında neler olduğunu merak etti.</span></p>

  <p class="calibre17"><span class="calibre5">Panikleyerek kapıyı yumruklamaya ve bağırmaya başladı.</span></p>

  <p class="calibre23"><img alt="" class="calibre24" src="../Images/00152.jpg" /></p>

  <p class="calibre16"><span class="calibre5">Nava neden bayılmadığını anlayamıyordu. Acaba ayağındaki sancıdan mıydı, yoksa zonklayan bileğinden miydi, yoksa boynundan oluk oluk akan kandan mıydı? Yüzünü eliyle sildi. Elinde yapış yapış kan vardı başından çektiğinde, ama bu Nava’nın kanı değildi.</span></p>

  <p class="calibre17"><span class="calibre5">Adamı omzundan itip nabzını yokladı; atmıyordu. Rahatlayarak iç geçirdi. Saatine baktı: 11.01. Yedi askeri de alt ettiğine göre artık alarm çalsa da endişelenecek bir şey yoktu, ama daha tamamlaması gereken bir iş vardı.</span></p>

  <p class="calibre17"><span class="calibre5">Grimes ona, elektriği kestiği anda binadakilerin yer altındaki laboratuvara bir ekip yollamalarının on dakika süreceğini söylemişti. Normalde altı tane güvenlik görevlisini gözü kapalı hallederdi, ama şu haliyle bunu yapabilecek durumda değildi.</span></p>

  <p class="calibre17"><span class="calibre5">Bilekliğine bakılırsa Caine’yi kurtarmak için sekiz dakika on beş saniyesi vardı.</span></p>

  <p class="calibre17"><span class="calibre5">Nava esmer adamın Sig Sauer’ini eline aldı. Sol ayağına basamıyordu ve zemin kanla kaplı olduğu için kaygandı. Ayakta durmayı başarınca, duvara yaslandı nefes nefese kalarak. Bir an için bayılacağını düşündü. Kırık bileğini yerine oturturken sancıdan sanki kemikleri bile bağırdı.</span></p>

  <p class="calibre17"><span class="calibre5">Gözleri açıldı. Sırt çantasını dişlerinin arasında tutmaya çalışırken, diğer eliyle fermuarlı bölmenin içini aradı. Gece görüşü gözlüklerini takıp olanca hızıyla koridorda ilerledi.</span></p>

  <p class="calibre17"><span class="calibre5">İş işten geçmeden önce David’e ulaşması gerekiyordu.</span></p>

  <p class="calibre23"><img alt="" class="calibre24" src="../Images/00156.jpg" /></p>

  <p class="calibre16"><span class="calibre5">Grimes kulaklığını çıkarırken kıkırdıyordu. Dr. Jimmy nöbet geçiriyordu. İnanılmazdı. Çıldıran adamı kayda almayı çok isterdi. Sonra da bağırışlarını bilgisayarına fon müziği olarak yüklerdi. İşte bu muhteşem olurdu. Gelecek sefere bunu kesinlikle yapacaktı. Tabii Dr. Jimmy bu arada kalp krizi geçirip de ölmezse.</span></p>

  <p class="calibre17"><span class="calibre5">Her şey o kadar kolay olmuştu ki... David Caine’nin ne kadar akıllı ve cesur olduğuna inanamıyordu. Caine nasıl anlamıştı saksının içine bir alıcı yerleştirdiklerini, bir de önüne oturup planını anlatmıştı... İşte bu cesaret isteyen bir şeydi.</span></p>

  <p class="calibre17"><span class="calibre5">Eğer Grimes bu kaydı görmeseydi, Caine hapı yutmuş olacaktı. Dahası mesajı Grimes yerine Forsythe görseydi, o zaman Caine’nin manitası bir tuzağa düşecekti. Ama David Caine’nin şansı yaver gitmiş ve her şey planladığı gibi olmuştu.</span></p>

  <p class="calibre17"><span class="calibre5">Caine’nin evindeki kayıtları ilk gördüğü anı düşündü Grimes. Tam Crowe’nin ekibi gelmeden önceydi bu. Caine’nin dudaklarını oynattığını görünce sesi açmış ve hayatının sürpriziyle karşılaşmıştı.</span></p>

  <p class="calibre17"><span class="calibre5">“Bu Steven Grimes’e bir mesajdır. Beni dinlediğini biliyorum. Martin Crowe beni yakalamaya geliyor. Beni yakalayınca kaçmak için senin yardımına ihtiyacım var. Yardım edersen 1 milyon dolar kazanacaksın. Şunları yapmanı istiyorum...”</span></p>

  <p class="calibre17"><span class="calibre5">Caine ayrıntılı bir şekilde anlatmıştı kaçış planını. Grimes’e ışıkları kapattırması dâhiyaneydi. Bir barı arayıp Nava’yla görüşmesini söylemişti Grimes’e, ona planı anlatacaktı. Nava, parayı Cayman Adaları’ndaki gizli hesabına yatırdıktan sonra da Grimes ona şemaları ve alarm kodlarını yollamıştı. Sonra da sahte kimliği yapmış ve bilekliği tasarlamıştı. Bunları da dışarıda Forsythe’nin arabasının altına bırakmıştı. Hayatında o kadar çok parayı hiç bu kadar kolay kazanmamıştı.</span></p>

  <p class="calibre17"><span class="calibre5">Caine’nin kaçmasını istiyordu, umuyordu daha doğrusu. Eğer operasyon başarılı olursa, Nava ona yarım milyon dolar daha vaat etmişti. Dr. Jimmy’yle çalışmak sandığından daha da kârlı bir işti.</span></p>

  <p class="calibre17"><span class="calibre5">Grimes’in kulaklığı titreşti. “Ben Grimes.”</span></p>

  <p class="calibre17"><span class="calibre5">“İçeride kilitli kaldım!” Forsythe gerçekten keçileri kaçırmak üzereydi.</span></p>

  <p class="calibre17"><span class="calibre5">“Ne?” diye sordu Grimes gerçekten anlamayarak.</span></p>

  <p class="calibre17"><span class="calibre5">“İçeride kilitli kaldım. Tüm kapılar elektronik, salak herif.”</span></p>

  <p class="calibre17"><span class="calibre5">“Haa, anladım,” dedi Grimes gülmemeye çalışarak. “Unutmuşum. Olduğun yerde kal. Birkaç dakikaya kalmaz elektriği devreye sokuyorum.”</span></p>

  <p class="calibre17"><span class="calibre5">“Ne demek olduğun yerde kal? Hemen birini gönder, beni buradan çıkarsın.”</span></p>

  <p class="calibre17"><span class="calibre5">“Dr. Jimmy, şu anda elimde acil bir iş var dedim ya sana. Odadan çıksan nereye gideceksin ki zaten? Binada elektrik yok.”</span></p>

  <p class="calibre17"><span class="calibre5">“Deneğe ulaşmam gerek!” Forsythe artık keçileri kaçırmış, kıvama gelmişti. “Beni anlıyor musun salak herif? Deneğe ulaşmam gerekiyor, yoksa hepimiz boku yeriz. O yüzden hemen. Anladın mı, hemen birini yolla!”</span></p>

  <p class="calibre17"><span class="calibre5">“Tamam, tamam,” dedi Grimes. “Birini yollarım. Şu işi...”</span></p>

  <p class="calibre17"><span class="calibre5">“Hemen dedim” dedi Forsythe garip bir sakinlikle. Bu hali daha tedirgin ediciydi sanki. “Şimdi. Hemen birini yolla.”</span></p>

  <p class="calibre17"><span class="calibre5">“Tamamdır. Başka?”</span></p>

  <p class="calibre17"><span class="calibre5">Forsythe bir şeyler homurdanıp telefonu yine yüzüne kapadı. Grimes bir an için irkildi. Forsythe’nin sesinde hissettiği dehşet onu da etkilemişti. Forsythe’ye cehennem azabı çektirmeyi seviyordu ama belki de birini göndermeliydi, çünkü işini kaybederse böyle ek işler de yapamazdı.</span></p>

  <p class="calibre17"><span class="italic"><span class="calibre5">Ne? Çıldırmış olmalısın.</span></span></p>

  <p class="calibre17"><span class="calibre5">Sırf Dr. Jimmy karanlıktan korkuyor diye yarım milyon doları riske atacak değildi. İletişim sisteminin numarasını çevirdi, sistemin kodunu girdi ve uygun seçeneği tuşladıktan sonra da telefonu kapadı. Eğer Forsythe onu işten kovacaksa, kovabilirdi.</span></p>

  <p class="calibre17"><span class="calibre5">Uzun bir tatile çıkacak kadar parası vardı nasılsa.</span></p>

  <p class="calibre23"><img alt="" class="calibre24" src="../Images/00159.jpg" /></p>

  <p class="calibre16"><span class="calibre5">Çevresini saran karanlığın içinde Forsythe’nin kalbi çok hızlı çarpıyordu. Küçük fenerin ışığı korkusunu yenmesine yardımcı olmuyordu. Neden birinin gelip kapıyı açması bu kadar uzun sürüyordu ki? Grimes’i arayalı beş dakika olmuştu. Karanlıkta parlayan saatine baktı. Daha doksan saniye olmuştu aslında. Yine de bir buçuk dakikada, nöbetçilerden birinin gelip onu çıkarmış olması gerekiyordu.</span></p>

  <p class="calibre17"><span class="calibre5">Önündeki siyah aynaya baktığında, saatinden yansıyan ışıktan sadece kendisini gördü. Çok geç olmadan yandaki odaya ulaşmalıydı. Denek her an kendine gelebilirdi. Hâlâ biraz Thorazine’nin etkisi altında olacaktı, aslında uyanıp da kaçmaya çalışma olasılığı çok düşüktü...</span></p>

  <p class="calibre17"><span class="calibre5">Olasılığı düşük müydü? Kendi kendini azarladı. Artık düşük olasılıklı diye bir şey yoktu.</span></p>

  <p class="calibre17"><span class="calibre5">Ahizeyi kaldırıp yine Grimes’i aramak istediğinde, hatlar kesilmişti. Düğmeye basıp dua ederek bekledi.</span></p>

  <p class="calibre17"><span class="calibre5">Hat hâlâ kesikti.</span></p>

  <p class="calibre17"><span class="calibre5">Ahizeyi telefona vurdu, vurdu, vurdu ve artık delirmeye bir adım daha yaklaşmıştı.</span></p>

  <p class="calibre23"><img alt="" class="calibre24" src="../Images/00163.jpg" /></p>

  <p class="calibre16"><span class="calibre5">Nava derin derin nefes alarak kapıya yaslandı. Koridor boyunca iki defa durup dinlenmek zorunda kalmıştı. Sol ayağı ağırlaşmıştı. Attığı her adımda mide bulandırıcı bir şekilde kan fışkırdığını duyabiliyordu. En azından çizmesinin demir ucu yüzünden mermi hâlâ ayağındaydı ve çıkış yarası yoktu, yani kanı oluk oluk boşalmıyordu.</span></p>

  <p class="calibre17"><span class="calibre5">Kan kaybından bayılmadan önce ne kadar ayakta kalabileceğini düşündü. En fazla on beş dakika. Neyse, yakında öğrenecekti bunu zaten. Son bir nefes aldı, olabildiğince dik durarak zorladıysa da kapı açılmadı. Cebinden adamın parmağını çıkarıp tarayıcıya bastırınca da hiçbir şey olmadı.</span></p>

  <p class="calibre17"><span class="italic"><span class="calibre5">Kahretsin.</span></span></p>

  <p class="calibre17"><span class="calibre5">Elektronik kilitler de işlemiyordu. İki adım geri çekildi. Sırt çantasından çıkardığı tabancayla kapı koluna üç el ateş etti. Açılan kapıdan geçip koridor boyunca ağır aksak yürümeye devam etti. Geldiği yöne doğru gidiyordu. Aydınlıkken rahatsız edici olan bu koridor, ışıklar sönünce korkunç ve klostrofobikti. Burada, yerin on metre altında ölmek istemiyordu.</span></p>

  <p class="calibre17"><span class="calibre5">Odaklanmalıydı. Caine’ye odaklanmalıydı. Hedefine, amacına.</span></p>

  <p class="calibre17"><span class="calibre5">Sonunda duvarda üstünde D Blok yazan levhayı gördü; yaklaşıyordu. Güvenlik sistemine ilk baktığında David’i kardeşinden bu kadar uzağa koymaları garibine gitmişti. Aslında, Jasper D8’deydi, David de hemen yanı başındaydı.</span></p>

  <p class="calibre17"><span class="calibre5">En yakınındaki kapıya yaslanıp nefes aldı. D6’daydı. Neredeyse gelmişti. Derin bir nefes verip yoluna devam etti. Hava ağırlaşmasına rağmen birden soğuktan ürperdi; kan kaybından üşümeye başlamıştı.</span></p>

  <p class="calibre17"><span class="calibre5">Bir adım daha atmaya zorladı kendini... Sonra bir adım daha. D8. Bir adım daha. Yaklaşıyordu. Koridorun sonundaki odaya sürükledi kendini ve son damla adrenalin sayesinde birden enerji hissetti. D10’un dibindeydi, silahını kaldırdı.</span></p>

  <p class="calibre17"><span class="calibre5">Caine bu odada olmalıydı. Mutlaka burada olmalıydı. Çünkü eğer değilse, ikisi de buradan sağ çıkamayacaktı. Kapıya nişan alıp ateş etti.</span></p>

  <p class="calibre23"><img alt="" class="calibre24" src="../Images/00166.jpg" /></p>

  <p class="calibre16"><span class="calibre5">Caine gözlerini açmaya çalıştı ama zaten açıklardı. Beyninde inanılmaz bir ışık gördü. Kollarını kıpırdatamadı. Gözlerini bile kırpamıyordu. Paralize olmuştu. Hayır... Paralize olsa yine de gözlerini kırpabilirdi.</span></p>

  <p class="calibre17"><span class="calibre5">Bir inleme duydu, sonra da sesin kendisinden gelmediğini anladı.</span></p>

  <p class="calibre17"><span class="calibre5">“David konuşabiliyor musun?” diye sordu bir kadın.</span></p>

  <p class="calibre17"><span class="calibre5">Onu tanıyordu... O...</span></p>

  <p class="calibre17"><span class="calibre5">“Ben Nava, Caine. Seni buradan çıkartacağım.”</span></p>

  <p class="calibre17"><span class="calibre5">Nava... Onu kurtarmıştı... Arkadaşına götürmüştü... Sonra bir şey olmuştu... Önemli bir şey. O kadar aklı karışmıştı ki, sanki beyninde pamuk vardı. Işık vardı... Biri parmaklarıyla yüzüne dokundu, göz kapaklarına. Bir metalik klik sesi duyulunca artık göz kapaklarını oynatabildiğini farketti. Gözleri kuruyup katılaşmış gibi acıyordu. Acıya rağmen gözlerini kapayabilmek çok güzeldi.</span></p>

  <p class="calibre17"><span class="calibre5">“Ah!” dedi birden sol kolunda bir sancı hissedince.</span></p>

  <p class="calibre17"><span class="calibre5">“Pardon, kolundaki iğneyi çıkarıyorum,” dedi özür dileyerek Nava. “Neredeyse çıktı.”</span></p>

  <p class="calibre17"><span class="calibre5">Biraz daha acıdı canı. İğne çıkınca koluna kan geldi. Kolunu kanamayı durdurmak istercesine bükmeye çalıştığında, soğuk metal bileklerini kesti. Diğer kolunu da denedi, aynı şekilde o da bağlıydı. Ayakları ve bacakları da metal şeritlerle bağlanmıştı. Hatırlamaya başladı... Yakalanmıştı... Bu odada uyanmıştı, sandalyeye bağlıydı.</span></p>

  <p class="calibre17"><span class="calibre5">Çevresine bakındı. Nava onunla ilgileniyordu, başının üstünde bir çift gözlük vardı. Masanın üstüne koyduğu bir ışıktan oda aydınlanmıştı. Gölgeler vardı her yerde. Nava göremeyeceği bir yere doğru eğildi. Sonra bir şeyin yırtıldığını duydu. Nava bileğiyle metal kelepçelerin arasına kumaş sokuşturuyordu.</span></p>

  <p class="calibre17"><span class="calibre5">“Kelepçelere Freon sıkacağım, David. Bir an buz gibi olacak.”</span></p>

  <p class="calibre17"><span class="calibre5">Caine bir tıslama sesi duydu ve birden metalin altındaki bileği buz keser gibi oldu.</span></p>

  <p class="calibre17"><span class="calibre5">“Hareket etme.”</span></p>

  <p class="calibre17"><span class="calibre5">Caine daha Nava’nın ne dediğini anlayamadan cam kırılıyormuş gibi bir ses duydu. Kolunu oynatabiliyordu.</span></p>

  <p class="calibre17"><span class="calibre5">“İyi misin?”</span></p>

  <p class="calibre17"><span class="calibre5">“Evet, galiba,” dedi Caine uyuşmuş olan kolunu yavaşça bükerek. Kendini hâlâ yorgun ve hantal hissediyordu. Nava diğer kolunu ve bacaklarını açmaya koyuldu. Tam son metal parçasını spreylemişti ki, Caine bir ses duydu. Sanki duvarlara bir şeyler fırlatılıyordu.</span></p>

  <p class="calibre17"><span class="calibre5">İkisi de sesin geldiği yere doğru döndüler. İlk başta aynada bir karartı gördüler, ama yakından bakınca aynanın diğer tarafında toplu iğne ucu büyüklüğünde bir ışık vardı. Yine aynı ses duyuldu...</span></p>

  <p class="calibre17"><span class="calibre5">Birden Nava ve Caine’nin yansımaları patladı ve ayna binlerce parçaya ayrıldı. Caine uçuşan cam parçalarından korunmak için kolunu kaldırdı. Çevrelerine cam parçaları yağıyordu. Binlerce küçük ayna onlara doğru uçuşuyordu. Birkaçı Caine’ye saplandı. Minik çiziklerden kan akarken Caine kendine gelmeye başladı.</span></p>

  <p class="calibre17"><span class="calibre5">Ama onu tamamen ayıltan, çıldırmış bir adamın bağırtısıydı.</span></p>

  <h4 class="calibre23" id="heading_id_3"><span class="calibre5">34</span></h4>

  <p class="calibre17"><span class="calibre5">Metal sandalye aynayı delip geçerken Nava korumak için Caine’nin üstüne atıldı. Kısa boylu bir adam diğer taraftan odanın içine doğru tırmandı. Bağırıyordu.</span></p>

  <p class="calibre17"><span class="calibre5">“DENEĞİ ALAMAZSIN!”</span></p>

  <p class="calibre17"><span class="calibre5">Nava saldırgana doğru döndü. Adamın yüzü o kadar kızarmıştı ki, neredeyse morarmıştı. Alnındaki bir yara kanıyor, akan kan gözüne girdikçe yarayı siliyordu.</span></p>

  <p class="calibre17"><span class="calibre5">Nava tabancayı onun alnına doğrultarak tetiği çektiğinde bir patlama olmadı, bir tek klik sesi duyuldu. Şarjörü boştu. Nava bir şey yapamadan, adam aralarındaki mesafe boyunca atılıp onu devirdi. Başı yere çarpan Nava’nın boğazını sıkmaya başladı.</span></p>

  <p class="calibre17"><span class="calibre5">Dalton gibi eğitimli bir katil değildi bu ama Nava da artık kendini koruyabilecek durumda değildi. Sol kolunu kullanamıyordu ve kan kaybından halsiz düşmüştü. Üstündeki adamsa aklını kaçırdığı için enerji doluydu. Nava bu şekilde adamı alt edemeyeceğini biliyordu.</span></p>

  <p class="calibre17"><span class="calibre5">Yine de bir şeyler yapmamazlık edemeyeceğinden, uzanıp sağlam eliyle adamın hayalarına yapıştı. Adam ellerini anında boynundan çekip bacaklarının arasına götürerek bağırdı. Nava onu bırakmadı. Parmaklarından kurtulamayacağını anlayan adam yumruğunu Nava’nın suratına indirdi.</span></p>

  <p class="calibre17"><span class="calibre5">Darbenin gelişini göremeyen Nava’nın başı yere çarptı. Elini gevşetince adam üstünden yuvarlandı. Bir yandan bacaklarının arasını tutuyor, bir yandan da inliyordu. Nava ağzındaki kanı tükürüp ayağa kalktı. Caine’yi buradan çıkarmak zorundaydı.</span></p>

  <p class="calibre17"><span class="calibre5">İnleyen adamı umursamayarak Caine’ye döndü. Tabancasının kabzasıyla son kelepçeyi de parçalayıp onu koltuktan indirdi. Caine’nin bacakları halsiz kaldığı için Nava’ya yaslanınca neredeyse ikisi de düşüyorlardı.</span></p>

  <p class="calibre17"><span class="calibre5">“Dikkat et David. Ben de pek iyi durumda değilim.”</span></p>

  <p class="calibre17"><span class="calibre5">“Özür dilerim,” dedi Caine. “Ben şimdi iyiyim galiba.”</span></p>

  <p class="calibre17"><span class="calibre5">“Yürüyebiliyor musun?” diye sordu Nava.</span></p>

  <p class="calibre17"><span class="calibre5">Caine, Nava’nın koluna tutunarak birkaç adım attı. “Evet,” dedi kendinden pek de emin olamayarak. “Dengemi bulmakta zorluk çekiyorum, ama yürüyebiliyorum.”</span></p>

  <p class="calibre17"><span class="calibre5">Nava başını sallayıp silahına yeni bir şarjör taktı. “Gidelim.”</span></p>

  <p class="calibre17"><span class="calibre5">“HAYIR!!!!” diye bağırdı Forsythe.</span></p>

  <p class="calibre17"><span class="calibre5">Yaralı ayağını bir şeyle vurup ezince Nava dizlerinin üstüne kapaklandı. Doktor ayağına bir cam parçası saplamıştı. Bu kez Nava bağırıp ayağını çekti. Öne doğru kapaklanınca silahı elinden düşürdü. Forsythe öne doğru emeklerken nefes alamıyordu. Sağlam ayağıyla adamın başına vurdu, ama bu onu bayıltmaya yetmedi, emeklemeye devam ediyordu.</span></p>

  <p class="calibre17"><span class="calibre5">Nava kırık camların arasında tabancasını aradı ve sonunda bulup kabzasına yapıştı. Namluyu Forsythe’ye doğru çevirip ateş etti. Tam o anda Caine, Nava’nın eline yapışıp kaldırınca mermi hedefi kaçırdı ve Forsythe’nin arkasındaki duvara saplandı. Forsythe sustu. Oda sessizleşti, sadece silah sesi yankılanıyordu kulaklarında.</span></p>

  <p class="calibre17"><span class="calibre5">Nava şaşkın bir halde Caine’ye baktı.</span></p>

  <p class="calibre17"><span class="calibre5">“Öldürmek yok artık,” dedi Caine sadece.</span></p>

  <p class="calibre17"><span class="calibre5">Nava bir an için tereddüt etti ama sonra tabancayı çevirip, kabzayı Forsythe’nin kafasına indirdi. Adam bayılarak yere yığıldı.</span></p>

  <p class="calibre17"><span class="calibre5">“Öldürmedim,” dedi nefes nefese.</span></p>

  <p class="calibre17"><span class="calibre5">Caine gözlerini kırpıştırdı. “Jasper’i kurtarmamız gerek.”</span></p>

  <p class="calibre17"><span class="calibre5">“Beni takip et.”</span></p>

  <p class="calibre17"><span class="calibre5">Nava odadan zar zor yürüyerek çıkarken, Caine feneri yanına aldı. Nava iki kere düşer gibi oldu. Ayağındaki acı artık dayanılmaz bir hal alıyordu. Üçüncü kez tökezlediğinde Caine onu ayakta tutmak için koluna yapıştı.</span></p>

  <p class="calibre17"><span class="calibre5">“Galiba yürümek için yardıma ihtiyacı olan tek insan ben değilim,” dedi.</span></p>

  <p class="calibre17"><span class="calibre5">Nava başını sallayarak ileri doğru yürüdü ve “Burada dur,” dedi. D8’in önüne gelmişlerdi. Kapıya birkaç mermi sıktı. Caine elinde fenerle odaya girdi.</span></p>

  <p class="calibre17"><span class="calibre5">“Tanrım, Jasper...” diye fısıldadı.</span></p>

  <p class="calibre17"><span class="calibre5">Jasper bir masanın üstündeydi, kolları ve bacakları kalın deri şeritlerle bağlanmıştı. “David...” dedi boğazı kurumuş gibi konuşan Jasper, “Sen misin?”</span></p>

  <p class="calibre17"><span class="calibre5">“Benim Jasper,” diye cevap verdi Caine ağlamaklı bir sesle. “Nava da burada.”</span></p>

  <p class="calibre17"><span class="calibre5">Caine, Jasper’in bağlarını çözerken Nava soluklanmak için kapıya yaslandı. “Sonuna geldik,” dedi kendi kendine. “Neredeyse bitmek üzere...”</span></p>

  <p class="calibre17"><span class="calibre5">Kayarak yere düşmeden önce bayılmıştı bile.</span></p>

  <p class="calibre23"><img alt="" class="calibre24" src="../Images/00082.jpg" /></p>

  <p class="calibre16"><span class="calibre5">“Nava. Nava. Uyan,” Caine, hafif bir tokat attı onun yüzüne. “Hadi, neredeyse sonuna geldik.”</span></p>

  <p class="calibre17"><span class="calibre5">Nava gözlerini açtı.</span></p>

  <p class="calibre17"><span class="calibre5">“Ayılıyor,” dedi omzunun üzerinden tedirgin bir şekilde bakan Jasper’e. “Yardım et de ayağa kaldırayım.” Jasper kadının bir eline yapıştı, Caine de diğerine.</span></p>

  <p class="calibre17"><span class="calibre5">Onu kaldırmaya çalıştıklarında Nava inledi. “Bileğim...” dedi nefesi kesilerek. “Kırık,”</span></p>

  <p class="calibre17"><span class="calibre5">“Tanrım!” dedi Caine ateş tutmuş gibi elini çekerken. “Nava özür dilerim.”</span></p>

  <p class="calibre17"><span class="calibre5">“Önemli değil. Sağ elimden çekip kaldırın.”</span></p>

  <p class="calibre17"><span class="calibre5">Jasper sağ elinden çekerken, Caine de sol tarafından destek verdi. Nava kalkmıştı ama durduğu yerde sallanıyordu.</span></p>

  <p class="calibre17"><span class="calibre5">“Haydi, gidelim,” dedi. “Fazla zamanımız yok.”</span></p>

  <p class="calibre17"><span class="calibre5">İki tarafına Jasper ve Caine’yi alarak karanlık koridor boyunca ilerlediler. Yine kurşunlayarak açtığı bir güvenlik kapısından geçtiler.</span></p>

  <p class="calibre17"><span class="calibre5">“Yerde yatanlara dikkat edin,” dedi asansörlere geldiklerinde. Yerde bir adam yatıyordu.</span></p>

  <p class="calibre17"><span class="calibre5">“O...?”</span></p>

  <p class="calibre17"><span class="calibre5">“Ölmediler,” dedi Nava. Asansörün düğmesine basmak için uzanınca Caine rahatlayarak iç geçirdi.</span></p>

  <p class="calibre17"><span class="calibre5">Ama hiçbir şey olmadı. Asansör gelmiyordu. Ayrıca panelde kabinin hangi katta olduğunu gösteren numaralar da yanmıyordu. Elektrik...</span></p>

  <p class="calibre17"><span class="calibre5">“Elektrik olmayınca asansör nasıl çalışacak?” diye sordu Caine.</span></p>

  <p class="calibre17"><span class="calibre5">Nava alnına vurdu sinirlenerek. “Kahretsin,” dedi. “İki dakikamız var.”</span></p>

  <p class="calibre17"><span class="calibre5">“Sonra ne olacak?” diye sordu Jasper.</span></p>

  <p class="calibre17"><span class="calibre5">“Binanın güvenlik görevlileri doluşuyor bu kata ve hapı yutuyoruz. Hadi.”</span></p>

  <p class="calibre17"><span class="calibre5">Geldikleri koridora döndüler. Yirmi adım sayıp durdular. Nava sırt çantasından gri, hamur gibi bir madde çıkardı ve duvarın dibine yerleştirdi. Sonra üstünde numaratör olan bir kutucuğu yanına koydu.</span></p>

  <p class="calibre17"><span class="calibre5">“Ben işaret verdiğimde, koridor boyunca asansöre doğru koşacağız. Beni sırtlayıp götürmeniz gerekecek. Anladınız mı?”.</span></p>

  <p class="calibre17"><span class="calibre5">“Anladık,” dedi aynı anda ikizler.</span></p>

  <p class="calibre17"><span class="calibre5">Nava numaratöre 0:45 yazıp yeşil düğmeye basmak üzereyken, “Dur!” dedi Caine.</span></p>

  <p class="calibre17"><span class="calibre5">“Caine! Zaman yok...”</span></p>

  <p class="calibre17"><span class="calibre5">“Eğer bombayı burada patlatırsan bu bir zincirleme etki yaratacak ve masum insanlar ölecek. Bombayı biraz yana kaydırmamız gerek. Siz kaçın, ben ayarlarım. Jasper, Nava’yı al!”</span></p>

  <p class="calibre17"><span class="calibre5">Nava daha bir şey yapamadan, Jasper kadının beline yapışıp onu çekti. Caine bombayı söktü ve ilerleyerek başka bir yere yerleştirdi. Zamanını tekrar ayarladı. Yirmi saniyesi vardı. Başaramama olasılığı yüzde 37.458’di.</span></p>

  <p class="calibre17"><span class="calibre5">Ama o kaderini belirlemişti. Arkasına bakmadı.</span></p>

  <p class="calibre23"><img alt="" class="calibre24" src="../Images/00084.jpg" /></p>

  <p class="calibre16"><span class="calibre5">Nava patlamayı duymadan önce hissedince Caine’ye doğru uçtu. İkisi de yere kapaklandı. Sıcak hava akımının arkasından dev bir patlama duyuldu. Saniyeler sonra son moloz parçasının da yere düştüğünü duyunca Caine’nin üstünden indi.</span></p>

  <p class="calibre17"><span class="calibre5">“Gidelim!”</span></p>

  <p class="calibre17"><span class="calibre5">Caine ve Jasper, onu ayağa kaldırıp yıkılan duvara doğru koştular. Zemin çökmüştü ve duvarda koca bir delik vardı. Nava deliğe bakıp binanın planını hatırlamaya çalıştı.</span></p>

  <p class="calibre17"><span class="calibre5">“Kokuyu siz de alıyor musunuz?” dedi Jasper.</span></p>

  <p class="calibre17"><span class="calibre5">Nava o anda lağım kokusunu aldı ve başını salladı.</span></p>

  <p class="calibre17"><span class="calibre5">“Son patlayıcıyı da şuraya yerleştir, Jasper,” dedi Nava. Tavanın yıkılan duvarın üzerindeki bölümünü işaret ediyordu. Jasper, dönüp bakınca, Caine başını salladı.</span></p>

  <p class="calibre17"><span class="calibre5">Jasper işini bitirince, ikizler Nava’yı deliğe indirdiler. İçeri girdiklerinde Jasper onu kucakladı ve omzuna alıp koşmaya başladı. On saniye sonra bir patlama sesi daha duydular. Tavanın bir kısmı çökünce geldikleri yol tıkandı.</span></p>

  <p class="calibre17"><span class="calibre5">Kimse peşlerinden gelemezdi artık.</span></p>

  <p class="calibre23"><img alt="" class="calibre24" src="../Images/00088.jpg" /></p>

  <p class="calibre16"><span class="calibre5">Jasper lağım kapağını kaldırırken inledi ve tırmanıp kaldırıma çıktı. Sonra dönüp Nava’nın sağlam koluna yapışarak onu da yukarı çekti. Caine de arkasındaydı. Birkaç saniye sonra büyük, beyaz bir araç yanlarında durdu. Direksiyondaki Sergey Kozlov’du. Yan kapı açılınca sakallı bir adam çıktı araçtan.</span></p>

  <p class="calibre17"><span class="calibre5">Caine gözlerini kırpıştırarak “Dr. Lukin, o ağır yaralı,” dedi.</span></p>

  <p class="calibre17"><span class="calibre5">“İsmimi nasıl bil..?” Adam Nava’yı görünce birden sustu.</span></p>

  <p class="calibre17"><span class="calibre5">“Aman Tanrım,” dedi kadının kolunu alıp omzuna dolayarak. “Onu araca bindirin. Acele etmeliyiz.”</span></p>

  <p class="calibre23"><img alt="" class="calibre24" src="../Images/00094.jpg" /></p>

  <p class="calibre16"><span class="calibre5">Brooklyn Köprüsü’nü geçerken Lukin, bir iğneyle Nava’yı uyuşturdu. Caine ve Jasper de kanamasını durdurmaya çalışıyorlardı. Caine camdan bakınca Manhattan’ın dev binalarını geride bıraktıklarını, Brooklyn’e doğru gittiklerini gördü. Flatbush Bulvarı’nda ilerliyor ve gitgide, daha köhne semtlere doğru yol alıyorlardı.</span></p>

  <p class="calibre17"><span class="calibre5">Caine, gözlerinin önünde kayıp gitmekte olan Nava’ya bakarken fenalaştı. O sırada araç birden acı bir fren yaparak durdu.</span></p>

  <p class="calibre17"><span class="calibre5">Dr. Lukin kapıyı açtı, sedyenin ucundan tutup dışarı atladı. Jasper de aynısını yaptı.</span></p>

  <p class="calibre17"><span class="calibre5">Kendini toplayan Caine peşlerinden koşarak asansöre girdi.</span></p>

  <p class="calibre17"><span class="calibre5">Lukin bir düğmeye bastı ve tam kapılar kapanırken Kozlov da asansöre girip aralarına sıkıştı. Asansör inerken kimse konuşmadı. Bir tek asansörün çarklarının sesi duyuluyordu. Jasper, Nava’nın ayak bileğini sıkıyor, turnike görevi görüyordu. Sonunda asansör durdu ve kapılar açıldı.</span></p>

  <p class="calibre17"><span class="calibre5">Beşi bir arada, nemli bir koridor boyunca koştular ve Lukin anahtarıyla kapıyı açtı. Dairesi hem evi, hem de ameliyathanesiydi. Bir tarafta televizyonunun önünde lekeli bir kanepe, diğer tarafta da bir ameliyat masası vardı. Masanın yanında da ekipman ve onları bekleyen orta yaşlı bir kadın duruyordu.</span></p>

  <p class="calibre17"><span class="calibre5">Lukin ve Kozlov hiç beklemeden Nava’nın baygın bedenini ameliyat masasına yatırdılar. Caine ve Jasper de masadan hemen uzaklaşarak Lukin’e engel olmamaya çalıştılar. Lukin, Rusça konuşarak durumunu anlatıyordu Nava’ya. Ona bir takım aletler takmaya başladı.</span></p>

  <p class="calibre17"><span class="calibre5">Nava’nın kan basıncı düşüktü ve giderek daha da düşüyordu. Kalp ritmi yavaşlıyordu. Lukin ve hemşire olduğu anlaşılan kadın Nava’nın yaralarına bakarken Rusça konuştular. Lukin duraksadı. Hemşire ona baktı, sonra da Nava’ya döndü. Artık hızlı hızlı konuşmuyorlardı. Sanki her saniye önemliymiş gibi hareket etmiyorlardı artık.</span></p>

  <p class="calibre17"><span class="calibre5">“Ne oldu?” diye sordu Caine.</span></p>

  <p class="calibre17"><span class="calibre5">Lukin onu umursamadı, hemşire ise bir bakış atıp işine döndü.</span></p>

  <p class="calibre17"><span class="calibre5">“Ne!” dedi, artık neredeyse bağıran Caine.</span></p>

  <p class="calibre17"><span class="calibre5">Elleri kan içinde kalmış olan Lukin sessizce bir şeyler fısıldadı ve Caine’ye yaklaştı.</span></p>

  <p class="calibre17"><span class="calibre5">“Çok fazla kan kaybetti. Kurtarabileceğimizi sanmıyorum.”</span></p>

  <p class="calibre17"><span class="calibre5">“Kan verin.”</span></p>

  <p class="calibre17"><span class="calibre5">Doktor bir an için yere, sonra yine Caine’ye baktı. “Kan grubu 0 RH negatif.”</span></p>

  <p class="calibre17"><span class="calibre5">“Yani?”</span></p>

  <p class="calibre17"><span class="calibre5">“Çok nadir bulunan bir kan grubu ve ne yazık ki elimizde yok. Özür dilerim.”</span></p>

  <p class="calibre17"><span class="calibre5">Caine geriye çekilip yumruklarını sıktı. Bir yolu olmalıydı. Olmalıydı. Dur... Ne düşünüyordu ki? Bir yolunu bulabilirdi. Gözlerini kapadı ne yapması gerektiğini görmek için. Ama bir şey olmadı. Sadece gözlerinin önünde renkli noktalar uçuşuyordu.</span></p>

  <p class="calibre17"><span class="calibre5">“İyi misi..?”</span></p>

  <p class="calibre17"><span class="calibre5">“Sus da odaklanayım!” diye bağırdı Caine.</span></p>

  <p class="calibre17"><span class="calibre5">Kendini bırakıp hatırlamaya çalıştı. Ağacı gördüğü ve</span> <span class="italic"><span class="calibre5">HerAn</span></span><span class="calibre5">’a girdiği yeri... Ve sanki hep oradaymış gibi sonsuza dek uzanan olasılıklarıyla yine geldi gözünün önüne. Dallara baktı, her bir yolu izledi, sonunda da buldu. O kadar barizdi ki. Karmaşık bir cevap aramıştı, ama basitti.</span></p>

  <p class="calibre17"><span class="calibre5">Caine gözlerini açıp döndü ve kollarını göğsünde birleştirmiş halde onları seyreden Kozlov’a baktı. Lukin’e dönerek “Onun kan grubu 0 RH negatif,” dedi Kozlov’u işaret ederek. “Ondan alın.”</span></p>

  <p class="calibre17"><span class="calibre5">“Ama... Tehlikeli olabilir. O kadar çok kan kaybetti ki...” Doktor kendinden emin değil gibiydi.</span></p>

  <p class="calibre17"><span class="calibre5">Kozlov, Caine’ye baktı ve “Kan verirsem çıkarım ne olacak?” diye sordu sakin bir sesle.</span></p>

  <p class="calibre17"><span class="calibre5">Caine gözlerini kırpıştırdı. Bir dakika içinde kan verilmezse Nava’nın ölme olasılığı yüzde 89.532’ydi. O yarmayla tartışacak zamanı yoktu. Nava’nın masada duran tabancayı kapıp ateş etti. Mermi Kozlov’un kulağını sıyırıp akasındaki duvara saplanınca, silahı Kozlov’a doğrulttu.</span></p>

  <p class="calibre17"><span class="calibre5">“Yaşamana izin veririm,” dedi.</span></p>

  <p class="calibre17"><span class="calibre5">Kozlov tartışmadı, Lukin’e doğru gidip gömleğinin kolunu sıyırdı. Hemşire onu hazırladı, kolunu silince oda alkol koktu. Kadın iğneyi sokarken Kozlov yüzünü biraz buruşturdu. Caine gözlerini kapadı ve rahatlayarak iç geçirdi. Nava’nın kurtulma olasılığı şimdi yüzde 98.241’di. Biri omzunu tuttu. Gözlerini açınca Jasper’in gülümsediğini gördü.</span></p>

  <p class="calibre17"><span class="calibre5">“Seninle gurur duyuyorum ufaklık. Yapabileceğini biliyordum.”</span></p>

  <p class="calibre17"><span class="calibre5">Caine de gülümsedi ve ikizinin elini sıkıp yine gözlerini kapadı. Birden, çok ama çok yorgun hissetti kendini. Gelecek konusunda endişeli değildi artık, endişelenmesine gerek yoktu... Her şey kontrol altındaydı.</span></p>

  <h4 class="calibre23" id="heading_id_4"><span class="calibre5">35</span></h4>

  <p class="calibre17"><span class="calibre5">Sonraki birkaç gün sakin geçti. Dr. Lukin onlara çeşitli ağrı kesiciler verip yaralarını tedavi etti. Jasper, Nava ve Caine aynı küçük evde kalmalarına rağmen fazla konuşmadılar. Konuşmalarına gerek yoktu. O kadar yakınlaşmışlardı ki, artık yıllardır birbirini tanıyan insanlar gibi konuşmadan da birbirlerini anlayabiliyorlardı.</span></p>

  <p class="calibre17"><span class="calibre5">Caine</span> <span class="italic"><span class="calibre5">HerAn</span></span><span class="calibre5">’a dalmamaya çalıştı. Bir keresinde girip küçük Bill Donnelly’ye baktı. Üç buçuk kiloluk bebeğin saçları babası gibi sapsarıydı. O bir kere haricinde Caine</span> <span class="italic"><span class="calibre5">Şimdi</span></span><span class="calibre5">’de kaldı. Hatta geçmişi bile düşünmemeye çalıştı. Gerçi Doc’un ihanetinin nedenini anlamak için yanıp tutuşuyordu. Ama bunu öğrense bile bir şey değiştiremeyeceğini biliyordu; o yüzden de</span> <span class="italic"><span class="calibre5">HerAn</span></span><span class="calibre5">’a dalmadı.</span></p>

  <p class="calibre17"><span class="calibre5">Dalmadığı için de engelleyebileceği çok kötü şeyler oldu belki, ama muhteşem şeyler de oldu. Kendini suçlu hissetmedi, çünkü biri olmadan diğerinin olamayacağını biliyordu. O yüzden de evreni kendi haline bıraktı. İnsanların onun müdahalesi olmadan geleceklerini belirlemelerine izin verdi.</span></p>

  <p class="calibre17"><span class="calibre5">Şimdilik bir tek Nava’yı, Jasper’i ve Martin Crowe’ye verdiği sözü umursuyordu. Bunu nasıl yerine getireceğini bilmiyordu hâlâ, ama cevabı yakında bulacağını biliyordu. Bu arada kardeşine odaklandı.</span> <span class="italic"><span class="calibre5">HerAn</span></span><span class="calibre5">’da kardeşinin neden böyle olduğunu öğrenmişti ve neden ilaç vermelerine rağmen zihnini uyuşturmadan onun şeytanlarını kovamadıklarını görmüştü.</span></p>

  <p class="calibre17"><span class="calibre5">Evet, Jasper bir şizofrendi. Ama esas rahatsızlığı bu değildi, bu onun rahatsızlığının bir belirtisiydi sadece. Jasper’in sorunu algılamasıydı. Doktorlar, kardeşinin gerçek olanla olmayanı ayırt edemediğini söylediklerinde, sadece kısmen haklılardı. Aslında Jasper gerçeği çevresindeki sözde aklı başında insanlardan çok daha iyi görüyordu. Ama onun sorunu, tek bir gerçek değil de, aynı anda birkaç gerçeği görmesiydi.</span></p>

  <p class="calibre17"><span class="calibre5">Bir parayı havaya attıklarında ve yazı geldiğinde, Jasper bunun tura gelmesi halindeki olası gelecekleri de görüyordu. Böylece Jasper, her an hem kendi gerçeğini, hem de sonsuz olası gerçeği görüyordu. Bunlar birbirini yansıtan aynalar gibiydi zihninde. Caine kardeşinin biyokimyasallarla değil de bilgiyle, meditasyonla ve gariptir ki satrançla iyileştirilebileceğini biliyordu.</span></p>

  <p class="calibre17"><span class="calibre5">Caine kahve masasının altındaki tozlu tahtayı gördüğü anda bunu anladı. Parçaları dizince oynamaya başladılar. Jasper’e</span> <span class="italic"><span class="calibre5">Şimdi’</span></span><span class="calibre5">ye odaklanmayı öğretmek için mükemmel bir oyundu. Hedef tahmin etmek, yenmek ve karşı tarafın hareketlerini kontrol etmekti. Bunu yapabilmek için de</span> <span class="italic"><span class="calibre5">Şimdi’</span></span><span class="calibre5">yi bilmek gerekiyordu.</span></p>

  <p class="calibre17"><span class="calibre5">İkizler tüm gün boyunca oynadılar. Sürekli oynadılar. Caine küçükken babasıyla da satranç oynadığını hatırladı ama kaybettiği babasının ardından üzülmektense, onu hatırlayıp mutlu oldu. Babasını hatırladığı sürece, o hep onunla olacaktı.</span></p>

  <p class="calibre17"><span class="calibre5">Ama daha önemlisi, oyun sayesinde kardeşi kendini kontrol etmeyi öğrendi. Yavaşça enerjisini o ana odaklamayı öğreniyordu Jasper, gözlerinin önündeki gerçeğe odaklanıyordu. Altmış dört kare ve otuz iki taşla sınırlıyordu kendini. Zihnindeki aynalarda oluşan görüntüleri bastırmayı öğreniyordu.</span></p>

  <p class="calibre17"><span class="calibre5">Jasper gün geçtikçe gelişme kaydediyordu. David Caine kardeşinin genelde insanların kullandığı anlamıyla ‘normal’ olamayacağını biliyordu, ama zaman içinde Jasper’in şimdiye kadar yaşamadığı bir huzura kavuşacağını da biliyordu. Caine kardeşinin akıl sağlığının gelecekte daha iyi olacağını görmüştü</span> <span class="italic"><span class="calibre5">HerAn</span></span><span class="calibre5">’da. Ama zaten Jasper’in gözlerine bakınca iyi olacağı anlaşılıyordu.</span></p>

  <p class="calibre23"><img alt="" class="calibre24" src="../Images/00097.jpg" /></p>

  <p class="calibre16"><span class="calibre5">Beşinci gün Nava artık tedirgin olmaya başladı. O sabah güneş doğduğunda kendine gelerek uyandı. Jasper ve David uyuyorlardı. İkisi de geldiklerinden beri evden çıkmamışlardı. İkisi de bu konuda hiçbir şey dememişti, ama Nava onların bu zayıf halinde kendisine göz kulak olduklarının farkındaydı. Aynen Nava’nın onlara göz kulak olduğu gibi.</span></p>

  <p class="calibre17"><span class="calibre5">David’e sormak istediği birçok soru vardı, ama ağzını her açmaya çalıştığında David başını sallıyordu.</span></p>

  <p class="calibre17"><span class="calibre5">“Cevapları bulmak için çok zamanın var Nava. Şimdilik dinlen. Birkaç gün boyunca bize bir şey olmayacak. Söz veriyorum.”</span></p>

  <p class="calibre17"><span class="calibre5">Eğer başkası söylese inanmazdı Nava buna, ama David’e güvenmeyi öğrenmişti, bu yüzden de onun dediğini yaptı. David’e bakarken adam gözlerini açıp ona gülümsedi.</span></p>

  <p class="calibre17"><span class="calibre5">“N’ber?” dedi Caine gözlerini ovuşturarak. “Ne zaman uyandın?”</span></p>

  <p class="calibre17"><span class="calibre5">“Birkaç dakika oldu,” dedi Nava.</span></p>

  <p class="calibre17"><span class="calibre5">David ayağa kalkıp kanepede yatan Nava’nın yanına geldi. Yanındaki kahve masasına oturup saçlarını okşadı.</span></p>

  <p class="calibre17"><span class="calibre5">“Şimdi anlatacak mısın artık?” diye sordu Nava.</span></p>

  <p class="calibre17"><span class="calibre5">“Olur,” dedi Caine sanki sormasını bekliyormuş gibi.</span></p>

  <p class="calibre17"><span class="calibre5">“Julia’yı bulduğumda...” Nava bir anda çöplükteki çıplak, kemikleri kırılmış kızı hatırladı. Sanki bu yıllar önceydi. Onu düşünmemeye çalışarak konuşmaya devam etti.</span></p>

  <p class="calibre17"><span class="calibre5">“Seni kurtardıktan sonra bana neden benim yaşadığımı ve annemin öldüğünü söyleyebileceğini söyledi. Ama artık biliyorum galiba. Rüyalarım... Küçükken gördüğüm karabasan... Uçmaktan korkmama neden olan rüya... Hayatımı kurtardı... Bunları sen yaptın, değil mi?”</span></p>

  <p class="calibre17"><span class="calibre5">Caine gülümseyerek başını salladı. “Hayır.”</span></p>

  <p class="calibre17"><span class="calibre5">“O zaman nasıl gördüm?”</span></p>

  <p class="calibre17"><span class="calibre5">Caine kadını işaret etti. “Sen toplu bilinçaltından onları gördün. Olası geleceklerinden birini gördün ve bundan kaçındın.”</span></p>

  <p class="calibre17"><span class="calibre5">“Nasıl?” diye sordu Nava.</span></p>

  <p class="calibre17"><span class="calibre5">“Jasper’in fizik dersini bir daha dinlemek istiyor musun cidden?”</span></p>

  <p class="calibre17"><span class="calibre5">“Hayır,” dedi bir an için gülen ama hemen ciddileşen Nava. “Ama neden? Neden ben gördüm de annem göremedi?”</span></p>

  <p class="calibre17"><span class="calibre5">“Bazen çocuklar yetişkinlerin göremedikleri şeyleri görürler. Gençken zihnimiz daha açıktır. Ama daha önemlisi çocuklar rüyalarında gördüklerine inanırlar. İşte bu yüzden çocuklar kendilerini itfaiyeci, astronot, kahraman olarak görebilirler. Büyüdükçe bu ‘mantıksız görüntüleri göz ardı etmeyi’ öğretirler bize. Belki annen de öleceğini görmüştür. Belki de görmemiştir. Bu sorunun cevabını bilmiyorum Nava. Sana bir tek şunu söyleyebilirim, küçükken o uçağa binmeyi reddettiğinde olası geleceğini gördün ve bir seçim yaptın.”</span></p>

  <p class="calibre17"><span class="calibre5">Uzanıp onun elini tuttu. “Doğru bir seçimdi. Hayatında sandığından daha fazla iyilik yaptın. Biliyorum, kurtarmak istediğin tek insanı kurtaramamak çok acı verici, ama asla geri dönüp bunu değiştiremezsin. Annenin ve kardeşinin yasını tut Nava. Ama kendi hayatınınkini değil.”</span></p>

  <p class="calibre17"><span class="calibre5">Nava’nın elini okşadı. “Doğru yolu seçmek gibi inanılmaz bir yeteneğin var. Bu, sandığından da büyük bir yetenek. Kendine güven Nava, böylece kaderini kontrol edebilirsin.”</span></p>

  <p class="calibre17"><span class="calibre5">“Ama senin gibi seçim yapamam ben,” dedi Nava. “Emin olamam.”</span></p>

  <p class="calibre17"><span class="calibre5">Caine başını salladı. “Ben de olamam. Evet, bir yeteneğim var, ama bu hata yapmayacağım anlamına gelmiyor ki. Yeteneğim sayesinde geleceği görebiliyorum, bir saniye ya da bir milenyum ilerisini. En büyük olasılıkla başarıya götüren yolu seçebiliyorum, ama asla yüzde yüz emin olamıyorum. Ben bile olacak her şeyi bilmiyorum. Benim de geleceğim herkesin seçimlerine bağlı, çünkü onların seçimleri hepimizin paylaştığı bu ortak gerçeği ortaya koyuyor.”</span></p>

  <p class="calibre17"><span class="calibre5">Nava anlamakta güçlük çekiyordu. Ama yine de bir şekilde anlamıştı. Sonunda konuştu. “Şimdi ne olacak? Geleceği biliyorsun, istediğini yapabilirsin.”</span></p>

  <p class="calibre17"><span class="calibre5">Caine başını salladı. “Ben geleceği bilmiyorum Nava. Tüm olası gelecekleri biliyorum; bunlar da sonsuz. Yani aslında hiçbir şey bilmemekle aynı şey bu.”</span></p>

  <p class="calibre17"><span class="calibre5">“Ama planladığın her şey... Aynen tahmin ettiğin gibi gitti.”</span></p>

  <p class="calibre17"><span class="calibre5">“Ben her durumda en olası sonucu tahmin ettim. Her şeyin doğru gideceğini bilemezdim. Eğer sen beni kurtarmayı seçmeseydin ve bunda başarılı olmasaydın, ben hâlâ o laboratuvarda olurdum.”</span></p>

  <p class="calibre17"><span class="calibre5">Nava titredi. “Ama hâlâ soruya cevap vermedin. Şimdi ne yapacaksın? Ya Tversky ve Forsythe? Onlar nerede? Senin peşine düşecekler mi?”</span></p>

  <p class="calibre17"><span class="calibre5">Caine omuz silkti. “Bilmiyorum. Ama eminim öğrenirim.”</span></p>

  <p class="calibre17"><span class="calibre5">Nava’nın kalbi ağzına geldi birden. “Kuzey Koreliler... Beni bulacaklar. Ben...”</span></p>

  <p class="calibre17"><span class="calibre5">“Merak etme,” dedi Caine onun sözünü keserek. “Onlara birkaç hayat kurtaracak bir bilgi verdim, karşılığında da senin başına koydukları ödülü kaldırdılar.”</span></p>

  <p class="calibre17"><span class="calibre5">Nava rahatlayarak iç geçirdi. Gelecekte ne olacağını bilmek istiyordu ama daha ağzını açamadan Caine gidip duş alacağını söyledi. Caine bir şey dememişti ama Nava artık sorulara cevap vermek istemediğini biliyordu. En azından bugün vermeyecekti. Caine banyoya girince, Nava masaya uzanıp Parliament paketini aldı. Annesinden söz edince canı sigara içmek istemişti.</span></p>

  <p class="calibre17"><span class="calibre5">Sigarayı dudaklarının arasında tutup kibriti çaktı. Nikotini sanki şimdiden hissedebiliyordu. Tam sigarasını yakmak üzereyken garip bir şey yaptı: Gözlerini kapadı. Bir an için bir şey görür gibi oldu kapalı gözlerinin ardında. Hem tanıdık hem de yabancı bir şey. Gözlerini açıp elindeki kibrite bakınca sanki bu anı daha önce yaşadığını hissetti.</span></p>

  <p class="calibre17"><span class="calibre5">Düşünmeden, kibriti üfleyerek söndürdü. Sigarayı geri koyup paketi attı. Çöp tenekesinin kapağını kapatırken o anda sigarayı bıraktığının farkına vardı.</span></p>

  <p class="calibre17"><span class="calibre5">Nava kararını vermişti.</span></p>

  <p class="calibre23"><img alt="" class="calibre24" src="../Images/00100.jpg" /></p>

  <p class="calibre16"><span class="calibre5">O gece Caine geri dönme zamanının geldiğini biliyordu. Elinden geldiğince kaçınmıştı bundan.</span> <span class="italic"><span class="calibre5">HerAn</span></span><span class="calibre5">’da zaman yoktu ama</span> <span class="italic"><span class="calibre5">An</span></span><span class="calibre5">’da zaman - her ne kadar yapay olsa da- akıp gidiyordu ve daha yapacağı şeyler vardı. Birkaç saniye sonra gözlerini açtığında hüzünlü bir şekilde gülümsüyordu.</span></p>

  <p class="calibre17"><span class="calibre5">“Ne gördün?” diye sordu Jasper.</span></p>

  <p class="calibre17"><span class="calibre5">“Baktığımı nereden bildin?”</span></p>

  <p class="calibre17"><span class="calibre5">“Benim de bildiklerim var,” dedi Jasper. “Soruma cevap versene.”</span></p>

  <p class="calibre17"><span class="calibre5">“Sonunu gördüm. Yalnız değildim.”</span></p>

  <p class="calibre17"><span class="calibre5">“Ne demek bu? Seninle biri mi vardı orada?”</span></p>

  <p class="calibre17"><span class="calibre5">“Emin değilim,” dedi Caine çenesini kaşıyarak.</span></p>

  <p class="calibre17"><span class="calibre5">“Kim olduğunu göremedin mi?”</span></p>

  <p class="calibre17"><span class="calibre5">“Herhalde görebilirdim,” dedi Caine. “Ama nasılsa yakında öğreneceğim. Beklemeye karar verdim.”</span></p>

  <p class="calibre17"><span class="calibre5">“Neden?” diye sordu Jasper.</span></p>

  <p class="calibre17"><span class="calibre5">Caine sırıttı. “Şeytanlar bile sürprizleri sever.”</span></p>

  <p class="calibre23"><img alt="" class="calibre24" src="../Images/00103.jpg" /></p>

  <p class="calibre16"><span class="calibre5">Caine o gece hiç rüya görmediyse de kalktığında arama zamanının geldiğini biliyordu. Numarayı çevirdi ve iki dakika hiçbir şey söylemeden karşısındakini dinledi. Sonra da telefonu kapadı. İkinci görüşmesi ilkinden kısa sürmüştü. İşi bittiğinde ceketini giyip kapıya doğru yürüdü.</span></p>

  <p class="calibre17"><span class="calibre5">“Nereye gidiyorsun?” diye sordu Jasper.</span></p>

  <p class="calibre17"><span class="calibre5">“Avukatımla görüşmeye,” dedi Caine çıkarken.</span></p>

  <p class="calibre17"><span class="calibre5">Lukin’in, Coney Island’daki dairesinden trene binip bir saatten uzun bir sürede Manhattan’a gitti. Bir haftadır dışarı çıkmadığından sokakta olmak garip geliyordu. Metrodan inerken</span> <span class="italic"><span class="calibre5">Şimdi</span></span><span class="calibre5">’de kalmaya çalıştı. Eğer</span> <span class="italic"><span class="calibre5">HerAn</span></span><span class="calibre5">’a dalıp her bir adımda çevresindeki insanları nasıl etkilediğini görürse, çıldırabileceğini biliyordu.</span></p>

  <p class="calibre17"><span class="calibre5">Chrysler Binası’nın otuzuncu katına vardığında siyah kravatlı, zayıf bir adam yanına geldi.</span></p>

  <p class="calibre17"><span class="calibre5">“Bay Caine?”</span></p>

  <p class="calibre17"><span class="calibre5">“Evet.”</span></p>

  <p class="calibre17"><span class="calibre5">“Merhaba. Ben Marcus Gavin,” dedi avukat elini uzatarak. “Geldiğinize memnun oldum. Beni takip ederseniz size çok heyecan verici bazı haberler vereceğim.”</span></p>

  <p class="calibre17"><span class="calibre5">Gavin ofisinin kapısını kapadıktan sonra bir dosya açtı ve ince bir kâğıt çıkardı. Kâğıdı sanki dağılacakmış gibi çok dikkatli tutuyordu. Bir an için bunu Caine’ye verecek oldu, ama sonra fikrini değiştirdi ve önüne koydu.</span></p>

  <p class="calibre17"><span class="calibre5">“Size biraz su veya kahve getireyim mi?” dedi zaman kazanmaya çalışarak.</span></p>

  <p class="calibre17"><span class="calibre5">“Hayır, teşekkür ederim. Gayet iyiyim.”</span></p>

  <p class="calibre17"><span class="calibre5">“Peki,” dedi Gavin boğazını temizleyerek. “Eminim neden burada olduğunuzu merak ediyorsunuzdur.”</span></p>

  <p class="calibre17"><span class="calibre5">“Tabii,” diye yalan söyledi Caine. Aslında biliyordu, ama bilmiyor gibi yapmanın daha iyi olacağını düşünmüştü.</span></p>

  <p class="calibre17"><span class="calibre5">“Şey... Aslında bu biraz garip bir durum,” dedi Gavin tedirgin bir şekilde kalemiyle masaya vurarak. “Bay Caine, Thomas DaSouza’nın yakın dostu olduğunuzu tahmin ediyorum.”</span></p>

  <p class="calibre17"><span class="calibre5">“Evet,” dedi Caine. “Gerçi son birkaç yıldır görüşemedik.”</span></p>

  <p class="calibre17"><span class="calibre5">“Öyle mi? O zaman bu daha da garip bir durum.” Gavin kahvesinden bir yudum içti. Yeniden konuşmaya başladığında sesi daha iyi çıkıyordu. “Bilmem duydunuz mu ama bir hafta kadar önce bir kaza oldu ve Bay DaSouza çok ağır yaralandı. Şu anda Albert Einstein Tıp Merkezi’nde. Doktorlar ellerinden gelen her şeyi yaptılar ama sonuç yine de pek iyi değil. Ne yazık ki Bay DaSouza’nın beyni durdu ve iyileşme şansı yok. Çok üzgünüm.”</span></p>

  <p class="calibre17"><span class="calibre5">Caine bir an için gözlerini kapadı. Tommy’nin halini bilse de bunu duymak kolay değildi.</span></p>

  <p class="calibre17"><span class="calibre5">“Muhtemelen sizi buraya çağırıp neden bunları anlattığımı merak ediyorsunuz,” dedi Gavin. Birden tedirginliği gitmişti, heyecanlanmıştı. Kötü haberi vermişti, şimdi sıra iyi haberdeydi. “Şu elimde tuttuğum...” Gavin kâğıdı kutsal bir şeymiş gibi masadan aldı, “Bay DaSouza’nın son vasiyeti. Buzdolabının kapağında duruyordu.”</span></p>

  <p class="calibre17"><span class="calibre5">Caine uzatılan kâğıdı geri vermeden şöyle bir baktı.</span></p>

  <p class="calibre17"><span class="calibre5">“Sizi varisi ilan etmiş ve tüm yetkilerini size devretmiş. Bay DaSouza piyangodan 240 milyon dolar kazanmıştı. Tabii ki bu para siz...” Gavin sesini alçalttı, “...onun fişini çekmeye karar verinceye kadar...” Caine durumu algılayabilsin diye bir an duraksadı. “Bay DaSouza’nın akrabası olmadığı için bu kararı sizin vermeniz gerekiyor.”</span></p>

  <p class="calibre17"><span class="calibre5">“Ya öyle bir karar vermezsem?” diye sordu Caine.</span></p>

  <p class="calibre17"><span class="calibre5">“Ne demek karar vermemek? Neyin kararını vermemek?”</span></p>

  <p class="calibre17"><span class="calibre5">“Yani diyelim ki, Tommy’nin hayat destek ünitesini kapattırmamaya karar verdim. O zaman ne olur?”</span></p>

  <p class="calibre17"><span class="calibre5">“O zaman... O zaman bankadaki parasının faiziyle neredeyse sonsuza dek aletlere bağlı kalabilir. Siz de yılda 100.000 dolarlık bir maaş alırsınız onun işlerini yürütmek için.”</span></p>

  <p class="calibre17"><span class="calibre5">“Hangi işleri?” diye sordu Caine.</span></p>

  <p class="calibre17"><span class="calibre5">“Vasiyetinde eğer ona bir şey olursa parasının hayır işlerinde kullanılmasını istediğini ve insanların hayatının iyileştirilmesini istediğini yazmış. Bunlar kendi sözleri. Sizin de bu paranın nasıl dağıtılacağına karar vermeniz gerekiyor. Ancak, Bay DaSouza’nın bir daha hayata dönmek gibi bir şansı olmadığına göre, o zaman gelince de, yani... Ölünce de, parayı faizden çekip istediğinizi yapabilirsiniz Bay Caine.” Gavin gülümsedi. “Bir milyonersiniz, Bay Caine.”</span></p>

  <p class="calibre17"><span class="calibre5">Caine başını salladı. “Değilim.” Duraksadı. “Asla da olmayacağım.”</span></p>

  <p class="calibre17"><span class="calibre5">“Ama...” Gavin’in aklı karışmış gibiydi. “Ama Bay DaSouza aslında bu haliyle zaten yaşamıyor...”</span></p>

  <p class="calibre17"><span class="calibre5">“Evet.”</span></p>

  <p class="calibre17"><span class="calibre5">“Ve doktorlar bir daha iyileşmesinin imkânsız olduğunu söylüyor.”</span></p>

  <p class="calibre17"><span class="calibre5">“Hiçbir şey imkânsız değildir, Bay Gavin. Bazı şeylerin olma olasılığı daha düşüktür sadece.” Caine ayağa kalktı. “Hastaneye gitmeden önce bir şeyler imzalamam gerekiyor herhalde, değil mi?”</span></p>

  <p class="calibre17"><span class="calibre5">“Tabii ki,” dedi Gavin birkaç kâğıt uzatarak.</span></p>

  <p class="calibre17"><span class="calibre5">Caine’nin işi bittiğinde Gavin’in elini sıktı ve kapıya doğru yöneldi.</span></p>

  <p class="calibre17"><span class="calibre5">“Afedersiniz,” dedi Gavin, “Bir soru sorabilir miyim?”</span></p>

  <p class="calibre17"><span class="calibre5">“Tabii ki,” dedi Caine dönerek.</span></p>

  <p class="calibre17"><span class="calibre5">“Eğer siz...” Yine fısıldamaya başlamıştı. “Bay DaSouza’nın hayat destek ünitesini kapattırmayacaksanız...” Duraksadı. “O zaman niye hastaneye gidiyorsunuz?”</span></p>

  <p class="calibre17"><span class="calibre5">“Birkaç test yaptırmaya.”</span></p>

  <p class="calibre17"><span class="calibre5">Caine kapıdan çıkarken, Gavin’in çok şaşırdığının farkındaydı, ama ona bir şey anlatmak niyetinde değildi.</span></p>

  <p class="calibre23"><img alt="" class="calibre24" src="../Images/00106.jpg" /></p>

  <p class="calibre16"><span class="calibre5">Caine, Tommy’nin kan örneğini alınca özel bir laboratuvarda testleri yaptırdı. Teknisyen yirmi dört saat sonra iyi haberi vermek için onu aradı. Kadın sonuçlara şaşırmıştı, ama Caine bunu bekliyordu. Kadın bunu nereden bildiğini sorduğunda Caine, iyi günler dileyip telefonu kapadı.</span></p>

  <p class="calibre17"><span class="calibre5">Telefon görüşmesinden sonra dosyayı yanına aldı ve sonra gidip gökkuşağı renklerinde bir ayı satın aldı. Ve hastaneye geri gitti. On beşinci kata çıktığında orada ne işi olduğunu biliyordu bu sefer.</span></p>

  <p class="calibre17"><span class="calibre5">“Caine!” dedi Elizabeth odasına girdiğinde. “Geri geldin!”</span></p>

  <p class="calibre17"><span class="calibre5">“Tabii ki geldim,” dedi. “Bir arkadaşımı da getirdim.” Oyuncak ayıyı çıkardı arkasından. Küçük kız gülümsedi.</span></p>

  <p class="calibre17"><span class="calibre5">“Afedersiniz,” dedi odada duran bir kadın tedirgin halde, “Siz kimsiniz?”</span></p>

  <p class="calibre17"><span class="calibre5">Caine dönüp kadına baktı. Gözleri kıpkırmızıydı, son bir haftadır sürekli ağlıyor gibi görünüyordu. Caine onu daha önce hiç görmemişti, ama tanıyordu. Rüyasında görmüş gibiydi.</span></p>

  <p class="calibre17"><span class="calibre5">“Merhaba,” dedi elini uzatarak. “Ben David Caine. Eşinizin arkadaşıydım.”</span></p>

  <p class="calibre17"><span class="calibre5">“Ya,” dedi gözleri dolan kadın. “Adım Sandy.” Yavaşça elini sıktı Caine’nin. “Gelmeniz iyi oldu. Pek gelenimiz gidenimiz olmuyor.”</span></p>

  <p class="calibre17"><span class="calibre5">“Biliyorum,” dedi Caine. “Acaba bir dakikalığına dışarıda konuşabilir miyiz?”</span></p>

  <p class="calibre17"><span class="calibre5">“Tabii ki,” dedi Sandy. “Tatlım hemen dönerim, tamam mı?”</span></p>

  <p class="calibre17"><span class="calibre5">“Tamam anne,” dedi Elizabeth.</span></p>

  <p class="calibre17"><span class="calibre5">Koridora çıktıklarında Caine konuşmaya başladı. “Biliyorum bu size garip gelecek, ama iyi haberlerim var.”</span></p>

  <p class="calibre17"><span class="calibre5">“Ne oldu?”</span></p>

  <p class="calibre17"><span class="calibre5">“Kızınıza ilik nakli yapılması için uygun bir aday buldum. İlikler yüzde 99 oranında uyuyor ve Elizabeth hazır olduğunda nakli yapabilirsiniz.”</span></p>

  <p class="calibre17"><span class="calibre5">Kadının yüzünden bir anda birçok ifade geçti; şok, mutluluk ve sonra üzüntü. Konuşmasına fırsat vermeden devam etti Caine.</span></p>

  <p class="calibre17"><span class="calibre5">“Parayı dert etmeyin. Ben kendini kızınız gibi insanlara yardım etmeye adamış çok zengin birini temsil ediyorum. Tüm tıbbi giderleri karşılanacak.”</span></p>

  <p class="calibre17"><span class="calibre5">“Bu bir şaka mı?” dedi bir anda öfkelenen Sandy. “Eğer öyleyse, bence hiç komik değil Bay Caine.”</span></p>

  <p class="calibre17"><span class="calibre5">Caine, Tommy’nin dosyasını çıkarıp kadına gösterdi.</span></p>

  <p class="calibre17"><span class="calibre5">“Bu gerçek mi?” dedi Sandy dosyaya bakıp. “Ciddi misiniz?”</span></p>

  <p class="calibre17"><span class="calibre5">“Hayatımda hiç bu kadar ciddi olmadım.”</span></p>

  <p class="calibre17"><span class="calibre5">“Tanrım. Şükürler olsun, Tanrım!” Sandy, Caine’nin boynuna atılıp hıçkırarak ağlamaya başladı. “Ne diyeceğimi bilemiyorum... Tanrım... Size nasıl teşekkür edeceğimi bilemiyorum.”</span></p>

  <p class="calibre17"><span class="calibre5">“Teşekkür etmenize gerek yok,” dedi Caine. “Bir borcumu ödedim ben sadece.”</span></p>

  <p class="calibre17"><span class="calibre5">Sandy’nin aklı karışmış gibiydi, ama başını salladı. Caine cebinden Gavin’in kartını çıkarttı.</span></p>

  <p class="calibre17"><span class="calibre5">“Bu bey benim avukatım. Elizabeth’in doktorlarıyla konuşunca onu arayın. Gerekli her şeyi halledecek.”</span></p>

  <p class="calibre17"><span class="calibre5">“Sağ olun Bay Caine,” dedi onun elini sıkarak.</span></p>

  <p class="calibre17"><span class="calibre5">“Eğer bana Bay Caine demeye devam edersen ben de sana Bayan Crowe demek zorunda kalacağım. David desen?”</span></p>

  <p class="calibre17"><span class="calibre5">“Olur. Sağ ol... David.” Sandy burnunu sildi. “Gidip Betsy’ye iyi haberi vereceğim.” Tam kızının yattığı odaya dönmek üzereyken durup David’e döndü. “Marty’yi nereden tanıdığını söylemedin?”</span></p>

  <p class="calibre17"><span class="calibre5">“Yaa,” dedi Caine başını kaşıyarak. “Onu işten tanıyordum diyelim.”</span></p>

  <p class="calibre23"><img alt="" class="calibre24" src="../Images/00109.jpg" /></p>

  <p class="calibre16"><span class="calibre5">Caine hastaneden çıktığında, haftalardır kendini hiç bu kadar iyi hissetmediğini fark etti. Elizabeth’in ameliyatının iyi gitmeme olasılığı olduğunu da biliyordu. Ama yüzde 93.729’luk bir olasılıkla, her şey iyi gidecekti.</span></p>

  <p class="calibre17"><span class="calibre5">Birkaç blok yürüyüp rahatlamaya karar verdi ve birden koku beynine sızdı. Bedeni kaldırıma yığılmadan önce zihni</span> <span class="italic"><span class="calibre5">HerAn</span></span><span class="calibre5">’a dalmıştı bile.</span></p>

  <p class="calibre23"><img alt="" class="calibre24" src="../Images/00112.jpg" /></p>

  <p class="calibre16"><span class="calibre5">Kadın... Onunlaydı, ama farklıydı. Daha küçüktü, sanki daha tanıdık. Hem mutlu hem de mutsuz. Caine onun için üzülüyor.</span></p>

  <p class="calibre17"><span class="calibre5">Kadın: Sağ ol Caine.</span></p>

  <p class="calibre17"><span class="calibre5">Caine: Ne için?</span></p>

  <p class="calibre17"><span class="calibre5">Caine soruyu sorarken bile cevabı anlıyor.</span></p>

  <p class="calibre17"><span class="calibre5">Her şeyi anlıyor.</span></p>

  <p class="calibre17"><span class="calibre5">O An’ın geçmişi, Tanja’nın geleceği görmesini sağlayan o.</span></p>

  <p class="calibre17"><span class="calibre5">O Tommy’nin rüyasına girip sayıları gösteriyor.</span></p>

  <p class="calibre17"><span class="calibre5">Jasper’in kardeşine yardım etmesini söyleyen Ses.</span></p>

  <p class="calibre17"><span class="calibre5">Caine’ye HerAn’ı gösteren, nöbetlerini başlatan o.</span></p>

  <p class="calibre17"><span class="calibre5">Tüm hareketleriyle bir olay seli başlatan, Tommy’nin vasiyeti ve imkânsız kaza. Nava’nın kurtarışı, Caine’nin uyanışı. Hepsi lösemiden ölmek üzere olan küçük bir kızı kurtarmak için. Adı Elizabeth; ‘Betsy’</span> <span class="calibre5">Crowe olan küçücük bir kızı.</span></p>

  <p class="calibre17"><span class="calibre5">Caine onun neden tanıdık olduğunu anlıyor. Ablasına benziyor. Sandy’ye ve yeğeni Betsy’ye.</span></p>

  <p class="calibre17"><span class="calibre5">Caine: Sendin hepsini yapan.</span></p>

  <p class="calibre17"><span class="calibre5">Kadın: Hayır, biz insanların görmesine yardım ederiz. Bunun dışında bir gücümüz yok. Sizler yapıyorsunuz. Sen, Nava, Tommy, Jasper, Julia, Forsythe, Tversky ve daha milyonlarca insan, her biri kendi yolunda kendi seçimlerini yapıyor.</span></p>

  <p class="calibre17"><span class="calibre5">Caine: Hepsi Betsy için mi?</span></p>

  <p class="calibre17"><span class="calibre5">Kadın: Betsy sadece sonucun bir parçası. Anlayamıyorsun. Ama An’da anlayacaksın sonradan.</span></p>

  <p class="calibre17"><span class="calibre5">Caine: An’da sen Julia’sın.</span></p>

  <p class="calibre17"><span class="calibre5">Kadın: Hayır, An’da biz tekil değiliz. Çoğuluz. Biz toplu bilinçaltının iradesiyiz. Ama sen bizi Julia olarak görüyorsun çünkü o aracımız, Ses’imiz. Son anlarında o zihninde ortak bir istek görüyor ve bu yüzden senin yardımını alıyoruz. Hedefimize ulaşmak için, ama onun Ses’ini arayan sensin çünkü yalnızca bizimle konuşmak isteyenlerle konuşabiliriz.</span></p>

  <p class="calibre17"><span class="calibre5">Caine: Ama Julia öldü.</span></p>

  <p class="calibre17"><span class="calibre5">Kadın: HerAn, An’ın dışındadır. Julia burada yaşıyor. Küçük bir kız. Büyüyor. Petey’e âşık oluyor. O, Betsy’nin Julia Teyze’si. O çöplükte ölüyor.</span></p>

  <p class="calibre17"><span class="calibre5">Caine: Koku bu işte. Julia’nın bilinci bu kokuyu beynime taşıyor.</span></p>

  <p class="calibre17"><span class="calibre5">Kadın: Koku alma duyusu en güçlüsüdür. O aracımız olduğu için ölüme terk edildiği yerde hatırladığı koku da bize eşlik ediyor.</span></p>

  <p class="calibre17"><span class="calibre5">Caine: Neden An’da Tversky’ye beni öldürmesini söylediniz?</span></p>

  <p class="calibre17"><span class="calibre5">Kadın: Tommy’nin kazasını gerçekleştirmek için.</span></p>

  <p class="calibre17"><span class="calibre5">Caine: Tommy’nin ölmesini seçtiniz, Betsy’yi yaşatmak için.</span></p>

  <p class="calibre17"><span class="calibre5">Kadın: Hayır. Sizin An’ınızda Tommy kendini öldürecekti. Onun rüyalarını gerçekleştirmesini sağlayarak hayatını uzattık. Hiçbir şey bitmedi.</span></p>

  <p class="calibre17"><span class="calibre5">Caine: Sonsuz musun?</span></p>

  <p class="calibre17"><span class="calibre5">Kadın: Bu bilinmiyor.</span></p>

  <p class="calibre17"><span class="calibre5">Caine: Neden?</span></p>

  <p class="calibre17"><span class="calibre5">Kadın: Bazı geleceklerde sonsuzuz. Bazılarında da yokuz. Kaderimiz seninle ve tüm insanlarla bir, siz bizsiniz, biz de siz.</span></p>

  <blockquote class="calibre25">
    <span class="calibre13"><span class="italic"><span class="calibre5">Caine: Ben neden buradayım?</span></span></span>
  </blockquote>

  <blockquote class="calibre28">
    <span class="calibre13"><span class="italic"><span class="calibre5">Kadın: Yerini, görevini bilmen gerekir. HerAn’ı kullanıp hepimize yardım etmelisin.</span></span></span>
  </blockquote>

  <blockquote class="calibre28">
    <span class="calibre13"><span class="italic"><span class="calibre5">Caine: Nasıl yardım edeceğim? Tommy’nin parasıyla mı?</span></span></span>
  </blockquote>

  <blockquote class="calibre28">
    <span class="calibre13"><span class="italic"><span class="calibre5">Kadın: Para birkaç kişiye yardım edecek, ama sonunda pek az şeyi değiştirecek.</span></span></span>
  </blockquote>

  <blockquote class="calibre28">
    <span class="calibre13"><span class="italic"><span class="calibre5">Caine: O zaman nasıl? Nasıl yardım edeceğim?</span></span></span>
  </blockquote>

  <blockquote class="calibre28">
    <span class="calibre13"><span class="italic"><span class="calibre5">Kadın: Anlatamayız. Daha sonra An’da anlayacaksın.</span></span></span>
  </blockquote>

  <blockquote class="calibre28">
    <span class="calibre13"><span class="italic"><span class="calibre5">Caine: Neden burada değil?</span></span></span>
  </blockquote>

  <blockquote class="calibre28">
    <span class="calibre13"><span class="italic"><span class="calibre5">Kadın: Daha zamana ihtiyacın var...</span></span></span>
  </blockquote>

  <blockquote class="calibre28">
    <span class="calibre13"><span class="calibre5">....</span></span>
  </blockquote>

  <blockquote class="calibre28">
    <span class="calibre13"><span class="calibre5">“Hey, ayılıyor galiba,” dedi biri. “İyi misin ahbap?”</span></span>
  </blockquote>

  <blockquote class="calibre28">
    <span class="calibre13"><span class="calibre5">Caine başının arkasını ovuşturdu. Zonklamaya başlamıştı bile. Havayı kokladığında koku gitmişti.</span></span>
  </blockquote>

  <blockquote class="calibre28">
    <span class="calibre13"><span class="calibre5">“Evet,” dedi. “Galiba iyiyim... Şimdi.”</span></span>
  </blockquote>

  <h4 class="calibre29" id="heading_id_5"><span class="calibre5">SON</span></h4>

  <p class="calibre17"><span class="calibre5">Tversky ekranda ‘si’ sözcüğünü tıkladığında ekran birden ikonlarla doldu. Bir yeri daha tıkladı ve sabırsızlıkla açılmasını bekledi. Ana sayfa daha açılmadan aradığı şeyi yazdı. Bir dakikada istediği hikâyeyi buldu.</span></p>

  <p class="calibre17"><span class="calibre5">ESKİ UGA BAŞKANI İHANETTEN YARGILANIYOR</span></p>

  <p class="calibre17"><span class="calibre5">Patrick O’Beirne</span></p>

  <p class="calibre17"><span class="calibre5">Washington D.C.- Dr. James Forsythe bugün ABD’ye karşı ihanet ve komplo kurmakla ilgili 131 ayrı suçtan tutuklandı. UGA’nın Bilim ve Teknoloji Araştırma Birimi’nin direktörü olan Forsythe kalabalık bir mahkeme salonunda yargıç karşısına çıktı.</span></p>

  <p class="calibre17"><span class="calibre5">İlgili makamlar, Dr. Forsythe’nin yaptıklarından Şubat’ın 7’sinde, New York’ta bir ofis binasında bir bomba patlaması sonrasında haberdar oldular (</span><span class="calibre5"><span class="underline">bakınız ilgili makale</span></span><span class="calibre5">). Dr. Forsythe ve ekibi itfaiyeciler tarafından enkazın altından çıkarıldı. Ayrıca üç ceset ve yüzlerce bilgisayar dosyası çıkarıldı. Dr. Forsythe’nin bu dosyaları, Philadelphia’daki Amtrak olaylarında ‘yasadışı bir FBI’ operasyonunu düzenlediği için, UGA’da işine son verildiğinde çaldığı iddia ediliyor.</span></p>

  <p class="calibre17"><span class="calibre5">Savcılık ‘ellerinde çok fazla delil’ olduğunu söylediği halde, Dr. Forsythe bütün suçlamaları reddetti. Dr. Forsythe’nin kesinlikle suçlu bulunacağından emin olan federal yetkililer ise şu açıklamada bulundular:</span></p>

  <p class="calibre17"><span class="calibre5">“Gerçekten de elimizde dağlar kadar delil ve bir de tanık var... Dr. Forsythe’nin hüküm giyeceğine şüphe yok.”</span></p>

  <p class="calibre17"><span class="calibre5">Savcılığın tanığı Bay Steven Grimes UGA’nın çalışanlarından biri. Bugün bir açıklama yapan Bay Grimes, “Aslında burnumun dibinde neler döndüğünü görmediğime şaşırıyorum. Jimmy’nin hükümetten sırlar çalacağını asla düşünemezdim... Savcılığa yardım etmek için elimden geleni yapacağım. Ben bir Amerikalıyım. İhaneti asla hoş göremem” dedi.</span></p>

  <p class="calibre17"><span class="calibre5">Tversky makalenin devamına baktı, ama ismi geçmiyordu. Rahatlayarak bir nefes aldı. Polis hâlâ Julia’nın ölümüyle ilgili olarak onunla görüşmek istese de, olay resmi kayıtlara bir intihar olarak geçmişti. Tversky gülümsedi. Şansının yaver gitmesine inanamadı. Eğer o gece laboratuvardan ayrılmasaydı, yakalanacaktı. Hatta patlamada ölebilirdi bile.</span></p>

  <p class="calibre17"><span class="calibre5">Tüm bu olanlara bakılırsa daha iyi bir durumda olamazdı. Forsythe ihanetten suçlanırken kendisinin korkacağı bir şey yoktu. Forsythe, Julia’yı onun öldürdüğünü söylese bile -gerçi söylemesi için bir neden yoktu ama- kim inanırdı ki ona? Her şey mükemmel bir şekilde bitmişti.</span></p>

  <p class="calibre17"><span class="calibre5">Aslında verilerini kaybetmesi yazık olmuştu, ama David Caine’nin yeteneklerini ortaya çıkaran kimyasal bileşimi yine yapabileceğine inanıyordu. Sadece zamana ihtiyacı vardı. Meksika’da bolca zamanı olacaktı. Her gün zar atıp nereye gideceğini belirleyecekti. Eğer ülke içinde rastgele seyahat ederse David’in onu bulamayacağını biliyordu, daha doğrusu umuyordu.</span></p>

  <p class="calibre17"><span class="calibre5">Bilgisayarı kapatıp kasanın arkasında duran adama yirmi peso verdi. Dışarı çıktı. Bir anda ter içinde kaldı. Meksika’nın güneşi insanı eritiyordu. Elini gözlerine siper etti. Çok sıcaktı. Birden bir çöp kokusu sardı her yeri. Sanki tüm diğer duyularını bastırıyordu bu koku.</span></p>

  <p class="calibre17"><span class="calibre5">Hızla arabasına doğru yürüdü kokudan uzaklaşmak için. Tam o sırada sokağın karşısındaki dondurmacıyı gördü. Zamanlaması bu kadar iyi olamazdı. Ağır kokuyu ikinci kez duyduğunda birden çikolatalı dondurma çekti canı. Dondurmacıya doğru gitmek için etrafına bakmadan sokağa atıldı.</span></p>

  <p class="calibre17"><span class="calibre5">Otobüsü gördüğünde artık çok geçti. Tversky havaya uçtu. Yere düşünce de otobüsün ön lastiklerinin altında ezildi. Kaburgaları anında yüzlerce parçaya ayrıldı ve ciğerleriyle kalbini deldi.</span></p>

  <p class="calibre17"><span class="calibre5">İnsanların acil yardım çağırmak için, İspanyolca bağırdıklarını duyduğunda artık çok geç olduğunu biliyordu. Karanlık bastırmaya başladığında en azından kokuyu almadığına şükrediyordu. Neden karşıya geçmek istediğini o anda düşündü. Birkaç saniye daha yaşasaydı kokunun ne anlama geldiğini, önemini anlayabilirdi; ama zamanı dolmuştu.</span></p>

  <p class="calibre17"><span class="calibre5">Bilinci kaybolurken son bir şey düşündü: ‘</span><span class="italic"><span class="calibre5">Dondurma sevmem ki ben!</span></span><span class="calibre5">’</span></p>

  <p class="calibre23"><img alt="" class="calibre24" src="../Images/00115.jpg" /></p>

  <p class="calibre16"><span class="calibre5">Bir ay önce bir çöplükte Julia, Nava’nın elini son bir kez tuttu ve öldü. Gülümsüyordu... Dondurmayı düşünüyordu.</span></p>

  <p class="calibre19"></p>

  <p class="calibre14"></p>

  <p class="calibre14"></p>

  <p class="calibre14"></p>

  <p class="calibre14"></p>

  <p class="calibre14"></p>

  <p class="calibre14"></p>

  <p class="calibre14"></p>

  <p class="calibre14"></p>

  <div class="mbppagebreak" id="calibre_pb_23"></div>
</body>
</html>
