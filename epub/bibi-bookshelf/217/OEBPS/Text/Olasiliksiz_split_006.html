<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 5.000000pt; margin-top: 5.000000pt; }
</style>
</head>

<body class="calibre">
  <h3 class="calibre21" id="filepos12211"><font size="7"><span style="font-size: 28px; line-height: 33px;">I. BÖLÜM KOŞULLARIN KURBANLARI</span></font></h3>

  <p class="calibre22"><span class="calibre5">At yarışlarına, maçlara, kumarhanelere para yatıran veya bir boruda kaç yağmur damlası olduğu üzerine iddiaya giren bir kumarbaz, pek de lehinde olmayan bir olasılığa para yatırmıştır. Poker oynayan profesyonel bir kumarbaz ise, lehinde olan olasılıklara para yatırır. Biri romantik bir hayalperesttir, diğeri ise gerçekçidir.</span></p>

  <p class="calibre17"><span class="calibre5">-Anthony Holden, profesyonel poker oyuncusu</span></p>

  <p class="calibre17"><span class="calibre5">İnsanın şans faktörünü ve bunun sonuçlarını anlayabilmesinin yolu kumarı anlayabilmesinden geçer. Olasılık kalkülüsünün doğuşu kumara bağlıdır... İnsanın kumarı anlamaya çalışması gerekir; ama bunu felsefi bir şekilde algılamalı, yüzeyselliğinden arındırarak kavramalıdır.</span></p>

  <p class="calibre18"><span class="calibre5">-Louis Bachelier, matematikçi</span></p>

  <p class="calibre6" style="margin:0pt; border:0pt; height:1em">&nbsp;</p>

  <h4 class="calibre23" id="filepos13401"><span class="calibre5">1</span></h4>

  <p class="calibre17"><span class="calibre5">“Bu yirmi sana, Caine. Var mısın, yok musun?”</span></p>

  <p class="calibre17"><span class="calibre5">David Caine kendisine söyleneni duyuyor, ama cevap veremiyordu; daha doğrusu koku cevap vermesine izin vermiyordu. Bu kokuyu daha önce hiç almamıştı. Sanki çürümüş et ve yumurta, idrarla karışmıştı. İnternette okuduklarına bakılırsa bazıları kokulara dayanamayıp kendilerini öldürüyormuş. İlk başta bunun abartılı olduğunu düşünmüştü, ama şimdi... Bunu neden yapmış olabileceklerini anlıyor gibiydi.</span></p>

  <p class="calibre17"><span class="calibre5">Aslında bu kokuyu sinir hücrelerindeki sinyaller bir şekilde karıştığından aldığının farkındaydı. Ama bunu bilmesi hiçbir şeyi değiştirmiyordu. David’in beyni bu kokuyu</span> <span class="italic"><span class="calibre5">gerçekten</span></span> <span class="calibre5">algılıyordu. Hatta masanın etrafını sarmış olan sigara dumanından bile daha ağırdı koku. Walter’in gece yarısı yediği yağlı McDonald’s hamburgerinden bile daha gerçekti. Tüm odayı saran çaresizlik ve ter kokusundan daha baskındı.</span></p>

  <p class="calibre17"><span class="calibre5">Koku o kadar kötüydü ki gözleri sulanmaya başladı, ama koku ne kadar kötü olursa olsun, habercisi olduğu şeyden daha kötü olamazdı. Caine bu durumdan daha fazla nefret ediyordu. Kokuya bakılırsa vakit yaklaşıyordu; insanın midesini bulandıran, zihnini karıncalandıran kokunun ağırlığına bakılırsa bu nöbet hiç de hafif olmayacaktı. Daha da kötüsü, her şey çok hızlı gelişiyordu. Tam zamanını bulmuştu, daha kötü bir zamanlama olamazdı.</span></p>

  <p class="calibre17"><span class="calibre5">Caine bir an için gözlerini kapayıp iyice sıktı. Çaresizce, kaderine engel olmaya çalışıyordu. Gözlerini açıp Walter’in önünde duran buruşturulmuş kırmızı-sarı patates kutusuna baktı. Kutu birden gözünün önünde gitti geldi. Başını çevirdi; kusacağından korkmuştu.</span></p>

  <p class="calibre17"><span class="calibre5">“David, iyi misin?”</span></p>

  <p class="calibre17"><span class="calibre5">Caine kadının sıcak elini hissetti omzunda. Rahibe Mary Straight, eskiden gerçekten bir rahibeydi. Takma dişlerini David doğmadan önce yaptırmış olan kadın onun değil annesi, anneannesi yaşındaydı. O masadaki tek kadındı. Hatta Nikolaev’in oyuncuların önünde her an içki olması ve yerlerinden kalkmalarına bir neden kalmaması için tuttuğu, bir ayağı çukurda Romen garson dışında, kulüpteki tek kadındı rahibe. Herkes ona ‘Rahibe’ diye hitap ediyordu, ama o bu mahzende ya da Rusların deyimiyle</span> <span class="italic"><span class="calibre5">podvaal’</span></span><span class="calibre5">da yaşayan erkeklerin manevi annesi gibiydi daha çok.</span></p>

  <p class="calibre17"><span class="calibre5">Aslında,</span> <span class="italic"><span class="calibre5">podvaal</span></span><span class="calibre5">’da yaşamıyordu bu insanlar ama masaların etrafına üşüşmüş yirmi kadar adama sorulsa, Caine onların çoğunun East Village’deki bu kalabalık, penceresiz bodrumda kendilerini evlerinde hissettiklerini söyleyeceklerine iddiaya girebilirdi. Kumarbazlar. Bağımlılar. Bazılarının finans dünyasının nabzını tutan Wall Street’te veya şehir merkezindeki önemli binalarda ofisleri vardı, hatta kartvizitleri kabartmalı gümüşi yazılarla süslüydü, ama herkes bunun hiçbir anlamı olmadığını biliyordu. Hayattaki en önemli şey, hatta tek önemli şey, dağıtılan kartlar ve oyunda olup olmamaktı.</span></p>

  <p class="calibre17"><span class="calibre5">Her gece D Bulvarı’ndaki Chernobyl Rus lokantasının kalabalık mahzenine gelirlerdi. Bar kirliydi, ama Vitaly Nikolaev’in oyunları temizdi; işe hile karıştırmazdı. Pudralanmışçasına beyaz tenini ve ince, kız gibi kollarını ilk gördüğünde Caine, Vitaly’nin Rus mafyasının bir üyesi olduğuna ihtimal vermemişti.</span></p>

  <p class="calibre17"><span class="calibre5">Ama Vitaly Nikolaev’in, aslında yaşlı ve zararsız bir adam olan Melvin Schuster’i kulüpte oynarken hile yaptığı için ölümüne dövdüğü gece işin doğrusunu gayet iyi anladı. Caine daha ne olup bittiğini anlayamadan Nikolaev hafif sarkık yüzlü ihtiyarın ağzını burnunu dağıtmış, adamı kan revan içinde bırakmıştı. O zamandan sonra da</span> <span class="italic"><span class="calibre5">podvaal</span></span><span class="calibre5">’da kimse hile yapmaya cesaret edemedi.</span></p>

  <p class="calibre17"><span class="calibre5">Caine yine de orayı evi gibi görüyordu. Batı yakasındaki küçük stüdyo daire uyuduğu, yıkandığı ve arada bir tıraş olduğu bir yerdi onun için yalnızca. Bazen de kız atardı daireye, ama uzun zamandır bunu da yapmamıştı. Caine’nin bu aralar görüştüğü tek kadının Rahibe Mary olduğu düşünülürse, buna şaşmamak gerekirdi.</span></p>

  <p class="calibre17"><span class="calibre5">Rahibe, “David iyi misin?” diye sorduğunda Caine birden kendine gelir gibi oldu. Gözlerini kırpıştırdı ve Rahibe’ye dönüp başını sallayarak iyiyim dercesine bir işaret yaptı. Ama başını sallaması iyi bir fikir değildi, çünkü yine midesi bulanmaya başladı.</span></p>

  <p class="calibre17"><span class="calibre5">“İyiyim Rahibe. Sağ ol.”</span></p>

  <p class="calibre17"><span class="calibre5">“Emin misin iyi olduğuna? Sanki bir anda betin benzin attı, suratın yemyeşil oldu.”</span></p>

  <p class="calibre17"><span class="calibre5">“Yeşil dolarlar kazanmaya çalışınca oldu herhalde,” dedi Caine bu espriye kendi bile gülmekte zorluk çekerek.</span></p>

  <p class="calibre17"><span class="calibre5">“Hal hatır sorma faslını geçelim mi?” diyerek sırıttı dişleri sararmış Walter. “Yoksa siz ikiniz baş başa bir odaya çekilip birbirinizi daha yakından tanımak mı istersiniz?” O kadar yakınına sokuldu ki, Caine bir anda adamın ağzının soğan koktuğunu hissetti. “Yirmi artırdık. Var mısın? Yok musun?”</span></p>

  <p class="calibre17"><span class="calibre5">Caine eline sonra da masadaki diğer kartlara baktı; gerinerek, birbirine karışmış saçlarının hizasına kaldırdı kollarını. Yutkunarak kusmamaya ve kokuyu unutmaya çalıştı. Ne yapacağına karar vermek istiyordu.</span></p>

  <p class="calibre17"><span class="calibre5">“Kafandan olasılıkları hesaplamayı kes de ne yapacaksan yap,” dedi Walter şeytan tırnağını ısırarak.</span></p>

  <p class="calibre17"><span class="calibre5">Masadakiler Caine’nin her elde olasılıkları hesapladığını gayet iyi biliyordu. Caine’nin bir veri olarak denklemine ekleyemediği tek şey, oyun arkadaşlarının blöf yapma olasılıklarıydı, ama onu bile hesaba katmaya çalışıyordu. Walter’in kendisini biraz zorladığını hissetti ve yaşlı adama bıkkın gözlerle bakıp, masaya doğru döndü.</span></p>

  <p class="calibre17"><span class="calibre5">Oyun basitti. Bir tür poker oynuyorlardı. Her oyuncuya iki kart dağıtılıyordu, sonra da ortaya aynı anda üç kart açılıyordu, ilk üç kartın adı ‘düşüş’tü. Sonra dördüncü bir kart açılırdı, ‘dönüş’. Sonra da beşinci ve son kart, ‘nehir’. Yere yeni bir kart açıldığında bahis artırılabilirdi. Sonra da, oyuncular ellerindeki kartları açardı. En iyi beş kart kimdeyse, kurallar uyarınca o kazanırdı. Bu beş kart, oyuncunun elindeki iki ve yerden seçeceği üç karttan oluşurdu.</span></p>

  <p class="calibre17"><span class="calibre5">Oyunun en muhteşem yanı, akıllı bir oyuncunun masaya bakıp, o an için en iyi elin ne olabileceğini hesaplayabilmesiydi. Caine açılan kartlara baktığında üç kart değil, yüzlerce olasılık görüyordu. Onu en çok ilgilendiren olasılık ise kendi kazanma şansının ne olduğuydu. Şimdiki eliyle bu yüksek bir olasılıktı. Elinde bir çift as vardı. Kupa ası ve karo ası. Açılan kartlar da sinek ası ve iki tane maçaydı. Maça altılısı ve valesi. Caine aslında en sağlam kartları elinde tutuyordu. Yani masadaki en yüksek olasılık onun elindeydi, ama yine de başka birçok olasılık vardı.</span></p>

  <p class="calibre17"><span class="calibre5">Her birini aklından hesaplayarak, gerçekleşme olasılıklarını kestirmeye çalıştı. Aklında rakamlar uçuşurken kokunun var olduğunu dayatan beyin dalgalarını birkaç saniyeliğine bastırabildi.</span></p>

  <p class="calibre17"><span class="calibre5">Elinde iki maçası olan biri varsa toplamda dört maça ederdi. İki elinde, iki de yerde. O kişinin elindekilerle renk yapabilmesi için ortaya bir maça daha açılması gerekirdi. Caine aklından bu olasılığı hesapladı; bu onun için bir çocuğun alfabeyi söylemesi kadar kolay bir şeydi.</span></p>

  <p class="calibre17"><span class="calibre5">Bir destede toplam on üç maça vardır; eğer birinin elinde iki maça daha varsa, bu da görülmemiş dokuz maça daha var demekti. Birinin elinde iki maça varsa, bir sonraki iki karttan birinin maça olma olasılığı yüzde 36’ydı. Bu yüksek bir olasılıktı; ama birine iki maça verilmiş olma olasılığı yüzde 6’ydı zaten.</span></p>

  <p class="calibre17"><span class="calibre5">Caine son bir gayretle verileri birleştirdi: Birine iki maça verilmişti ve bir sonraki kart da bir maça olacaktı. Bunun olasılığı yüzde 2.1’di. Bu riski göze almaya hazırdı.</span></p>

  <p class="calibre17"><span class="calibre5">Bu hesabı bir kere daha yaptı; bu sefer de birinin elinde tek maça bulundurduğunu düşündü ve yine de elini maçayla renge tamamladı: Bunun da olasılığı yüzde 2’ydi. Birinin maçayla değil de sinekle renk yapma olasılığı daha da düşüktü; oyuncu başına yüzde 0.3. Bundan çekinecek değildi.</span></p>

  <p class="calibre17"><span class="calibre5">Bir yandan da oyuncuların elinde kent olabileceğini hesapladı. Yerde bir as bir de vale vardı ve başka bir papaz, kız veya onlu yoktu. Demek ki, kenti tamamlayabilecek on iki kart daha vardı destede. (Her bir türden papaz, dam veya onlar). Ama birinin elinde bunu yapmak için gerekli olan iki kartı tutuyor olmasının olasılığı da yüzde 3.6’ydı. Teorik olarak floş da yapılabilirdi; ama bu o kadar düşük bir olasılıktı ki bunu hesaplamadı bile.</span></p>

  <p class="calibre17"><span class="calibre5">Şu anda üç ası olduğundan, Caine’nin bir asa, bir valeye ya da bir altılıya ihtiyacı vardı. Eğer bir as daha açılırsa, kare ası olacaktı. Eğer vale ya da bir altılı açılırsa, elinde ful as olacaktı. Yedi kart çıkmamıştı (bir as, üç vale ve üç altılı) bu kartlardan herhangi birinin gelme olasılığı -Caine bir an için gözlerini kırpıştırdı- yüzde 28’di. Hiç de fena bir olasılık değildi.</span></p>

  <p class="calibre17"><span class="calibre5">Walter’e baktı ve yaşlı bunağın ifadesinden bir şeyler anlamaya çalıştı, ama adam sadece bıkkın bakıyordu. Aynaya baktığında kendi yüzünde de aynı ifadeyi görüyordu. Bıkkın ve asabi olan Caine, oyun oynamak, kâğıt oynamak istiyordu hep. Sonra birden yine midesi bulandı. Sıcak kusmuk ağzına kadar gelmişti bu sefer, yutkundu.</span></p>

  <p class="calibre17"><span class="calibre5">Caine tuvalete gitmesi gerektiğini biliyordu ama bunu yapamazdı. Elinde asları tutarken oyundan kalkamazdı. Kalkmayacaktı. Gözlerinden kanlar fışkırsa bile, kartlar açılana kadar hiçbir yere gitmeyecekti. Görmeyen gözlerle önündeki paraya uzandı ve ortaya dört fiş attı.</span></p>

  <p class="calibre17"><span class="calibre5">“Yirmi artırıyorum.”</span></p>

  <p class="calibre17"><span class="calibre5">“Görüyorum.” Rahibe de oyuna girmişti. Caine onun vale döper yaptığını umdu, çünkü kadın genelde kente gitmeye çalışırdı.</span></p>

  <p class="calibre17"><span class="calibre5">“Görüyorum.”</span> <span class="italic"><span class="calibre5">Kahretsin,</span></span> <span class="calibre5">Stone de girmişti. Her zamanki gibi, hiç hareket etmeden duruyordu; adam bir heykel gibiydi. Zaten ona Stone -Taş- demelerinin bir nedeni de buydu. Bu takma isim ona çok uyuyordu. Stone kuralları gayet iyi bilen, olasılıkları çok iyi hesaplayan bir oyuncuydu. Eline güvenmezse oyunda kalmazdı.</span></p>

  <p class="calibre17"><span class="calibre5">Caine düşüşten önce, kente gidenlerin oyundan çekilmesini sağlamak için daha fazla artırmadığına kızıyordu. Eğer ortaya daha fazla para atsaydı, oyunda kalmazlardı. Ama koku yüzünden doğru dürüst düşünemiyor, bok gibi oynuyordu. Potu düşük tutarak ötekileri oyunda kalmaya yemlediğine inandırmaya çalıştı kendini; ama bunun doğru olmadığını biliyordu. Sorun kokuydu. Koku, koku, koku. Gözlerini kapadığında, kıpırdayan beyaz kurtçukların çürümüş bir et yığınının üzerinde gezindiğini görebiliyordu.</span></p>

  <p class="calibre17"><span class="calibre5">Walter fişlerine dokundu, el alışkanlığı ile çevirdi. Bir an için Caine, Walter’in potu artıracağını düşündü; ama Walter sadece oyuna girdi. Herkes dönüşü bekliyordu; nelerin gelebileceğini hesaplarken kendi kâğıtlarıyla kazanma olasılıklarını düşünüyorlardı.</span></p>

  <p class="calibre17"><span class="calibre5">Bir sonraki kart enfesti. Caine için Playboy’un orta sayfa güzelinden ya da Büyük Kanyon’u günbatımında görmekten bile hoştu, çünkü yere maça ası açılmıştı. Yerdeki iki as ve elinde iki asla birlikte Caine’nin kare ası vardı. Bu el bir tek floşla yenilebilirdi; ama birinde floş olma olasılığı çok düşüktü. Bir sonraki kartın maça papaz, kız veya onlusu olması gerekiyordu ve oyuncunun elinde de diğer iki maçanın olması gerekiyordu. Olmayacak bir şeydi bu.</span></p>

  <p class="calibre17"><span class="calibre5">Ama... Caine hemen aklından hızlıca bir hesap yaparken, gözlerini kapar gibi oldu -üç masa kombinasyonunun (papaz-kız, papaz-onlu veya kız-onlu gelmesi) gelme olasılığı 442’de birdi. Bir oyuncunun bu kartlardan ikisini elinde tutuyor olması ve en son kartın da gereken maça olma olasılığı 19,448’de 1’di. Pek de olası değildi.</span></p>

  <p class="calibre17"><span class="calibre5">Para onundu. Artık, bu el bitmeden ne kadar para toplayabileceğine bakacaktı. Eğer ortaya çok yüklü bir para atarsa, herkes korkup kaçabilirdi. Ama yavaş yavaş artırmaya kalkarsa da, oyunun sonu geldiğinde ortada bu ele layık miktarda para olmayabilirdi. Yeteri kadar artıracaktı; ortaya ne fazlasını, ne de daha azını koyacaktı.</span></p>

  <p class="calibre17"><span class="calibre5">“Yirmi.” Walter ortaya dört fiş attı ve geriye doğru yaslandı. Sanki uzun bir süre beklemeye hazırlanıyordu.</span></p>

  <p class="calibre17"><span class="calibre5">Caine fişlerine baktı ve bir çift yeşil fiş aldı. “Haydi, şunu elli yapalım.”</span></p>

  <p class="calibre17"><span class="calibre5">“Yokum.” Rahibe bir eliyle kartlarını masaya attı, diğer eliyle de boynundaki haçı tuttu.</span></p>

  <p class="calibre17"><span class="calibre5">“Ben de yokum,” dedi Stone. Hareket etmedi bile çünkü kartları zaten önünde duruyordu. İkisi de kent bulma ümidiyle oyuna girmişlerdi herhalde ve şimdi de bir başkasının renk tutturmuş olabileceğini düşünüyorlardı.</span></p>

  <p class="calibre17"><span class="calibre5">“Seninle baş başa kaldık,” dedi Walter soğuk bir patates kızartmasını yerken. “Gel, daha da ilginç hale getirelim oyunu. Elli daha, ne dersin?” Sesi de cildi gibi yağlıydı sanki. Fişlerini ortadaki paraya ekledi.</span></p>

  <p class="calibre17"><span class="calibre5">Caine kokuyu unutmaya, oyuna odaklanmaya çalıştı. Walter ne yapıyordu böyle? Blöf yapıyor da olabilirdi ama Caine’ye hiç de öyle gelmiyordu; hele yerde iki as varken. Ayrıca, adam kendini beğenmiş bir tavırla gülümsüyordu, bu yüzden de Caine onun elinin iyi olabileceğini düşündü. Sonra, birden anladı; Walter’in elinde ya bir çift altılı, ya da bir çift vale vardı. Elinde ful vardı, en iyi ihtimalle üç valeye iki as; ama Caine’nin kare asını yenmeye yetmezdi.</span></p>

  <p class="calibre17"><span class="calibre5">Caine’nin midesi bu kadar bulanmasaydı gülümserdi. Bu el bitince, arkadaki tuvalette kusarken, elinde bir dolu para da olacaktı en azından. Sesinin normal çıkmasına özen gösterdi. Gerçi her sözü söylerken sanki ekşimiş süt tadı geliyordu ağzına.</span></p>

  <p class="calibre17"><span class="calibre5">“Elli daha.” Caine bir yüzlük attı ortaya. Mat siyah fişi gören Nikolaev acele etmeden masaya doğru gelip neler olup bittiğini anlamaya çalıştı. Walter de bir yüzlük attı ve iki yirmi beşlik aldı ortadan. Krupiye son kartı açtı –maça papazı– Caine’nin midesi bulandı.</span></p>

  <p class="calibre17"><span class="calibre5">Yerdeki maça as, papaz ve valeyle floşroyal olma olasılığı yüksekti. Bir eline baktı, bir de yere; bu sırada bir yandan da kokuyu bastırmaya çalışıyordu. Kolasından bir yudum içti midesini bastırmak için ama bu bir işe yaramadı</span><span class="italic"><span class="calibre5">. Düşünsene kahrolası, düşün, düşün. Kokuyu unut, kartlara odaklan, sayılara</span></span><span class="calibre5">.</span></p>

  <p class="calibre17"><span class="calibre5">İşte çözüm buydu. Sayılar ona yardım edecekti. Sayılar bu kararı vermesini kolaylaştıracaktı. Tüm olasılık hesaplarını aklından geçirdi, olasılıkları hesaplamaya verdi kendini. Elinde kare as tutuyordu. Yani?</span></p>

  <p class="calibre17"><span class="calibre5">O koku, o iğrenç koku, her yeri sarmıştı.</span></p>

  <p class="calibre17"><span class="italic"><span class="calibre5">Hayır, odaklan. Sayılara odaklan.</span></span></p>

  <p class="calibre17"><span class="italic"><span class="calibre5">Yedi karttan oluşturulabilecek yaklaşık 134 milyon el vardı. Bu 134 milyon elden sadece 224,848’inde aynı karttan dört tane olabilirdi. Yani kare tutturma ihtimali yüzde 0.168’di; 595’de 1.</span></span></p>

  <p class="calibre17"><span class="calibre5">Peki, floşroyal yapılma olasılığı neydi?</span></p>

  <p class="calibre17"><span class="italic"><span class="calibre5">Beş kartla floş ihtimali olan 38.916 kart kombinasyonu vardı sadece. Bu da sadece yüzde 0.029’luk bir olasılık demekti. Yani, her 3.438 elde 1.</span></span></p>

  <p class="calibre17"><span class="calibre5">Ya iki elin aynı oyunda gelme olasılığı ne olabilirdi? Kaç kombinasyon ederdi? Aklının çarkları hızla dönmeye başladı, ama istediği gibi düşünemiyordu. Kaç kombinasyon vardı? Çok yoktu. Az vardı. Çok az. Önemsenmeyecek kadar az. Şu anda bunu hesaplayabilecek durumda değildi. 38,916 elin alt kümesi olacak ve dörtlü olasılığını da göz önünde bulunduracak bir hesap yapması gerekiyordu. Bu yaklaşık 5.000 el ederdi. 134 milyon olasılıktan 5.000 tane yedi kart kombinasyonu; yani 26,757’de 1’di bunun olma olasılığı.</span></p>

  <p class="calibre17"><span class="calibre5">Bu olamazdı. Kesinlikle olamazdı... Ama yine de olması mümkündü. Kokudan gebermek üzereydi. Gözlerini kapadı ve tekrar açtığında her şeyin normale döneceğini umdu. Ama gözlerini açtığında her şeyi yamuk yumuk, lunaparktaki aynalardaki gibi görmeye başladı. Walter’in yorgun siması yerden tavana kadar uzanıyordu. Gözlerinin altındaki torbalar ise birer frizbi büyüklüğündeydi. Koca bir televizyonu yutabilecek kadar büyük bir ağzı vardı.</span></p>

  <p class="calibre17"><span class="calibre5">“Evladım, iyi olduğuna emin misin?”</span></p>

  <p class="calibre17"><span class="calibre5">Ses sanki milyonlarca kilometre öteden geliyordu. Caine başını çevirdi ve oda gözlerinin önünde aniden yerinden oynayınca neredeyse sandalyesinden düşüyordu.</span></p>

  <p class="calibre17"><span class="calibre5">“Hadi bakalım, dikkat et koca oğlan.” Konuşan Stone’ydi, elini uzatıp Caine’yi kolundan tutmuştu. İlk başta Caine neden Stone’nin böyle bir şey yaptığını anlayamadı; ama sonra kırk beş derecelik bir açıyla sola doğru devrilmek üzere olduğunu gördü. İki eliyle masayı tuttu ve düz oturdu.</span></p>

  <p class="calibre17"><span class="calibre5">“İyiyim,” dedi zar zor nefes alan Caine, “Bir an için başım döndü hepsi bu. Kusura bakmayın.” Sesi sanki uzun bir tünelin dibinden geliyormuş gibiydi.</span></p>

  <p class="calibre17"><span class="calibre5">“Bence biraz uzansan iyi olacak tatlım,” dedi Rahibe.</span></p>

  <p class="calibre17"><span class="calibre5">“İlk önce lanet eli bitirsin de sonra,” diyen Walter, Caine’ye döndü. “Eğer istersen havlu at.”</span></p>

  <p class="calibre17"><span class="calibre5">“Az puşt değilsin Walter. Görmüyor musun, adam hasta.”</span></p>

  <p class="calibre17"><span class="calibre5">“Puşt mu? Bir de Tanrı’nın hizmetkârı olacaksın sözde, öyle mi Rahibe. Ne yani...”</span></p>

  <p class="calibre17"><span class="calibre5">“Walter kapa çeneni!” Rahibe öyle bir ses tonuyla konuşmuştu ki, Walter onun otoritesini sorgulamayıp hemen sustu. Rahibe, Caine’ye doğru döndü. “Gidip biraz kanepeye uzanmak ister misin?” Caine göz ucuyla Rahibe’nin arkasında ayakta duran Vitaly Nikolaev’e baktı. Vitaly hiç de endişeli görünmüyordu; aksine kızgındı.</span></p>

  <p class="calibre17"><span class="calibre5">“Yok, yok. İyiyim,” dedi Caine tüm gücünü toplayıp sesinin düzgün çıkması için çabalayarak. “Şu eli bir bitirelim de.” Rahibe başka bir şey söyleyemeden, Caine bir siyah fiş attı ortaya. “Yüz,” dedi. Son kart da dağıtıldığına göre oyun yerdeki parayla kısıtlıydı. Yani ne kadar artırılabileceği yerdeki paraya bağlıydı.</span></p>

  <p class="calibre17"><span class="calibre5">Walter, Caine’ye baktı, onun ne halt ettiğini kestirmeye çalışıyordu. Eğer Caine normalde elini belli eden bir takım hareketler yapıyorsa bile, şu anda hastalıktan dolayı hiçbir şeyi ele verebilecek durumda değildi. Walter, Caine’ye baktığında bir tek şunu anlayabilirdi: Adam neredeyse ölmek üzereydi.</span></p>

  <p class="calibre17"><span class="calibre5">Bir saniye sonra Walter kendini toparladı ve omzunun üzerinden Vitaly’e seslendi. “Vitaly yerdeki parayı saysana.” Nikolaev masaya doğru yaklaştı, ortadaki fişleri büyük bir ustalıkla hemencecik ayırdı ve saydı. Beş siyah, sekiz yeşil ve on beş kırmızı fiş vardı; yani toplamda 775 dolar.</span></p>

  <p class="calibre17"><span class="calibre5">“Yüzünü görüyorum ve ortadaki kadar artırıyorum,” dedi Walter dirseğinin ucunda duran paralarına uzanıp on tane 100 dolarlık banknot alarak. “Yani, 875 dolar. Sıra sende.”</span></p>

  <p class="calibre17"><span class="calibre5">Walter, Caine’yi kandırmaya çalışıyordu, elinde floşroyal tuttuğuna inandırmak istiyordu; ama Caine buna kanmayacaktı. Olasılık hesaplarına göre bu pek mümkün değildi. Walter parayı artırıp, onu korkutup ortadaki paraya konmaya çalışıyordu, ama Caine böyle bir şey yapmasına izin vermeyecekti. Önündeki tek tük fişlere, sonra da altındaki kâğıda baktı. Caine borçlarını hep zamanında ve eksiksiz ödediği için ona 15.000 dolarlık bir kredi limiti verilmişti. Nikolaev bunu Caine’ye verdiğinde, Caine elinde kesinlikle yenilmez kartlar olmadığı sürece bunu kullanmayacağına yemin etmişti. İşte o an gelmişti; kare astan daha iyi ne olabilirdi ki?</span></p>

  <p class="calibre17"><span class="calibre5">Nikolaev’e başıyla işaret etti, ama bunu yapmasına bile gerek yoktu. Nikolaev daha o başını eğmeden yanındaki güvenlik görevlisine işaret etmişti bile, dev adam da Caine’nin önüne on beş tane mor fiş koymuştu. Eğer 875 doları görürse birkaç saniyede her şey bitecekti, kaybederse de Nikolaev’e bir binlik borcu olacaktı sadece. Bu pek istediği bir şey değildi, ama birkaç haftada bu parayı toplardı. Caine bu olasılığı da göz önünde bulundurduğuna inandırmaya çalıştı kendini, ama için için kendini kandırdığını biliyordu. Artık bu oyunu ortadaki parayla kabul edecek hali yoktu. Elinde kare as vardı. Hele Walter büyük oynayıp onu kaçırmaya çalıştıktan sonra böyle bir şey yapacak değildi. Yok yok, kesinlikle parayı artıracaktı. Artırmak zorundaydı.</span></p>

  <p class="calibre17"><span class="calibre5">Caine elindeki dört mor fişi ortaya koydu yavaşça. Sonra da yerden beş tane siyah fiş aldı. “3.500 dolar oldu. Sıra sende.”</span></p>

  <p class="calibre17"><span class="calibre5">Rahibe Mary bir anda kendini tutamayıp şaşkınlıkla derin bir nefes aldı. Stone bile etkilenmişti bu oyundan; Caine adamın kaşlarını hafifçe kaldırdığını görebiliyordu. Sanki odada soluyacak hava kalmamıştı. Bir an için gözleri sulanmış olan Walter’le göz göze geldiğinde sanki koku bile azalır gibi oldu.</span></p>

  <p class="calibre17"><span class="calibre5">“Sıra sende. Ortaya 2.625 dolar daha atacaksın. Var mısın, yok musun?”</span></p>

  <p class="calibre17"><span class="calibre5">Walter sadece pis pis sırıttı. “Yarın, bu gece olanları hatırlayıp dövünecek, kafanı duvarlara vuracaksın.” Nikolaev’e başıyla işaret edince onun da önüne on mor fiş konuldu. Walter tüm bunları ortaya sürdü, sonra da önünde kalan beş siyah fişi de teker teker ortaya attı.</span></p>

  <p class="calibre17"><span class="calibre5">“Bahis arttı, sıra sende,” dedi Walter. “Görüyor musun?”</span></p>

  <p class="calibre17"><span class="calibre5">Caine’nin birden midesi bulandı. Elinde artıracak para kalmamıştı, hepsi buydu. 7.875 dolar koymuştu ortaya. Eğer kaybederse Nikolaev’e 11.000 dolar borcu olacaktı; bu da banka hesabındaki paradan 10.600 dolar daha fazlaydı. Bu ciddi bir borçtu, hem de böyle borçları çok ciddiye alan bir adama borçlu olacaktı. Caine, en azından kumar sorunu olup olmadığı konusunu açıklığa kavuşturmuştu. Kumar Bağımlıları Derneği’ndeki danışmanı şu anda Caine’nin bu gerçeği kabullendiğini görse gözleri yaşarırdı.</span></p>

  <p class="calibre17"><span class="calibre5">Ama önemli olan bu değildi. Eğer elindeki kare asın hakkını vermeden yerdeki 15.750 doları almak için bir çaba harcamazsa, o zaman gerçekten bileklerini kesmesi gerekecekti.</span></p>

  <p class="calibre17"><span class="calibre5">“Varım,” dedi hafifçe iç geçirdikten sonra. Sanki mide sektesi geçiriyor, spazmlar hissediyordu. Ortaya sekiz tane mor fiş attı ve sonra Walter’e seslendi, “Görelim bakalım neyin var?”</span></p>

  <p class="calibre17"><span class="calibre5">Caine masadakilerin öne doğru eğildiklerini hissetti. Herkes Walter’in elinde gerçekten maça onlusunu ve kızını tutup tutmadığını merak ediyordu. Walter’in eli çok mu iyiydi? Yoksa blöf mü yapıyordu? Walter kartlarını teker teker açtı. Caine ilk olarak kızı gördü ve gördüğü anda da Walter’in elinde floşroyal olduğunu anladı. Ama yine de yaşlı adam onluyu açarken onu dikkatle izlemekten alıkoyamadı kendini. Floşroyal. İşte bu! Caine’nin elindeki kartları yenebilecek tek el. Her şeyini kaybetmişti. Sanki gerçek değildi bu olanlar. Olasılık o kadar düşüktü ki, sanki bu ‘olasılıksız’dı.</span></p>

  <p class="calibre17"><span class="calibre5">Caine bir şeyler demeye çalıştı, ama ağzını açamadı. Ağzını araladıysa da ses çıkartamıyordu. Daha bir ses çıkartmaya çalıştığı anda bile koku birden her tarafı kapladı; birden dev bir dalganın içinde yutulmuş gibiydi. Derisine sindiğini, damarlarından aktığını, burnundan, ağzından, gözlerinden içeriye girmeye çalıştığını hissetti. Daha önce hiç bu kadar kötü olmamıştı. Bu, ölümün kokusuydu.</span></p>

  <p class="calibre17"><span class="calibre5">Caine yere düşerken dünya karardı. Şuurunu kaybetmeden bir salise önce hiç beklemediği bir şey hissetti: Rahatlamıştı.</span></p>

  <h4 class="calibre23" id="filepos43329"><span class="calibre5">2</span></h4>

  <p class="calibre17"><span class="calibre5">Nava Vaner saat tam 2:15’te Yirminci ve Yedinci Cadde’nin kesiştiği yerde durdu ve bir sigara yaktı. Bu, tek kötü alışkanlığıydı. Ama, her şeyde olduğu gibi bunda da kontrol tamamen ondaydı. Her gün tek bir sigara içiyordu, ama eğer birini izliyorsa veya takipteyse o zaman içeceği sigara sayısına kısıtlama getirmiyordu. Ama bugün iş üzerinde değildi, o yüzden de bu ilk ve son sigarası olacaktı.</span></p>

  <p class="calibre17"><span class="calibre5">Başını geriye doğu eğdi ve sigaranın dumanını uzun uzun içine çekti. Sigaranın yanan ucu puslu gecede parlıyordu. Dumanı dışarı üflerken -yaya geçidini geçmeden- araba geliyor mu diye kontrol eder gibi yaptı. Ama aslında gelen arabaları görmek için değil, peşinde biri var mı onu anlamak için bakıyordu etrafına.</span></p>

  <p class="calibre17"><span class="calibre5">Gece yarısını geçmişti saat, ama kaldırımda hâlâ kulüplere giden çocuklar, sokakta yaşayan insanlar ve Cumartesi gecesini dışarıda geçirmek isteyen türlü türlü insan vardı. Nava takip edildiğini içgüdüsel olarak biliyordu sanki, ama kendisini kimin takip ettiğinden emin olamadı. Birden döndü ve yolda yürüyenlerin arasına karışıverdi, peşine takılan adamı görmeye çalışıyordu.</span></p>

  <p class="calibre17"><span class="calibre5">Üstü başı dökülen evsiz bir zenci, Nava’nın gittiği yere doğru yöneldi ve birlikte yürüyen üç sokak serserisine çarptı. Oğlanlar adamı ittiler. Nava’nın kafasında tehlike çanları çalmaya başladı ve bunun nedenini anlaması birkaç saniye sürdü. Adamın görünüşüne bakılırsa o bir evsizdi, aksini düşündürecek bir şey yoktu; ama Nava gerçeği anlamıştı.</span></p>

  <p class="calibre17"><span class="calibre5">Adamın kokusu onu ele veriyordu. Daha doğrusu kokmaması. Elbiseleri yırtık pırtıktı ve yüzü leş gibiydi, ama sokakta yaşayanlar gibi kokmuyordu. Nava yürümeye devam ederken siyah sırt çantasından aynalı küçük bir pudralık çıkardı ve minik yuvarlak aynadan gördüğü adama dikkatle baktı. Adamı mimlediği için başka şeyler de gözüne batmaya başladı. Örneğin, adamın üstünde kocaman bir panço vardı ve sanki cüsseli olduğunu gizlemeye çalışırmış gibi eğilerek yürüyordu.</span></p>

  <p class="calibre17"><span class="calibre5">Nava, adamın giremeyeceği bir yere giderse olası ortağını tespit edebileceğini anladı. Nereye gideceğini kestirdiğinde hızlı yürümeye başladı, sonra da</span> <span class="italic"><span class="calibre5">Twin-Fly</span></span> <span class="calibre5">barına varıp kalabalığın arasında beklemeye başladı. Sigarasından son bir nefes çekti ve yere atıp topuğuyla ezerken de sigara keyfini bugünlük kısa kesmek zorunda kaldığını düşünüp üzüldü.</span></p>

  <p class="calibre17"><span class="calibre5">Nava, uzun boylu, ince, atletik yapılı, kahverengi saçlı esmer bir kadındı. Bu yüzden de kulübün önünde duran saçları oksijenle sarartılmış görevliye yanaşmak için kalabalığın arasından geçmekte zorluk çekmedi. Adama gülümsedi, eline de bir yüzlük sıkıştırdı. Adam tek kelime etmeye gerek duymadan hemen kancalı kadife ipi açtı ve kadını ön kapıdan içeri aldı.</span></p>

  <p class="calibre17"><span class="calibre5">Nava karanlık, aynalı bir koridor boyunca yürüdü ve bir uçak hangarı büyüklüğündeki odaya girdi. Bangır bangır çalan müzik ve yanıp sönen ışıklar rahatsız ediciydi. Bu ortamda peşindeki ikinci kişiyi tespit etmek daha zor olacaktı, ama Nava’yı takip etmek de zorlaşacaktı.</span></p>

  <p class="calibre17"><span class="calibre5">Sırtını pisti aydınlatan ışıkların üstünde durduğu duvara verip gözlerini kapıya dikti. Koyu tenli, kızıl saçlı kadın on dakika sonra geldi. Kadın eğlenen bir grup genç kızın arasında girmişti mekâna, ama saçına ve makyajına bakınca o kızlardan biri olmadığı hemen anlaşılıyordu. Kızlar dans pistine gidince kızıl saçlı kadın geride kaldı. Etrafına göz atarken masaya yaslanıp, rahatmış gibi bir izlenim vermeye çalışıyordu.</span></p>

  <p class="calibre17"><span class="calibre5">Peşinde kızıl saçlı kadından başka biri olup olmadığını kestirmeye çalışan Nava beş dakika daha bekledi, ama kimse gelmedi. Peşinde iki kişiden fazlası da olabilirdi, ama içinden bir ses takipçilerinin iki kişilik bir ekip olduklarını söylüyordu. Sadece evsiz adam, bir de bu kız. Nava kadına bakarken bundan sonra ne yapacağını düşündü.</span></p>

  <p class="calibre17"><span class="calibre5">Adam ve kadının onu öldürmeye çalışacaklarını hiç sanmıyordu. Eğer öldürmek isteselerdi peşine adam takmazlardı, bir keskin nişancıyla bu işi hallederlerdi. Tabii eğer onu öldürüp de kaza süsü vermeye çalışmıyorlarsa. Nava da başkalarını bu şekilde öldürmüştü. Hızla ilerleyen bir otobüsün veya kamyonun altına birini itmeden önce son saniyeye kadar beklemişti. Ama bu da pek akla yatkın değildi. Herhalde peşindekiler Nava’nın birine bir şey vermesini, ya da birinden para almasını bekliyorlardı. Ya da kiminle konuşacağını, buluşacağını görmek istiyorlardı.</span></p>

  <p class="calibre17"><span class="calibre5">Nava dizginleri eline alma zamanının geldiğini anladı. Eğer bunlar gerçekten de kiralık katilse, o zaman onlara göre değil, kendi kurallarına göre oynayacaktı bu oyunu. Kendinden emin bir tavırla bara doğru yürüdü. Kızıl saçlı kadının kendisini gördüğüne emin olduğunda da hızla çıkış kapısına doğru gitti. Açık havaya çıktığında, soğuk gecenin karanlığında iri yarı zenci adama doğru yürüyerek yolu geçti.</span></p>

  <p class="calibre17"><span class="calibre5">Gerçi adam kadından daha güçlüydü, ama Nava onu hazırlıksız yakalamak niyetindeydi. Adam Nava’nın gücünü küçümseyecekti, ama kadın onun saldırısına hazırlıklı olacaktı. Nava adamın beş metre önünden geçti ve Yedinci Cadde boyunca yürümeye başladı, pusu kurmaya uygun bir yer arıyordu.</span></p>

  <p class="calibre17"><span class="calibre5">Adamla yüzleşirken ortağının bunu görmemesi gerekiyordu. Akla gelen ilk yer 23. metro durağıydı. Nava daha hızlı yürüdü; adamın onu yakından izleyeceğini, kadının ise biraz olsun geride kalacağını umuyordu. Hızla, şehrin altındaki ulaşım ağına giden merdivenlere gitti ve ikişer ikişer inmeye başladı.</span></p>

  <p class="calibre17"><span class="calibre5">Perona geldiğinde, köşeyi dönüp, hemen sırtını duvara yasladı. Çantasına elini atıp bir alet çıkardı. Kurşun bir ağırlığın üstüne demir, demire de deri kaplanmıştı. Basit, ama etkili bir silahtı bu. Dirseğini büktü ve kolunu biraz geriye doğru çekti, vururken biraz hız kazanmak istiyordu.</span></p>

  <p class="calibre17"><span class="calibre5">Birkaç saniye sonra adamın merdivenlerden indiğini duydu. Gözlerini yerden ayırmadığından adamın gölgesinin yaklaştığını gördü. Adama saldırmak için köşeyi dönmesini beklemedi Nava. Saklandığı köşeden fırladı ve sol eliyle adamın gırtlağına yapıştığı anda sağ elindeki ağırlıkla adamın kafasına vurdu. Adam acıyla inleyip, başını korumak için kolunu kaldırdı. Nava adamın bileğine yapışıp hızlıca çevirdi, kırmamıştı, ama kırmaya ramak kalmıştı.</span></p>

  <p class="calibre17"><span class="calibre5">Bir eliyle adamın bileğini tutmaya devam etti, diğer elindeki ağırlığı ise yere attı. Adamın pançosunun altındaki omuz askısından tabancasını çıkardı, tabancayı ateşlemeye hazır duruma getirdi ve adamın boğazına dayayıp onu duvara yapıştıracak şekilde geriye doğru itti.</span></p>

  <p class="calibre17"><span class="calibre5">“Kimin için çalışıyorsun?”</span></p>

  <p class="calibre17"><span class="calibre5">Adam ilk önce silaha, sonra da Nava’ya baktı. Sanki tüm bunların nasıl olup bittiğini anlamamış gibi boş gözlerle bakıyordu.</span></p>

  <p class="calibre17"><span class="calibre5">“Ortağın otuz saniye sonra burada olacak. İki kişiyle başa çıkamam, o yüzden de konuşmaya başlamazsan seni öldürür, bilgiyi ondan alırım.” Nava gözünü bile kırpmadı. “On saniyen var. Dokuz, sekiz, ye... ”</span></p>

  <p class="calibre17"><span class="calibre5">“Tamam,” diye inledi adam. “Senin gibi ben de Teşkilat’tayım. Rutin takipteyiz. Cüzdanım ön cebimde, al bak inanmıyorsan!”</span></p>

  <p class="calibre17"><span class="calibre5">Adam kim olduğunu söylediği anda Nava gerçeği söylediğini anlamıştı, ama yine de bundan emin olması gerekiyordu. Adamın cebindeki cüzdanı almak için uzanırken tabancayı iyice bastırdı boynuna. Diğer birçok ajan gibi adamın da iki cüzdanı vardı. Sol cebindekinde bir ehliyet, sağdakinde ise CIA kimliği vardı. Ajan Leon Wright. Nava rahat bir nefes alıp geri çekildi.</span></p>

  <p class="calibre17"><span class="calibre5">Wright ise duvara yaslanarak incinmiş bileğini ovuşturdu. Tam o anda Nava adamın ortağının geldiğini duydu, kadının ayak sesleri merdivenlerin duvarlarında yankılanıyordu. Nava, Wright’a başıyla işaret edince, adam ortağına seslendi.</span></p>

  <p class="calibre17"><span class="calibre5">“Sarah mimlendim. Havlu atıyoruz.”</span></p>

  <p class="calibre17"><span class="calibre5">Nava köşeden çıkarken ellerini havaya kaldırdı. Wright’ın tabancasını başparmağında asılı tutuyordu; elinde tutup da kadın ajanı korkutmak istememişti. Kızıl saçlı kadın bir anda şaşırdı, hayal kırıklığına uğrayıp kızdı. En sonunda kabullendi.</span></p>

  <p class="calibre17"><span class="calibre5">“Eğer yürüyüşüme devam etmeme izin verirseniz bu olanları unutmaya hazırım,” dedi Nava.</span></p>

  <p class="calibre17"><span class="calibre5">Sarah tam buna itiraz etmek üzereydi ki Wright atıldı.</span></p>

  <p class="calibre17"><span class="calibre5">“Tamamdır,” dedi, hissettiği acıdan dolayı yüzünü buruşturmamak için kendini zor tutuyordu. Nava, Wright’ın silahının güvenlik kilidini kapayıp, kimliğiyle birlikte Sarah’ya doğru attı.</span></p>

  <p class="calibre17"><span class="calibre5">“Size iyi akşamlar o zaman,” dedi.</span></p>

  <p class="calibre17"><span class="calibre5">Arkasına bakmadan merdivenleri çıkarken elleri titriyordu. O adamı neredeyse öldürecekti. Tanrım, neler oluyordu ona? Bir zamanlar bir ajanın yürüyüşünden bile onun amacının ne olduğunu kestirebiliyordu, ama son zamanlarda kendini yorgun hissediyordu, aklı karışıktı. Birden arkasını döndü. Acaba bir tuzak mı hazırlamışlardı? Ama kimse yoktu, tek başınaydı.</span></p>

  <p class="calibre17"><span class="calibre5">Nava, ABD hükümeti ondan şüphelendiği için peşinde birileri olduğunu düşünmüyordu. Eğer onun vatan haini olduğunu düşünseler, ajanlar Nava’nın öylece yürüyüp gitmesine izin vermezlerdi. Paranoyak olmaya başlamıştı. Wright ne demişti..? Rutin bir takip işte. Ara sıra her ajanın peşine birilerini takar, pis işlere bulaşmadıklarından emin olmak isterlerdi.</span></p>

  <p class="calibre17"><span class="calibre5">Nava yine de üç defa aynı bloğun etrafında dolandı. Bir önceki gece buluştuğu adamın hiçbir laf etmeden cebine koyduğu anahtarları kullanarak apartmanın ana giriş kapısını açtı. İçeri girdi, ikinci kat aralığına kadar çıktı, durdu ve silahını çıkardı. 9 milimetrelik bir Glock kullanıyordu. Yavaşça nefes verdi, eline silahı aldığı anda rahatlamaya başlamıştı bile. Ana giriş kapısına doğrulttu silahı. Kimsenin kendini takip etmediğinden emin olmak istiyordu.</span></p>

  <p class="calibre17"><span class="calibre5">Kimse takip etmemişti.</span></p>

  <p class="calibre17"><span class="calibre5">Bundan emin olunca geri kalan üç katı da çıkıp boş daireye yöneldi, anahtarı kullandı ve kapı tokmağını çevirerek kapıyı açtı. Bir eliyle kapıyı geri itip açarken, diğer elinde tuttuğu tabancayla odayı kolaçan etti. Odadaki tek sandalyede oturan ufak tefek Koreli adam kılını bile kıpırdatmamıştı. Adamın pürüzsüz geniş çehresi ifadesizdi. Nava odanın içine doğru bir adım atarken yalnız olduklarından emin olmak için etrafına bakındı.</span></p>

  <p class="calibre17"><span class="calibre5">“Niye bu gece bu kadar tedirginiz?” İngilizcesi çok iyiydi adamın, ama hafif bir şivesi vardı, sanki sözleri nefes almadan art arda sıralıyordu.</span></p>

  <p class="calibre17"><span class="calibre5">“Tedirgin değilim, temkinliyim.”</span></p>

  <p class="calibre17"><span class="calibre5">Adam başını eğerek anladığını ifade etti, sonra da dizüstü bilgisayarı işaret etti. Ekranından yayılan yeşilimsi ışıkla mutfak aydınlanmıştı. Nava işaret parmağını kaldırdı, sonra da sırt çantasından ufak bir aygıt çıkardı. Bu, boyu beş inç, eni iki inç olan ufak bir silindirdi. Altındaki siyah düğmeye basınca ucundan üç çelik ayak çıktı. Aygıtı, ayakları tavana bakar şekilde, yavaşça yere koydu. Birkaç saniye sonra aygıttan hafif bir ses yükseldi, üzerindeki kırmızı ışık yanıp sönmeye başladı.</span></p>

  <p class="calibre17"><span class="calibre5">“Tedbiri elden bırakmamak için bir aygıt daha, öyle mi?” diye sordu</span> <span class="italic"><span class="calibre5">Spetsnaz</span></span> <span class="calibre5">ajanı.</span></p>

  <p class="calibre17"><span class="calibre5">“Eğer dışarıdan bize mikrofon doğrultarak dinlemeye çalışan olursa sinyallerini bozuyor,” dedi Nava adamın kulağındaki minik kulaklığı ilk defa fark ederek. Sinyal kıran aletin adamın kulaklığını etkilemeyeceğini biliyordu, ama Nava Korelilerin dinlemesinden çekinmiyordu zaten. Dizüstü bilgisayara dokundu. “Güvenli mi?”</span></p>

  <p class="calibre17"><span class="calibre5">“Hücresel modemin 128 haneli bir şifre-kod anahtarı var. Bilgileri aldığım anda banka hesabına paranı yatıracağım. Sonra İsviçre’yi ararsın istersen.”</span></p>

  <p class="calibre17"><span class="calibre5">Nava kemerinin tokasını açtı, minik yuvarlak diski çıkartıp bilgisayarın içine soktu. On beş haneli şifreyi girince ekran bir an için kararıp sonra yine aydınlandı.</span></p>

  <p class="calibre17"><span class="calibre5">Nava’nın, Yi Tae-Woo olarak bildiği adam bunu gördüğü anda bilgisayara doğru geldi. O kadar rahat bir şekilde hareket ediyordu ki, sanki yürümüyor da odanın bir köşesinden diğerine süzülüyordu. Bu kadar zarif hareket edebilen birinin göğüs göğüse dövüş ustası olduğu belli oluyordu. Ama tüm</span> <span class="italic"><span class="calibre5">Spetsnaz</span></span> <span class="calibre5">ajanları ustaydı, özellikle de 695. birimdekiler. Bu birimdekilerin görevi Kuzey Kore hükümeti için bilgi toplamak amacıyla dünyanın binbir köşesinde hücreler kurmaktı. Dış İstihbarat Araştırma Dairesi: DİAD.</span></p>

  <p class="calibre17"><span class="calibre5">Nava daha bir genç kızken eğitim aldığı kampa gelen Koreli adamı hatırladı. Yıl 1984’tü, Kim Jong-Il en iyi savaşçılarını Pavlovsk’a gönderip Sovyet özel tim askerlerine eğittirmeye karar vermişti. Bu askerler,</span> <span class="italic"><span class="calibre5">Voiska Spesialnogo Naznacheniya</span></span> <span class="calibre5">adlı,</span> <span class="italic"><span class="calibre5">Spetsnaz</span></span> <span class="calibre5">olarak bilinen Sovyet biriminin askerleriydi. Eğitimleri boyunca silahlı, silahsız dövüş sanatları, terörizm, sabotaj... Her şeyi öğreniyorlardı.</span></p>

  <p class="calibre17"><span class="calibre5">Kuzey Koreliler Sovyet öğretmenlerini o kadar takdir etmişlerdi ki, kendi birimlerine de</span> <span class="italic"><span class="calibre5">Spetsnaz</span></span> <span class="calibre5">adını vermişlerdi. Ama kendi sloganlarını ve ülkülerini geliştirmişlerdi: Yüze karşı bir. Ve bu konuda çok ciddilerdi. Nava bu adamlarla iş yapmakla bir hata ettiğini düşünmeye başladı. Genelde bilgi sattığı İsrail’in Mossad’ından ya da İngiliz MI6 ajanlarından daha tehlikeli değillerdi aslında, ama Kuzey Korelilere güvenmiyordu. Her neyse, iş bitmek üzereydi zaten. Bu son işi de yapıp bir daha onlarla çalışmayacaktı.</span></p>

  <p class="calibre17"><span class="calibre5">Yi Tae-Woo’nun bilgisayar başında yaptıklarını izledi. Bilgiyi gözden geçiriyordu, bir an için durup tüm bir sayfayı okuyordu, sonra da bir sürü sayfayı hızla geçiyordu. Nava adamın işini rahatça yapabilmesi için kenara çekildi. Adam istediği şeyin verildiğine emin olana kadar ve Nava’nın sözünü tuttuğuna kanaat getirene kadar sabırla bekledi. Beş dakika sonra adam geri çekildi.</span></p>

  <p class="calibre17"><span class="calibre5">“Her şey tamam gibi görünüyor. Para havale edildi. İstersen bilgisayardan bunu doğrulayabilirsin.”</span></p>

  <p class="calibre17"><span class="calibre5">Nava gülümsedi. “Bu teklifinizi reddetsem herhalde beni anlayışla karşılarsınız.”</span></p>

  <p class="calibre17"><span class="calibre5">“Tabii ki,” dedi ifadesi değişmeyen Yi Tae-Woo.</span></p>

  <p class="calibre17"><span class="calibre5">Nava’nın havaleyi teyit etmek için Kuzey Korelilerin bilgisayarını kullanacak hali yoktu. Koreliler bilgisayardan ona yanlış bilgi verebilecekleri gibi, hangi tuşlara bastığını da izleyebilirlerdi. O zaman da şifresini öğrenip, hesabındaki tüm parayı çekebilirlerdi. Gerçi Kuzey Kore’nin dış istihbarat birimi kendini dolandırsa Nava buna kesinlikle şaşırırdı, ama ajanların dünyasında da üçkâğıtçılık olmuyor değildi. Ne de olsa ajanların da belirli bütçeleri vardı.</span></p>

  <p class="calibre17"><span class="calibre5">Nava cep telefonunu çıkardı ve 128 haneli şifre-kod anahtarı olan hattından bankayı aradı. Yabancı bankacıya şifresini verince, adam hesabına 750.000 doların yattığını teyit etti. Bankacıya başka bir şifre söyledi ve böylece parası hemen bir önceki gün verdiği talimat doğrultusunda başka hesaba aktarıldı. Yetkilinin bunu teyit etmesini bekledi, sonra da telefonu kapadı. Yi Tae-Woo’ya doğru döndüğünde, Nava’nın parası (yüzde 1.5 havale bedeli kesilmiş olarak) Kayman Adaları’nda bir hesaba yatmıştı bile.</span></p>

  <p class="calibre17"><span class="calibre5">“Her şey istediğin gibi mi?” diye sordu adam.</span></p>

  <p class="calibre17"><span class="calibre5">“Evet. Teşekkür ederim,” dedi Nava. Sinyal bozucuyu alıp sırt çantasına koydu. Yi Tae-Woo, Nava ile kapı arasında duruyordu. Kenara çekilmek üzereyken Nava adamın kulaklığından bir ses geldiğini fark etti. Yi Tae-Woo bir adım geriye çekildi, tek bir hamlede tabancasını çekip Nava’nın göğsüne doğrulttu.</span></p>

  <p class="calibre17"><span class="calibre5">“Bir sorun var,” dedi gayet sakin bir şekilde.</span></p>

  <p class="calibre17"><span class="calibre5">“Ne oldu?” diye sordu Nava. Sakin olmak için kendini zorluyordu.</span></p>

  <p class="calibre17"><span class="calibre5">“Dosyalardan biri okunmuyor. Diskte bir sorun var herhalde,” dedi Yi Tae-Woo. Çenesini hafifçe kaldırarak başıyla bilgisayarı işaret etti. “Kontrol et.”</span></p>

  <p class="calibre17"><span class="calibre5">Nava döndü ve diski çıkardı. Başparmağıyla işaret parmağının arasındaki diski ışığa doğru tuttu. Gerçekten de kirpik kalınlığında bir çizik vardı diskin üstünde. Herhalde Wright’la uğraşırken olmuştu.</span></p>

  <p class="calibre17"><span class="calibre5">“Disk çizilmiş,” dedi Nava.</span></p>

  <p class="calibre17"><span class="calibre5">“O zaman parayı iade etmelisin,” dedi adam.</span></p>

  <p class="calibre17"><span class="calibre5">Nava’nın bir anda başından aşağıya kaynar sular boşandı. “İade edemem,” dedi arkasını dönmeden. “Hesaba yattığı andan itibaren yirmi dört saat boyunca paranın başka bir hesaba yollanmaması için talimat verdim.” Bir gün önce bankacıya bu talimatı verirken çok akıllıca bir önlem aldığını düşünmüştü Nava, ama artık öyle düşünmüyordu.</span></p>

  <p class="calibre17"><span class="calibre5">“O zaman çok ciddi bir sorunumuz var.”</span></p>

  <p class="calibre17"><span class="calibre5">Nava tek bir şansı olduğunu biliyordu. Hemen adama doğru dönerek kolunu yakaladı ve adam tetiği çekemeden kolunu tavana doğrulttu. Öteki elindeki diskle adamın yanağını kesip kanattı. Neye uğradığını anlamadan, daha bir tepki veremeden, avcunun içiyle adamın burnunu parçaladı. Tabancasını düşüren Koreli, geriye doğru sendeledi.</span></p>

  <p class="calibre17"><span class="calibre5">Siyah takım elbiseli, eli silahlı üç adam odaya girdiklerinde, Nava ceketinin içine doğru uzanıp Glock’unu almaya çalışıyordu. Hemen dizlerinin üstüne çöküp ellerini başının arkasında birleştirdi. Hiçbir kaçış yolu olmadığının farkındaydı. Adamlardan biri karnına bir tekme attı. Nava sancılar içinde yere yuvarlandı. Adam onu yerde tutmak için çizmesiyle başına bastırırken sırtına da bir Uzi makineli tüfek doğrultmuştu. Bir dakika boyunca adamlar hızlı bir şekilde Korece konuştular, sonra da kızı sandalyeye bağladılar.</span></p>

  <p class="calibre17"><span class="calibre5">Yi Tae-Woo ona doğru eğildi, gözleri aynı hizadaydı.</span></p>

  <p class="calibre17"><span class="calibre5">“Ne istiyorsun?” diye sordu Nava.</span></p>

  <p class="calibre17"><span class="calibre5">“Parayı iade etmeni istiyoruz,” dedi Yi Tae-Woo. Burnu kırık olduğu için sesi garip çıkıyordu. “Hemen.”</span></p>

  <p class="calibre17"><span class="calibre5">“Dedim ya, bunu yapamam.”</span></p>

  <p class="calibre17"><span class="calibre5">Adam doğruldu ve SIG Sauer’ı Nava’nın başına doğrulttu.</span></p>

  <p class="calibre17"><span class="calibre5">“Dur! Yirmi dört saat içinde size bilgileri verebilirim. Daireye gidip yine indirmem gerekecek.”</span></p>

  <p class="calibre17"><span class="calibre5">Yi Tae-Woo kulaklıktan onu dinleyen her kimse onunla Korece konuşup sonra Nava’ya döndü.</span></p>

  <p class="calibre17"><span class="calibre5">“Yirmi dört saat sonra bize bilginin geri kalanını vereceksin, ayrıca parayı da iade edeceksin.”</span></p>

  <p class="calibre17"><span class="calibre5">“Ama bu hak...” Nava, Yi Tae-Woo’nun ciddi bakışlarını görünce cümlesini tamamlamamaya karar verdi. Başka bir cümle kurdu. “Bu kadar anlayışlı olduğunuz için teşekkür ederim.”</span></p>

  <p class="calibre17"><span class="calibre5">“Rica ederiz.” Yi Tae-Woo adamlarına işaret etti, onlar da Nava’nın iplerini çözüp kalkmasına yardım ettiler. “Unutma, yirmi dört saat.”</span></p>

  <p class="calibre17"><span class="calibre5">“Unutmam,” dedi Nava. Bileklerini ovuşturmak istiyordu, ama bunu yapmaktan kendini alıkoydu.</span></p>

  <p class="calibre17"><span class="calibre5">Tek kelime daha etmeden kapıdan çıktı ve merdivenlerden indi. Sekiz blok öteye yürüyene kadar dişlerini sıktığını fark etmedi, durdu ve kendi de bu yaptığına şaşırarak koyu yeşil çöp torbalarının üstüne kustu. Ağzını koluna sildiğinde ceketinin üstünde ufak sarı bir leke kalmıştı.</span></p>

  <p class="calibre17"><span class="calibre5">Nava farkında olmadan bir sigara yaktı. Tam söndürmek üzereydi ki fikrini değiştirdi, bugün istediği kadar sigara içmeye karar verdi.</span></p>

  <p class="calibre17"><span class="calibre5">Yarını olup olmayacağı belli değildi.</span></p>

  <h4 class="calibre23" id="filepos68813"><span class="calibre5">3</span></h4>

  <p class="calibre17"><span class="calibre5">Dr. Tversky son deneyin verilerini gözden geçirirken Julia’yı düşündü. Son zamanlarda Julia sanki rüya alemindeymiş gibi dolaşıyordu laboratuvarda. Sürekli kıkırdayıp gülümsüyordu. İki yıl önce üniversiteye gelen sakin ve çekingen kız o değildi sanki. Yakında insanlar şüphelenmeye başlayacaklardı, belki de şüphelenenler vardı zaten.</span></p>

  <p class="calibre17"><span class="calibre5">Bu, Tversky’yi çok endişelendirmiyordu; okullar var olduğundan beri profesörler doktora öğrencileriyle yatıp kalkardı, bu alışıldık bir şeydi. Yöneticiler, bu konu herkesin dilinde olmadığı sürece görmezden gelirlerdi durumu. Hatta böyle bir şeyin olmasını beklerlerdi; bu, profesör olmanın ayrıcalıklarından biriydi.</span></p>

  <p class="calibre17"><span class="calibre5">Tabii ki Julia’ya böyle dememişti. Julia, pek bu işlerden anlayan bir kız değildi, hatta saftı. İlişkilerinin gizli kapaklı sürdürülmesi kızı heyecanlandırdığı için Tversky de onun bu heyecanını körüklemeye çalışmıştı. Aslında cinsel açıdan da pek tatmin edici değildi bu ilişki Tversky için. Kız istekli ama beceriksizdi; adama zevk vermeye çalıştığında tırnaklarını, dişlerini hissedebiliyordu. Eğer Tversky üstte olursa, bu sefer de kız patates çuvalı gibi olduğu yerde yatıp, dalgın bir edayla gülümsüyordu. Ayrıca, baş başa kaldıklarında da Tversky’ye ‘Petey’ diye hitap ediyordu. Bu çocuksu takma adı değil duymak, düşünmek bile adamı sinir ediyordu.</span></p>

  <p class="calibre17"><span class="calibre5">İlişkiye girdikten bir ay sonra profesör bu işi bitirmeye karar vermişti, ancak kızın kendine âşık olması adama bir fırsat sağlıyordu. İlk başlarda kız deneyde kobay olmaktan çekinmişti; ancak doktor ona bunun kendisi için ne kadar önemli olduğunu anlattığında hemen kabul etmişti. Şu ana kadar sonuçlar tek kelimeyle olağanüstüydü. Deneyler sırasında Julia’dan edindiği bilgiler inanılmazdı. Tversky kızı biraz daha kullanabileceğini düşünüyordu, ama bunun doğuracağı yan etkilerden dolayı endişeliydi.</span></p>

  <p class="calibre17"><span class="calibre5">Genelde iyiydi kız, ama son zamanlarda kafiyeli konuşmaya başlamıştı ve bu tedirgin edici bir gelişmeydi. Bu tür dilsel özellikler şizofrenlerde görülüyordu daha çok. Beyin kimyasıyla uğraşınca akli dengesinin bozulacağının farkındaydı, ama bunun bu kadar çabuk olmasına şaşırmıştı. Yine de buna değerdi; Julia’nın ödeyeceği bedel ne olursa olsun.</span></p>

  <p class="calibre17"><span class="calibre5">Sonuç olarak, deneylerden istediği ve beklediği sonuçları elde ederse, Julia’nın güvenliği konusunda bir endişe duymayacaktı, kendi güvenliği konusunda kaygılanması gerekecekti.</span></p>

  <p class="calibre23"><img alt="" class="calibre24" src="../Images/00059.jpg" /></p>

  <p class="calibre17"><span class="calibre5">Dr. James Forsythe çok zeki olmadığını her zaman bilmişti.</span></p>

  <p class="calibre17"><span class="calibre5">Ancak kısa boylu, saçları dökülmeye yüz tutmuş, sakallı adam büyük bir bilim adamı olmak için aşırı zeki olmak gerekmediğini de biliyordu. Tabii ki zeki olmanın da getireceği artılar vardı, ancak bir noktaya kadar etkiliydi bu. Bunun ötesinde ancak zararı olabilirdi. Tipik bilim adamları içine kapanık insanlardı, gerçek dünyada başarılı olmak için gerekli olan iletişim becerilerinden yoksun olurlardı. Forsythe öyle biri olmadığı için şanslıydı.</span></p>

  <p class="calibre17"><span class="calibre5">Ne zaman araştırmacılarından birinin onun hakkında ‘gerçek anlamda bir bilim adamı’ olmadığını söylediğini duysa, gülümserdi. Forsythe böyle diyenlerin kendisine hakaret etmeye çalıştıklarının farkındaydı; ama o bunu bir iltifat olarak kabul ediyordu. Sonuç olarak, sözde ‘dahi’ olan bilim adamları Bilim ve Teknoloji Araştırma Laboratuvarı’nın çalışanlarıydılar, Forsythe ise bu birimin müdürüydü.</span></p>

  <p class="calibre17"><span class="calibre5">BTAL aslında bir kamu kuruluşuydu, ama birçok sivil buranın varlığından bile haberdar değildi. Aslında böyle olması da iyiydi. Laboratuvar tesisleri yirmi yıl önce kurulmuştu, ama aslında 1952’de Başkan Truman, Ulusal Güvenlik Konseyi İstihbarat Yönergesi’ni imzalayıp da Ulusal Güvenlik Ajansı’nı (UGA) kurduğunda buranın temelleri atılmıştı.</span></p>

  <p class="calibre17"><span class="calibre5">Seksenlerin başında UGA, 130 ülkede, günde 250 milyon görüşmeyi dinleyebilecek kapasitedeydi. Gerçi görevleri ulusal güvenlikle ilgili konuşmaları dinlemekti, ama telefonu kaldırıp da ağabeyinin cinsellikten söz ettiğini duyan yaramaz küçük çocuklar gibi, UGA da bazen başka konularda insanları dinlemekten kendini alıkoyamıyordu.</span></p>

  <p class="calibre17"><span class="calibre5">Ellerinin altında özellikle de bilimsel konularla ilgili bu kadar bilgi olunca UGA bu bilgilerle ne yapacağını düşünmeye başladı. Şifreleme Bölümü şefi buna bir çözüm buldu. Bir vizyonu vardı. Dünyanın dört bir köşesinden gelen bilim adamlarını gizlice dinleyerek ve iletişimlerini takip ederek bilgiler toplanacak, bunlar bir araştırma laboratuvarında şifreleri kırılarak incelenip yorumlanacaktı. Böylece hiçbir ülke, hiçbir zaman, ABD’den daha fazla gelişemeyecekti.</span></p>

  <p class="calibre17"><span class="calibre5">Bu fikir Ronald Reagan, Beyaz Saray’dayken politikacılara sunulduğunda, komünist rejimi yakından takip etme fırsatı sağlayacağı için hemen kabul edildi ve dahası takdir edildi. Ve böylece, 13 Ekim 1983’de Bilim ve Teknoloji Araştırma Laboratuvarı, BTAL kuruldu.</span></p>

  <p class="calibre17"><span class="calibre5">İlk başta BTAL sadece yabancı bilim adamlarını takibe almıştı. Ama Soğuk Savaş sona erince ve internet sayesinde uluslararası iletişim artınca, BTAL birden istemeyerek de olsa, yerli bilim adamlarını da izlediğini fark etti. Ancak, Amerikan hükümeti BTAL’ın çalışmalarından o kadar çok çıkar sağlamıştı ki, bu pek de umurlarında olmadı.</span></p>

  <p class="calibre17"><span class="calibre5">BTAL’ın ‘araştırma’ süreci basitti. Çözücüler dünyanın dört bir tarafındaki ana bilgisayarlara kayıtlı binlerce sayfalık bilgileri ve araştırmaları okuyorlardı ve eğer ilginç yeni bir teknolojik gelişme gözlerine çarparsa kurum içindeki bilim adamlarına bildirip, bu konunun araştırılmasını sağlıyorlardı. Sonra, gerekli deneyleri yeniden yapıp, yeni geliştirilmiş teknolojinin geçerliliğini saptıyorlardı.</span></p>

  <p class="calibre17"><span class="calibre5">Yeni teknoloji onaylandığı anda da BTAL bu bilgileri ilgili devlet kurumuna iletiyordu. Ama bu teknoloji yabancı bir ülke tarafından geliştirilmişse ve ticari değeri varsa, BTAL Amerika’da merkezleri olan ve yönetimle araları o dönemde iyi olan birkaç çok uluslu şirkete sızdırıyordu bu bilgileri. Çok kısa bir süre içinde UGA dünyadaki en güçlü yeni teknoloji pazarı oluverdi.</span></p>

  <p class="calibre17"><span class="calibre5">Forsythe 1997’de buranın müdürü olarak işi devraldığında, bir önceki müdürün bu kadar çok para kazanabilecekken ve politik sermaye yapabilecekken, bunların hiçbirinden faydalanmamış olmasına çok şaşırdı. BTAL altı ana istihbarat ajansına çalıntı bilgiler sağlıyordu (bunlar CIA, DoD, FBI, FDA, NASA ve NIH idi). Ayrıca, Silikon Vadisi’ndeki güçlü kuruluşlardan rakiplerine de bilgi veriliyordu. Forsythe ile ‘yeni potansiyel müşteriler’ arasındaki tek engel BTAL Denetim Kurulu’ydu. Bu Kurul konumları itibariyle ne kadar büyük bir gücü ellerinde tuttuklarının bilincinde olan üç senatörden oluşuyordu.</span></p>

  <p class="calibre17"><span class="calibre5">Forsythe gerçekten güçlü olmak için kendi başına karar verebilecek konuma gelmesi gerektiğini biliyordu, ama bu konuma gelebilmek için de güce ihtiyacı vardı. Forsythe bu güç arayışında kendisinden hiç de beklenmeyecek bir yandaş buldu. Bu, pek de sağlam bir kişiliği olduğu iddia edilemeyecek olan, UGA’daki Steven Grimes adlı bilgisayar korsanıydı. Grimes, iki haftadan kısa bir sürede, başında Utah senatörü Geoffrey Daniels’in bulunduğu kurulun Forsythe’nin önerilerini daha yakından dinlemelerini sağlayacak bilgiler toplamıştı.</span></p>

  <p class="calibre17"><span class="calibre5">Gerçi Grimes’in insanları sürekli izleme huyu çok rahatsız ediciydi, ama her şeyi görmek ve bilmek isteyen adam bu sayede çok da bilgi ediniyordu. Forsythe, Grimes’in Daniels’in o genç oğlanla fotoğraflarını nereden bulduğunu hâlâ bilmiyordu, bilmek de istemiyordu. Önemli olan tek bir şey vardı zaten; Senatör Daniels o fotoğrafları görür görmez, Forsythe’nin önerilerini dinlemek konusunda daha ılımlı bir tavır sergileyiverdi.</span></p>

  <p class="calibre17"><span class="calibre5">Kuruldaki en kıdemsiz senatör olan John Simonson, Grimes onun Kayman Adaları’ndaki yasadışı vergi sığınağını bulduğu anda çok daha yakın ve ılımlı davranır oldu. O günden sonra da Forsythe’nin Kurul’a getirdiği hiçbir öneri reddedilmedi. Gerçi hep iki lehte bir aleyhte oy çıkıyordu, ama Forsythe’ye çoğunluğun oylarını almak yetiyordu. Bunun yeterli olması da iyiydi, çünkü Grimes, Lousianalı, sağcı ve aşırı dinci bir senatör olan üçüncü Kurul üyesi aleyhinde kullanılabilecek herhangi bir bilgi bulamamıştı.</span></p>

  <p class="calibre17"><span class="calibre5">Neredeyse altı yıldır Forsythe BTAL Kurulu’nu avcunun içine almıştı ve bunu saklamıyordu da. Hem şirketlerin en üst düzey yöneticilerinden, hem de devlet adamlarından para sızdırıp durdu. Hayat onun için çok güzeldi. Ama şimdi bu devir kapanmak üzereydi, çünkü Senatör Daniels uykusunda kalp krizi geçirip ölmüştü.</span></p>

  <p class="calibre17"><span class="calibre5">Forsythe, Daniels’in öldüğünü televizyondan öğrendiğinde içinden okkalı bir küfür etti. Daniels’in yerini John MacDougal’ın alacağını şimdiden biliyordu. MacDougal, Vermontlu, liberal bir senatördü. İki yıl önce Kurul’a girmek için başvurmuştu ama kabul edilmemişti, o gün bu gündür de bunun peşindeydi. Forsythe, adamın hemen Kurul’a girmek için gerekli girişimleri yapmaya başladığına emindi.</span></p>

  <p class="calibre17"><span class="calibre5">Forsythe, MacDougal’ın bir gün istediğini elde edeceğini düşünerek, Grimes’den bu adam aleyhinde kullanılabilecek bilgileri toplamasını istemişti. Ne yazık ki Grimes’in bulduğu tek bilgi MacDougal’ın ilaç sanayiinde hükümet ihalelerini takip eden bir kuzeni olduğuydu.</span></p>

  <p class="calibre17"><span class="calibre5">O sabah Forsythe laboratuvara geldiğinde, MacDougal görüşme talep etmek için bir mesaj bırakmıştı bile. İşte o anda Forsythe ay sonunda yerine yeni birinin bulunacağını hemen anlayıverdi. Tabii ki bu görevde sonsuza dek kalamayacağını kendisi de önceden biliyordu, ama en azından bir sonraki Senato seçimlerine kadar kalabileceğini düşünmüştü.</span></p>

  <p class="calibre17"><span class="calibre5">İyi ki tamamen hazırlıksız yakalanmamıştı. Son birkaç ay içinde kendi araştırma laboratuvarını kurmak için 12 milyon dolarlık fon bulmuştu. Genelde yatırımcılar boş çekler vermezlerdi kimseye, ayrıca Forsythe gibi, parmaklarının ucunda işlenebilecek milyonlarca fikir olan bir adamı finanse etme fırsatını da pek sık yakalamazlardı.</span></p>

  <p class="calibre17"><span class="calibre5">Bir tek sorun vardı: Forsythe en muhteşem fikri bulmak için bir yılı olduğunu düşünmüştü, şimdiyse bir ayı vardı. Ama yine de bunu başarabilirdi. Gelecek iki hafta boyunca dünyadaki tüm araştırma projelerinin özetlerini inceleyerek en kârlı olanı, çalmak isteyeceği projeyi bulacaktı. Bu projeyi bulduğu anda da, BTAL evrakını yok edecekti ki hükümet ileride ona bu konuda rakip olamasın.</span></p>

  <p class="calibre17"><span class="calibre5">Şansı da yaver gidiyordu, çünkü birkaç gün önce okuduğu özetlerden biri gelecek vaat ediyordu. BTAL’ın bir süredir izlediği bir bioistatistikçinin yaptığı yasadışı bir takım deneyler anlatılıyordu özette. Sayın doktor bir süredir bir insan deneğe beyin dalgaları üzerinde çok ilginç etkileri olan bir bileşim enjekte ediyordu. Forsythe bu deneğin ismini bilmiyordu (yazıda sadece Alfa deneği olarak geçiyordu), ama deneyi yapan profesörü tanıyordu.</span></p>

  <p class="calibre17"><span class="calibre5">Aslında profesör geçmişte bir görüşme talep etmişti ve buna daha cevap verilmemişti. Herhalde bağış bekliyordu. Bu mükemmel bir fırsattı. Forsythe sekreterini aradı.</span></p>

  <p class="calibre17"><span class="calibre5">“Bana en kısa sürede bir görüşme ayarlamanı istiyorum. Adı Tversky. Profesöre nasıl ulaşacağına dair bilgilerin sende olması lazım zaten... Evet, yarın gayet uygun...”</span></p>

  <h4 class="calibre23" id="filepos82858"><span class="calibre5">4</span></h4>

  <p class="calibre17"><span class="calibre5">Caine tedirgin bir şekilde havayı kokladı. Hava serin ve sterildi, yani hafif bir alkol kokusu vardı. Ellerinin altındaki kolalı çarşafı hissedince bir hastanede olduğunu anladı. Gözlerini yavaşça açtı, dünyayı çarpık çurpuk göreceğinden korkuyordu. Ama her şeyi olduğu gibi görüyordu. Gerçi lenslerini takmadığı için görüntü biraz bulanıktı. Elini kaldırıp şişmiş gözlerini ovuşturmak isteyince elinin üstünde bir katater olduğunu gördü. Elinin üstündeki iğneye bakarken sanki bu olayı daha önce yaşamış gibi hissetti kendini; sanki daha önce de bu yatakta uyanmış ve aynı şeyleri düşünmüştü.</span></p>

  <p class="calibre17"><span class="calibre5">Kaç saattir hastanede olduğunu merak etti.</span></p>

  <p class="calibre17"><span class="calibre5">“Sekiz saat oldu ufaklık. Arada bir kendine gelir gibi oldun, uykunda konuştun. Geçmiş olsun.”</span></p>

  <p class="calibre17"><span class="calibre5">Birden irkilen Caine başını aniden sola çevirdi. Jasper ona el salladı. Caine bir an için nefesini tuttu. ‘</span><span class="italic"><span class="calibre5">Demek deli olsam böyle görünecektim</span></span><span class="calibre5">,’ diye düşündü.</span></p>

  <p class="calibre17"><span class="calibre5">Jasper çok kötü görünüyordu. Beti benzi atmıştı ve sanki iri yarı bedenin üstüne gerilmişti derisi. Jasper’in çevresi morarmış yeşil gözlerindeki ışıltıyı görünce, David Caine kardeşinin, bu halinde bile, o hastalıklı aklından olağanüstü zekilikte düşüncelerin geçtiğini anlayabiliyordu.</span></p>

  <p class="calibre17"><span class="calibre5">“Seni çıkar...” Caine ne diyeceğini bilemedi. “Yani burada olman çok iyi oldu. Çok iyi.”</span></p>

  <p class="calibre17"><span class="calibre5">“Rahat konuş, söylemende bir sakınca yok,” dedi Jasper olduğu yerde kıpırdanarak. “Beni akıl hastanesinden çıkardıklarını bilmiyordun.”</span></p>

  <p class="calibre17"><span class="calibre5">Caine bir an için utandı, sonra da başını salladı. Kardeşi sanki onun aklından geçenleri okuyordu, bunu hep yapabilmişti.</span></p>

  <p class="calibre17"><span class="calibre5">“Ya,” dedi Jasper, sesinden hem yorgun olduğu, hem de bu olayın onu güldürdüğü anlaşılıyordu. “Mercy’deki aklı başındaki vatandaşlar beni salıverdiler Ocak’ta. Bir aydır dışarıdaydım.”</span></p>

  <p class="calibre17"><span class="calibre5">“Niye aramadın?”</span></p>

  <p class="calibre17"><span class="calibre5">Jasper omuz silkti. “Bilmem. İlk önce bazı şeyleri yoluna koymak istedim. Bu arada, beni ziyarete geldiğin için sağ ol.”</span></p>

  <p class="calibre17"><span class="calibre5">Caine bir anda irkildi. “Jasper ben...”</span></p>

  <p class="calibre17"><span class="calibre5">Jasper kardeşini susturmak için elini kaldırdı. “Tamam.” Yeniden konuşmaya başlamadan önce ona arkasını dönüp, pencereden dışarı baktı bir süre. “Özür dilerim. Aslında seni anlıyorum. Ben de kardeşimi öyle bir yerde ziyaret etmek istemezdim.”</span></p>

  <p class="calibre17"><span class="calibre5">“Yine de seni görmeye gelmeliydim.”</span></p>

  <p class="calibre17"><span class="calibre5">“Neyse,” dedi Jasper dalga geçer gibi, “Gelecek sefere gelirsin.”</span></p>

  <p class="calibre17"><span class="calibre5">Bir anda iki kardeş de sustu, sonra da aynı anda gülmeye başladılar; ikiz oldukları için bu çok sık olurdu. Gülmek onlara iyi geldi. Caine gülmeyeli; içten gülmeyeli uzun zaman olmuştu, hele kardeşi ile gülmeyeli çok uzun zaman olmuştu. Jasper David’den yalnızca on dakika önce doğmuştu, ama bunu ona hep hatırlatır ve ‘ufaklık’ diyerek ona kendisinin daha büyük olduğunu ima ederdi.</span></p>

  <p class="calibre17"><span class="calibre5">“Burada olduğumu nereden bildin?”</span></p>

  <p class="calibre17"><span class="calibre5">“Seni hastaneye yatırdıklarında pratisyenlerden biri bana cep telefonumdan ulaştı. Geldiğimde hemşire bana nöbet geçirdiğini söyledi.”</span></p>

  <p class="calibre17"><span class="calibre5">Caine başını salladı.</span></p>

  <p class="calibre17"><span class="calibre5">“Ayrıca bir yıldır nöbet geçirip durduğunu da anlattı. Benim bunları bildiğimi sanıyordu. Bu konuda konuşalım,</span> <span class="italic"><span class="calibre5">balım, dalım, halım</span></span><span class="calibre5">.”</span></p>

  <p class="calibre17"><span class="calibre5">Caine korku dolu bir ifadeyle Jasper’e baktı, ama kardeşi sanki çok esaslı bir espri patlatmış gibi kıkırdıyordu sadece. Akıl hastanesinde onu tedavi etmeye çalışmış olabilirlerdi, ama edemedikleri belli oluyordu. Caine kardeşinin gözlerine bakınca başka bir şey daha gördü; kardeşinin gözleri delilikten parlıyordu.</span></p>

  <p class="calibre17"><span class="calibre5">“Hemşire başka ne anlattı?” diye sordu Caine, Jasper’in garip davranışını görmezden gelmeye çalışarak.</span></p>

  <p class="calibre17"><span class="calibre5">“Fazla bir şey söylemedi. Ağır bir nöbet geçirmişsin. Rus ahbaplarının söylediklerine bakılırsa cankurtaran seni gelip alana kadar yirmi dakika kadar baygın kalmışsın.”</span></p>

  <p class="calibre17"><span class="calibre5">“Boku yedik,” dedi Caine, bir yandan da bayıldığında Nikolaev’in nasıl bir tepki verdiğini düşünüyordu. “Acil servisi mi aramak zorunda kalmışlar?”</span></p>

  <p class="calibre17"><span class="calibre5">“Öyle olmuş” dedi Jasper. “Bu arada sormadan edemeyeceğim; sabahın ikisinde bir Rus yemek kulübünde ne işin vardı?”</span></p>

  <p class="calibre17"><span class="calibre5">Caine hiçbir şeyi açık etmemek için omuz silkti. “Votkaları çok iyi.”</span></p>

  <p class="calibre17"><span class="calibre5">“Bahse girerim ki öyledir. Yoksa sen bahse girersin mi demeliydim?” dedi Jasper kaşlarını kaldırarak.</span></p>

  <p class="calibre17"><span class="calibre5">“Diyebilirsin diyelim.”</span></p>

  <p class="calibre17"><span class="calibre5">“Ne kadar içeridesin?”</span></p>

  <p class="calibre17"><span class="calibre5">“Pek önemli değil, her şey yolunda,” dedi Caine hemen cevap vererek.</span></p>

  <p class="calibre17"><span class="calibre5">“Eğer borcun söylediğin gibi pek önemli olmasaydı Vitaly Nikolaev’in hastaneyi iki de bir arayıp durumunun nasıl olduğunu soracağını hiç sanmıyorum.”</span></p>

  <p class="calibre17"><span class="calibre5">Caine’nin bir anda omuzları kasıldı. “Ciddi misin?”</span></p>

  <p class="calibre17"><span class="calibre5">“Ciddiyim, ufaklık. Eğer sana geçmiş olsun demek için votka yollamayı düşünmüyorsa, yatırımını kolluyor gibime geliyor. Bir daha sorayım, ne kadar içeridesin?”</span></p>

  <p class="calibre17"><span class="calibre5">Caine gözlerini yumup son eli hatırlamaya çalıştı. Zihnindeki bulutlar dağılmaya başlayıp da hatırlayınca inledi. “Bir bir sıfır sıfır vesaire,” dedi gözlerini açmadan.</span></p>

  <p class="calibre17"><span class="calibre5">“Bir bir mi? Yani 1.100 dolar, eh fena değil. Belki benim CD çalıcıyı satsak...”</span></p>

  <p class="calibre17"><span class="calibre5">“Hayır.”</span></p>

  <p class="calibre17"><span class="calibre5">“Yapma David. Yardım edebilirim.”</span></p>

  <p class="calibre17"><span class="calibre5">“Edebilirsin de, borcum 1.100 dolar değil.”</span></p>

  <p class="calibre17"><span class="calibre5">“Ne kadar?” Caine kardeşinin dertli yüzüne baktı sadece. “Oha,” dedi Jasper gerçek miktarı anlayınca. “11.000 dolar mı borcun var?”</span></p>

  <p class="calibre17"><span class="calibre5">“Evet.”</span></p>

  <p class="calibre17"><span class="calibre5">“Salak mısın David? Nasıl bu kadar para kaybedebildin?”</span></p>

  <p class="calibre17"><span class="calibre5">“Kaybetmemeliydim. Olasılıklar benden yanaydı, kesindi kazanacağım.”</span></p>

  <p class="calibre17"><span class="calibre5">“O kadar da kesin değilmiş işte.”</span></p>

  <p class="calibre17"><span class="calibre5">“Bana baksana Jasper, zaten derdim başımdan aşkın, bir de sen başlama. Tamam, bir halt ettik. İtiraf ediyorum, mutlu oldun mu? Yanlış hatırlamıyorsam sen de birkaç defa faka bastın bu hayatta.”</span></p>

  <p class="calibre17"><span class="calibre5">Jasper iç geçirip fosforlu turuncu hastane koltuklarından birine oturdu. “Ne vardı elinde?” diye sordu Jasper, tavrından Caine’yi sakinleştirmeye çalıştığı belli oluyordu.</span></p>

  <p class="calibre17"><span class="calibre5">“Kare.”</span></p>

  <p class="calibre17"><span class="calibre5">“Küçük mü?”</span></p>

  <p class="calibre17"><span class="calibre5">“Hayır. As.”</span></p>

  <p class="calibre17"><span class="calibre5">Jasper hayrete düştü. “Elinde kare as varken kaybettin öyle mi? Oha,” dedi Jasper kare asın üstüne el çıkaran adama saygı duyarmış gibi bir edayla. “Herifin elinde ne vardı?”</span></p>

  <p class="calibre17"><span class="calibre5">“Floşroyal çıkarttı.”</span></p>

  <p class="calibre17"><span class="calibre5">“Hadi be,” dedi Jasper başını sallayarak. “Bu parayı ne kadar zamanda geri ödemek zorundasın?”</span></p>

  <p class="calibre17"><span class="calibre5">“Vitaly’i tanıyorsam ilk taksidi yarına isteyecektir. Ama ben eski bir dost sayılırım, belki hafta sonuna kadar bekler. Ondan sonra da gorillerinden birini yollayıp beni hastanelik eder, ama bu sefer birkaç saatte kendime gelemem.”</span></p>

  <p class="calibre17"><span class="calibre5">“Hemşirenin dediklerine bakılırsa zaten Vitaly olmadan da hastaneyi mekân edinmişsin.”</span></p>

  <p class="calibre17"><span class="calibre5">“Ya. Durum kısaca şöyle, eğer Nikolaev beni öldürmezse, eninde sonunda bu nöbetlerden dolayı gebereceğim.”</span></p>

  <p class="calibre17"><span class="calibre5">“Yapma ufaklık,” dedi Jasper ne kadar üzgün olduğunu belli etmemeye çalışarak. “Son konuştuğumuzda sapasağlamdın ve ayrıca bir süredir... Bir yıldır hiç kumar oynamamıştın. Nasıl oldu da bu hale geldin?”</span></p>

  <p class="calibre17"><span class="calibre5">Caine buna nasıl cevap vereceğini bilemedi. Durumu tüm gerçekliğiyle kavramaya başlamıştı. Son bir yıldır başına gelmedik kalmamıştı. İlk nöbetini geçirdiğinden bu yana bir yıl geçmiş miydi cidden? Birden sınıfın önünde ilk nöbetini geçirdiğinden bu yana bir buçuk yıl geçtiğini hatırladı. Midesi bulandı. Aslında hayat garipti; sanki bir insanın hayatının içine etmesi için bundan daha uzun bir zaman geçmesi gerekirdi.</span></p>

  <p class="calibre17"><span class="calibre5">Bu konuda da yanılmıştı.</span></p>

  <p class="calibre23"><img alt="" class="calibre24" src="../Images/00062.jpg" /></p>

  <p class="calibre17"><span class="calibre5">İstatistik Bölümü’ndeki diğer meslektaşlarının aksine Caine ders vermeyi çok seviyordu. Sınıfa ilk girdiğinde öğrencilerini meraklandıracak ve heyecanlandıracak şekilde ders verebildiğini, istatistiğe duyduğu tutkuyu onlara da yansıtabildiğini fark etmişti.</span></p>

  <p class="calibre17"><span class="calibre5">Aslında bu büyük bir oyunu kazanmak kadar heyecan verici değildi, ama yine de öğrencileri düşündürmek, olasılıklar dünyasının kapılarını onlara açmak onu çok heyecanlandırıyordu. İşin komik yanı şehirdeki birçok bodrumda parasını kaybedip de birikimleri suyu çekince ders vermeye başlamıştı. Başka bir seçeneği yoktu, paraya ihtiyacı vardı. Columbia Üniversitesi’nde doktorasının dördüncü yılındaydı ve böyle biri ancak Olasılık Kuramına Giriş dersi vermek gibi bir iş bulabilirdi.</span></p>

  <p class="calibre17"><span class="calibre5">Parası bitmişti, borç alabileceği biri veya rehin bırakabileceği hiçbir şey de kalmamıştı; o yüzden de ilk maaşını almadan poker oynamaya devam edemezdi. Ama ilk maaşını aldığında Caine birden artık kumar oynamak istemediğini fark etti. O gece rüyasında kartları hayal edeceği yerde, ertesi günkü dersin hayalini kurdu.</span></p>

  <p class="calibre17"><span class="calibre5">İşte o zaman işler yoluna girmeye başladı. Gerçi hâlâ her sabah ancak gerçek bir kumar bağımlısının anlayabileceği bir açlık ve istekle uyanıyordu, ama bu duyguları bastırıyor ve bu tutkusunu akademik çalışmalarına yöneltmeye çalışıyordu. Ders vermek ona güç kazandırmıştı. Kumar alışkanlığından vazgeçmek için gittiği terapi gruplarından hiçbirinde hissetmediği bir şeyi hissediyordu ders verirken; kontrol kendisindeydi.</span></p>

  <p class="calibre17"><span class="calibre5">Sonraki birkaç ay çok iyi geçti, huzurluydu, bağımlılığıyla gerçekten başa çıkabildiğini görüyordu. Bir an için Caine bile işlerin yolunda gittiğine inanmaya başlamıştı; işte tam o anda her şey bir anda dağılıverdi. Hayatının tepetaklak olmaya başladığı o anı daha dün gibi hatırlayabiliyordu. Hayatını yola koyabileceğini düşündüğü, ona iyileşme gücünü veren yerde olmuştu bunlar: Sınıfta. Sırtını tahtaya yaslamıştı, elinde tebeşir vardı, diğer elinde de içinde kahve olan bir plastik bardak tutuyordu. Tarih anlatıyordu, önceden hazırlanmamıştı, doğaçlama konuşuyordu.</span></p>

  <p class="calibre17"><span class="calibre5">“Evet... Olasılık teorisinin nasıl doğduğunu bilen var mı?”</span></p>

  <p class="calibre17"><span class="calibre5">Sınıf sessizdi.</span></p>

  <p class="calibre17"><span class="calibre5">“Peki, size birkaç seçenek sunayım. Olasılık kuramı iki Fransız matematikçinin birbirlerine yazdıkları mektupların sonucunda ortaya kondu. Sizce hangi konuda yazışıyorlardı: a) fizik, b) felsefe veya c) zarlar.</span></p>

  <p class="calibre17"><span class="calibre5">Cevap veren olmadı. “Eğer beş saniye içinde biri bir cevap vermezse bu soruyu sınavda da soracağım haberiniz olsun.” Bir anda yirmi öğrenci el kaldırdı. “İşte bakın bu iyi oldu. Jerri, sen bir tahminde bulun bakalım.”</span></p>

  <p class="calibre17"><span class="calibre5">“Fizik mi?”</span></p>

  <p class="calibre17"><span class="calibre5">“Hayır. Doğru cevap c’ydi, yani zarlar.”</span></p>

  <p class="calibre17"><span class="calibre5">“Olasılık ilkelerini ortaya koyan Blaise Pascal 1623’de doğdu. O zamanlar zengin ailelerin çocukları evde eğitim görürlerdi, bu yüzden Pascal’ı da hem babası, hem de özel öğretmenleri eğitmişti. Ama Blaise’nin babası onu çok çalıştırmak niyetinde değildi, asil oğlunun yorulması işine gelmezdi; bu yüzden de ona dillere odaklanmasını ve matematiği fazla önemsememesini söyledi.”</span></p>

  <p class="calibre17"><span class="calibre5">“Her normal çocuk gibi, matematik konusunda kendisine böyle bir kısıtlama getirilince, Pascal bu konuya ilgi duymaya başladı. Boş zamanlarında geometri çalıştı.” Birkaç öğrenci gözlerini devirince Caine ekledi, “O zamanlar Xbox ve PS gibi aletler yoktu, çocukların eğlence anlayışları farklıydı.” Öğrencilerden birkaçı güldü.</span></p>

  <p class="calibre17"><span class="calibre5">“Babası Blaise’nin matematik yeteneği olduğunu fark edince de, ona Öklid’in ‘Elementler’ başlıklı eserini hediye etti. Yine bir hatırlatma yapma ihtiyacı duyuyorum, unutmayın ki o zamanlar televizyon diye bir aygıt da yoktu, yani insanlar kitap denen şeyleri okumak zorundaydılar.” Birkaç öğrenci kıkırdadı. “Neyse, Blaise’nin babası oğlunun Öklid’i tamamen kavrayıp hatmettiğini görünce en iyi matematik öğretmenlerini tuttu. Bu da hayatında yaptığı en akıllıca şeydi, çünkü Pascal 17. Yüzyıl’daki en önemli matematikçilerden biri oldu. Hatta bu odadaki herkesin hayatını etkileyen bir buluşu bile var. Bunun ne olduğunu bilen var mı?”</span></p>

  <p class="calibre17"><span class="calibre5">“Abaküs mü?” diye sordu saçı uzun aklı kısa güzellik abidelerinden biri.</span></p>

  <p class="calibre17"><span class="calibre5">“Galiba Fransızları eski Çin uygarlıklarıyla karıştırdınız genç hanım,” dedi Caine. “Ama yine de doğru yoldasınız. İlk aritmetik makinesini icat etti. Bu da günümüzde hesap makinesi dediğimiz aygıtın ilk prototipidir. Pascal çok uzun yıllar boyunca matematik ve fizik okuduysa da ölümünden birkaç yıl önce sayılara karşı tutkusunu bir kenara bıraktı, çünkü matematiksel olarak, dine ve felsefeye odaklanarak zamanını daha verimli bir şekilde kullanabileceğini kanıtlamıştı.”</span></p>

  <p class="calibre17"><span class="calibre5">“Bunu nasıl becerdi?” diye sordu arka sıralarda oturan sakallı bir öğrenci.</span></p>

  <p class="calibre17"><span class="calibre5">“İyi soru. Birazdan buna geleceğim. Şimdi, ne anlatıyordum? Tamam,” Caine kahvesini yudumladı ve devam etti, “Pascal’ın hâlâ matematik ile ilgilendiği dönemde, 1654’de, Chevalier de Méré adında bir Fransız asilzade ona birkaç soru sordu. Bu sorulara ilişkin matematiksel veriler çok ilginçti ve Pascal babasının eski dostu olan bir devlet büyüğüyle, Pierre de Fermat ile yazışmaya başladı.</span></p>

  <p class="calibre17"><span class="calibre5">“De Méré aynı zamanda bir kumarbazdı ve o zamanlar popüler olan bir zar oyunu hakkında sorular soruyordu. Oyunda dört zar kullanılıyordu. Her seferinde oyuncu dört zar atıyordu. Dört zardan hiçbiri altı gelmezse oyuncu para kazanıyordu, zarlardan bir tanesi bile altı gelirse parayı kasa alıyordu. De Méré böyle bir oyunda kasanın avantajlı durumda olup olmadığını bilmek istiyordu. Yani olasılıklar kasadan yana mıydı?”</span></p>

  <p class="calibre17"><span class="calibre5">“Eğer bu sınıfta bir tek şey dahi öğrenseniz, bu bile size faydadır: O da şudur,” Caine tahtaya gitti ve koca harflerle yazdı.</span></p>

  <p class="calibre17"><span class="calibre5">Olasılıklar HER ZAMAN kasadan yanadır.</span></p>

  <p class="calibre17"><span class="calibre5">Birkaç öğrenci bu espriye güldü. “Peki neden? Bunu bana anlatabilecek öğrencim var mı? Jim?”</span></p>

  <p class="calibre17"><span class="calibre5">Caine’nin en sevdiği öğrenci oturduğu yerde doğruldu. “Çünkü, eğer olasılıklar kasadan yana olmasa o zaman kasa para kaybederdi ve sonunda kasa kalmazdı.”</span></p>

  <p class="calibre17"><span class="calibre5">“Aynen öyle,” dedi Caine. “Bana kalırsa olasılık teorisi ortaya atılmadan bile, de Méré’nin bunu anlamış olması gerekiyordu, ama Fransız asilzadeler o kadar akıllı olsalardı kellelerinin vurulmasına da izin vermezlerdi. Her neyse, Pascal ve Fermat gerçekten de -‘cidden öyle miymiş’ gibi nidalarla- olasılıkların hep kasadan yana olduğunu kanıtladılar. Oyuncunun 100 oyun oynadığını varsaydılar; 100 atışın 48’inde 6 gelmeme olasılığı yüksekken, 52’sinde 6 gelme olasılığı daha yüksekti. Böylece olasılıklar kasadan yanaydı: 52’ye 48. İşte olasılık teorisi de böyle doğdu. Fransız bir asilzade dört zarla 6 atmamaya çalışmanın akıllıca bir kumar olup olmadığını bilmek istediği için.”</span></p>

  <p class="calibre17"><span class="calibre5">Birkaç öğrenci başını salladı. Caine bunun öğrencilerin söylediklerini ilginç buldukları anlamına geldiğini biliyordu. Arka sırada oturan Afrika kökenli Amerikalı bir öğrenci elini kaldırdı. “Evet, Michael?” dedi Caine.</span></p>

  <p class="calibre17"><span class="calibre5">“Pascal hayatını dine adaması gerektiğini nasıl kanıtladı ki?”</span></p>

  <p class="calibre17"><span class="calibre5">“Az daha unutuyordum,” dedi Caine. “Bunu yapmak için daha sonra ‘beklenen değer’ adıyla anılacak bir teori kullandı. Özünde işlem şu: Birkaç olay olasılığının ürünlerinin toplamını, her bir olay gerçekleşse elinize geçecekleri de ekleyerek topluyorsunuz.”</span></p>

  <p class="calibre17"><span class="calibre5">Caine’ye boş gözlerle bakıyordu öğrenciler. “Peki, anlaşıldı, daha doğrusu anlaşılmadı. Neyse, gerçek hayattan bir şeyle örnekleyelim: Piyango. Bu haftaki piyangoda ne kadar para birikmiş? Bilen var mı bu hafta Powerball ne kadar veriyor?”</span></p>

  <p class="calibre17"><span class="calibre5">“10 milyon dolar,” dedi arka sıralardaki atletik yapılı bir öğrenci.</span></p>

  <p class="calibre17"><span class="calibre5">“Peki, vergi diye bir şeyin olmadığı hayali bir ülkede yaşadığımızı varsayalım. Şunu da biliyoruz ki Powerball’ı kazanma olasılığı 120 milyonda 1. Çünkü sayısal kombinasyonların toplamı bu. Bir loto bileti alarak ne kazanmayı beklediğimi hesaplamak için yapacağım işlem kısaca şöyle oluyor: Kazanma olasılığını kazanacağım miktar ile çarpacağım, sonra da buna kaybetme olasılığımı sıfırla çarpıp ekleyeceğim; sıfırla çarpmamın nedeni de kaybedersek bir şey kazanamayak olmamız.”</span></p>

  <p class="calibre17"><span class="calibre5">Beklenen değer: (piyango bileti)</span></p>

  <p class="calibre17"><span class="calibre5">= (kazanma) olasılığı*toplam para +</span></p>

  <p class="calibre17"><span class="calibre5">(kaybetme) olasılığı*(0$)</span></p>

  <p class="calibre17"><span class="calibre5">(1/120,000,000,000)*($10,000,000)+</span></p>

  <p class="calibre17"><span class="calibre5">(119,999,999 / 120,000,000)*($0)</span></p>

  <p class="calibre17"><span class="calibre5">= (0.00000083%)*($10,000,0000) +</span></p>

  <p class="calibre17"><span class="calibre5">(99.99999917%)*($0)</span></p>

  <p class="calibre17"><span class="calibre5">=$0.083 + $0.000</span></p>

  <p class="calibre17"><span class="calibre5">=$0.083</span></p>

  <p class="calibre17"><span class="calibre5">“Yani bu hafta bir Powerball bileti alsanız ancak 8.3 sent kazanmayı bekleyebilirsiniz. Ama bilet 1 dolar ve görüldüğü gibi aslen değeri 8.3 sent. Olasılık kuramına göre piyango bileti almak mantıklı değil, çünkü ödenen bedel beklenen değerden daha düşük. Yani, siz 1 dolar ödeyip de 10 milyon dolar kazanma şansınız olduğunu düşünerek buna değeceğini düşünseniz de, bu doğru değil, çünkü aslında biletin değeri 10 sent bile değil.”</span></p>

  <p class="calibre17"><span class="calibre5">Caine kahvesini yudumladı ve öğrencilerin bu bilgiyi sindirmesini bekledi. Herkesin bu açıklamayı anladığından emin olduğunda soru sordu. “O zaman ne zaman piyango bileti almak akıl kârı bir iş olurdu? Madison cevap verebilecek misin?”</span></p>

  <p class="calibre17"><span class="calibre5">Hoş sarışın oturduğu yerde doğruldu. “Herhalde toplam ikramiye 120 milyonu geçtiğinde.”</span></p>

  <p class="calibre17"><span class="calibre5">“Doğru. Peki neden?”</span></p>

  <p class="calibre17"><span class="calibre5">“Çünkü büyük ikramiye diyelim ki 125 milyon dolar ve kazanma şansı 120 milyonda 1, o zaman her bir biletin beklenen değeri...” Madison durdu ve önündeki hesap makinesinde bir işlem yaptı, “1.04 dolar olurdu, o da biletin bedeli olan 1 dolardan fazla.”</span></p>

  <p class="calibre17"><span class="calibre5">“Aynen öyle,” dedi Caine. “Beklenen değer teorisiyle olayı incelediğimizde, ancak değer bedelden yüksekse o zaman bu risk göze alınmalıdır. Bu yüzden de ancak 120 milyon dolardan fazlasını kazanabileceğiniz bir durumda piyango bileti almak gerekir.”</span></p>

  <p class="calibre17"><span class="calibre5">“Peki ama, bunun Pascal’ın hayatını dine adaması ile ne ilgisi var?” diye sordu yine Michael.</span></p>

  <p class="calibre17"><span class="calibre5">“Pascal beklenen değer teorisini kullanarak hayatını dine adaması gerektiğini kanıtladı. Her matematikçi gibi o da, bu soruyu bir formüle indirgedi.”</span></p>

  <p class="calibre17"><span class="calibre5">Hangisi daha büyüktür?</span></p>

  <p class="calibre17"><span class="calibre5">Beklenen değer (hedonizm -yani fiziksel yaşamdan zevk alma)</span></p>

  <p class="calibre17"><span class="calibre5">ya da</span></p>

  <p class="calibre17"><span class="calibre5">Beklenen değer (dini hayat)</span></p>

  <p class="calibre17"><span class="calibre5">Varsayım...</span></p>

  <p class="calibre17"><span class="calibre5">Olasılık (ölümden sonra hayat yok)*(hedonizmden alınacak zevk) +</span></p>

  <p class="calibre17"><span class="calibre5">Olasılık (ölümden sonra hayat var)*(sonsuza dek lanetlenmek)</span></p>

  <p class="calibre17"><span class="calibre5">ve</span></p>

  <p class="calibre17"><span class="calibre5">b) Olasılık (ölümden sonra hayat yok)*(dinden alınacak zevk)</span></p>

  <blockquote class="calibre25">
    <span class="calibre13"><span class="calibre5">Olasılık (ölümden sonra hayat var)*(sonsuz mutluluk)</span></span>
  </blockquote>

  <p class="calibre26"><span class="calibre5">Pascal’ın mantığı çok basitti: Eğer (a), (b)’den büyükse o zaman hedonizme devam edecekti, ama eğer (a), (b)’den küçükse o zaman dindar olmalıydı.”</span></p>

  <p class="calibre17"><span class="calibre5">“Ama değişkenlerin değerlerini bilmeden bu denklemi nasıl çözdü?” diye sordu Michael.</span></p>

  <p class="calibre17"><span class="calibre5">“Birkaç varsayımda bulundu, örneğin, sonsuz mutluluğun değeri pozitif sonsuzdu ve sonsuza dek lanetlenmenin değeri negatif sonsuzdu.”</span></p>

  <p class="calibre17"><span class="calibre5">Sonsuz mutluluk = +∞</span></p>

  <p class="calibre17"><span class="calibre5">Sonsuza dek lanetlenmek =-∞</span></p>

  <p class="calibre17"><span class="calibre5">“Eğer bir denklemde sonsuzu kullanırsanız bu diğer her şeyi etkiler, çünkü çok büyük bir sayıdır, böylece (a) hedonizmin beklenen değeri negatif sonsuz ve (b) dini hayatın beklenen değeri pozitif sonsuz.”</span></p>

  <p class="calibre17"><span class="calibre5">(a) hedonizm =-∞ ve (b) din = +∞</span></p>

  <p class="calibre17"><span class="calibre5">o zaman</span></p>

  <p class="calibre17"><span class="calibre5">(a) &lt; (b) böylece...</span></p>

  <p class="calibre17"><span class="calibre5">(b) bek. değer (hedonizm) &lt; bek. değer (dini hayat)</span></p>

  <p class="calibre17"><span class="calibre5">“Anladınız mı? Ölümden sonra insanın ruhunun yaşamasının veya herhangi bir şekilde hayatta olmasının olasılığı ne kadar az olursa olsun, Pascal’ın dine bağlı bir hayat yaşamasından beklediği getiri, yine de dünyevi zevklerle hedonistik bir yaşam sürüp de sonsuza dek lanetlenmeyi göze alacağı bir durumun getirisinden daha büyüktür. Pascal bunu anladığı anda da hayatının geri kalanını dine adaması gerektiği açıktı.”</span></p>

  <p class="calibre17"><span class="calibre5">“Peki, siz de dindar bir hayat tarzını mı benimsiyorsunuz?” diye sordu Michael sınıfı güldürerek.</span></p>

  <p class="calibre17"><span class="calibre5">“Aslında,” dedi Caine gülümseyerek, “Hayır.”</span></p>

  <p class="calibre17"><span class="calibre5">“Neden?”</span></p>

  <p class="calibre17"><span class="calibre5">“İki nedeni var: Birincisi bana kalırsa dünyevi zevkleri tadarak yaşanacak bir hayat insana pozitif sonsuzluk getirir, ama dini bir hayat negatif sonsuzluktur.” Birkaç öğrenci bunu alkışladı. Caine elini kaldırdı. “İkincisi, piyangoyu neden oynuyorsam dünyevi zevkleri de aynı nedenle seviyorum: Bazen insan ‘istatistiklerin canı cehenneme’ demeli ve içinden geleni yapmalı.”</span></p>

  <p class="calibre17"><span class="calibre5">Herkes güldü, hatta birkaç öğrenci ıslık bile çaldı. Caine tam sınıfı bırakmak üzereydi ki elindeki tebeşire baktı. O anda tebeşirin büyümeye başladığını fark etti.</span></p>

  <p class="calibre17"><span class="calibre5">Elinin içinde büyüdü, büyüdü ve tahta bir asa gibi uzadı. Ucuna dokunmak için parmaklarını uzatınca birden eli de büyüdü. Parmakları artık dört dolgun uzantıydı. Bir an için hareket edemedi. Tebeşirin kendisine doğru eğildiğini sandığı anda yere fırlattı ve binbir parçaya ayrılan tebeşirin parçaları canlı solucanlar gibi kıvranmaya başladı.</span></p>

  <p class="calibre17"><span class="calibre5">Nefes almakta zorluk çekiyordu. Kendine gelebilmek için tahtaya baktı ama bu, durumu daha da kötüleştirdi. Tahta, üstüne üstüne geliyordu. Yazdığı denklemler kurdeleler gibi uçuşuyordu. Öğrencilerine döndü ve canlı bir şeye bakarak kendine gelebileceğini düşündü. Çok yanılmıştı. Üç öğrencisi ellerini kaldırmıştı ve kolları dev palmiyeler gibi bedenlerinin üstünde rüzgârda savruluyordu.</span></p>

  <p class="calibre17"><span class="calibre5">O anda kokuyu aldı. Pis ve ekşi bir koku. Beynini sulandırdı; çürüyen, bozulmuş etler gibi bir koku. Neler olduğunu anlamaya çalıştı, ama artık çok geçti. Biri göğsüne yumruk atmış gibi hissediyordu kendini, ciğerlerinde hava kalmamıştı sanki. Çöp kutusuna zar zor yetişti ve kusup bayıldı. Düşerken de başını masaya çarpmıştı.</span></p>

  <p class="calibre17"><span class="calibre5">Öğrencilerinden biri, bir hastanenin nevroloji bölümünde çalışıyordu, o yüzden de, iki ay önce trende bayıldığında olduğu gibi, uyandığında kendini cüzdanı ağzına sıkıştırılmış bir şekilde bulmadı. En azından bu şekilde aşağılanmamıştı. Ama o zamanlar buna şükretmesi gerektiğinin farkına varmamıştı. Bir tek şeyden çok emindi: Yeni hayatı gözlerinin önünde yok olmuştu.</span></p>

  <p class="calibre23"><img alt="" class="calibre24" src="../Images/00126.jpg" /></p>

  <p class="calibre17"><span class="calibre5">Ancak üç hafta sonra sınıfa dönebilecek cesareti toparlayabildi. Bu deneyim de felaketle sonuçlandı. Ona beklentiyle bakan öğrencilerini gördüğünde aklına ilk gelen şey rüzgârda savrulan dev ellerdi. Konuşmak için ağzını açtığında hiçbir ses çıkmadı. Caine derin bir nefes aldı ve burun delikleri büyüyünce o korkunç kokuyu anımsadı.</span></p>

  <p class="calibre17"><span class="calibre5">“İyi misiniz hocam?”</span></p>

  <p class="calibre17"><span class="calibre5">Caine ilk sırada oturan öğrencilerden birinin sorusunu duydu, ama cevap veremiyordu. Cevap vermek yerine sınıfın arkasına doğru koşarak merdivenleri çıktı ve ağır çelik kapılardan zar zor dışarı attı kendini. Sınıftan çıktığında kalbi yavaşladı. Serin havayı soluyunca artık kokuyu duymadığını anlayıp rahatladı.</span></p>

  <p class="calibre17"><span class="calibre5">Bundan sonra bir kere daha ders vermeyi denedi, ama yine başarılı olmadı. Bu sefer sınıfa adım atar atmaz panik atak yaşadı. Kürsüye vardığında nefes bile alamıyordu sanki. O kadar terlemişti ki oluk oluk terler gözlerine giriyordu. İlk nöbetinde olduğu gibi çöp tenekesine zar zor yetişti ve o sabah, daha bir saat önce yediği buritoyu kustu. Çöp tenekesinde yüzen yemek artıklarına, yumurta ve salsa karışımına baktığında bu işin bittiğini anladı. Bir daha asla ders vermeyecekti. Ayağa kalktı, ağzını sildi, sınıftan çıkarken bir daha buraya dönmeyeceğini biliyordu.</span></p>

  <p class="calibre17"><span class="calibre5">İlk başlarda bunun iyi bir şey olduğuna ikna etmeye çalıştı kendini. Haftada üç gün ders vermektense doktora tezine odaklanabilirdi.</span> <span class="italic"><span class="calibre5">Mantıksal Regresyon Analizinde İstatistiki Olarak Belirgin Etmenlerin Etkisi</span></span> <span class="calibre5">hakkındaydı tezi.</span></p>

  <p class="calibre17"><span class="calibre5">İlk bir ay boyunca kendini haklı çıkardı. Her sabah kalktığında hissettiği o isteği (</span><span class="italic"><span class="calibre5">Hadi ama gidip POKER oynamak istemez misin?</span></span><span class="calibre5">) ve sinirsel enerjisini doktora tezinde ilerlemek için kullandı. Columbia’daki kütüphaneye gidip, kitapların arasına gömülüp, dizüstü bilgisayarının başından ayrılmayıp, bir takım doğal olguların dağılım eğrilerini çiziyordu ve her akşam yorgunluktan baygın düşüyordu.</span></p>

  <p class="calibre17"><span class="calibre5">Sonra bir daha nöbet geçirdi, bu öncekinden de kötüydü. Bir gün bilgisayarına bakarken kokuyu duydu, bu koku onu sarmaladı. Sanki koku bilgisayardan geliyordu. Ekran gözlerinin önünde büyüdü; dev, dişsiz bir ağız gibiydi.</span></p>

  <p class="calibre17"><span class="calibre5">Caine geriye çekilmeye çalıştıysa da kıpırdayamadı. Sonra birden dünyası karardı. Buz gibi çimento zeminin üstündeydi ayıldığında. Yana dönüp ağzındaki kanı ve kırılmış dişinin bir parçasını tükürdü. Üzerinden kamyon geçmiş gibi görünen bilgisayar, ayaklarının dibinde, yerdeydi. Ekranı çatlamıştı, klavyeye klavye demek için bin şahit isterdi.</span></p>

  <p class="calibre17"><span class="calibre5">Zihni bulanıktı ama 2.500 dolarlık Sony Vaio’sunu görünce yumruğunu sıktı. Bilgisayar artık modern bir sanat eseri olabilir ya da kâğıtların uçuşmaması için ağırlık olarak kullanılabilirdi ancak. Bir parça plastik, elini kesince tuşlardan birinin elinde olduğunu fark etti. Yumruğunu açınca elinde B tuşunu gördü.</span></p>

  <p class="calibre17"><span class="calibre5">Sanki onunla dalga geçiliyordu.</span> <span class="italic"><span class="calibre5">B. Bitti... Sen de bittin oğlum. Artık yenilgiyi kabul et. Gözün karardı, bilgisayarını parçaladın. Bunu hatırlamıyorsun bile. Şimdi de yerde yatmış ağzındaki kanı ve dişleri tükürüyorsun. Artık anla. İşin bitti senin. B. Başarısız... Bitti demek, işin bitti.</span></span></p>

  <p class="calibre17"><span class="italic"><span class="calibre5">Ne zannettin? Kurtulabileceğini mi düşündün? Sende deli genler var evlat. İkizinde de var ve kaçınılamaz sürpriz!!! Sende de var. Hadi bakalım, buna ne diyorsun?</span></span></p>

  <p class="calibre17"><span class="calibre5">Caine elindeki tuşu duvara fırlatınca, tuşun çarptığı yerde kan lekesi oluştu. İşte o anda bu küçük sorunun kendiliğinden yok olmayacağını kabul etmek zorunda kaldı. Ertesi sabah Columbia Nevroloji Enstitüsü’ndeki nörologlardan birinden randevu aldı. Üç gün taramalar yapıldı. Cat scan, PET scan ve MRI çekildikten sonra Hint asıllı, tabak suratlı bir doktor gelip kötü haberi verdi.</span></p>

  <p class="calibre6" style="margin:0pt; border:0pt; height:1em">&nbsp;</p>

  <p class="calibre6" style="margin:0pt; border:0pt; height:1em">&nbsp;</p>

  <h4 class="calibre27" id="filepos120476"><span class="calibre5">5</span></h4>

  <p class="calibre17"><span class="calibre5">Caine’de Temporal Lob Epilepsisi -TLE- vardı. Doktor ona koku ve görsel duyuları ile ilgili anomalilerin nöbetin başlangıcına işaret ettiğini anlattı. Ayrıca, sesler de duyabilir, ya da deja vu yaşayabilirdi; yani bazı olayları yaşarken, ona sanki bunları önceden de yaşamış veya görmüş gibi gelebilirdi. Tüm bu kokular, görüntüler, sesler ve duygular nöbet öncesi auranın bir parçasıydı. TLE hastalarının hepsinin bu auraları yaşadıklarını bilmesi Caine’yi rahatlatacaktı sözde, ama tam tersi oldu.</span></p>

  <p class="calibre17"><span class="calibre5">Bir sonraki yıl karabasan gibiydi, sürekli hastaneye yatırılıp duruyordu ve her nöbet bir öncekinden kötü oluyordu.</span></p>

  <p class="calibre17"><span class="calibre5">“David inan bana bunları bilmiyordum,” dedi Jasper kardeşi anlatınca. “Özür dilerim.”</span></p>

  <p class="calibre17"><span class="calibre5">Caine omuz silkti. “Bilsen ne olacaktı ki? Elinden bir şey gelmez.”</span></p>

  <p class="calibre17"><span class="calibre5">“Biliyorum, ama keşke söyleseydin,” dedi omzu seğiren Jasper. “Neden nöbet geçiriyorsun? Nedenini biliyorlar mı?”</span></p>

  <p class="calibre17"><span class="calibre5">“Doktor bunun idiopatik olduğunu söyledi. Yani anlayacağın, hiçbir fikirleri yok bu konuda.”</span></p>

  <p class="calibre17"><span class="calibre5">“Tedavi edemiyorlar mı?”</span></p>

  <p class="calibre17"><span class="calibre5">Caine başını salladı. “Bu yıl içinde altı farklı anti-epilepsi ilacı denedim, AE ilaçları beni kusturmaktan başka işe yaramadı.”</span></p>

  <p class="calibre17"><span class="calibre5">“Hadi ya,” dedi Jasper, “Ben epilepsiyi tedavi edebildiklerini sanırdım.”</span></p>

  <p class="calibre17"><span class="calibre5">“İlaçlar ve diğer tedaviler hastaların yüzde 60’ında işe yarıyor. Ben şanslı yüzde 40’ın içindeyim.”</span></p>

  <p class="calibre17"><span class="calibre5">Jasper bir yorumda bulunamadan kapı çalındı. “Girebilir miyim?” diye sordu gereksiz bir nezaketle Dr. Kummar ve daha onlar cevap vermeden odaya girdi.</span></p>

  <p class="calibre17"><span class="calibre5">Caine “Tabii buyurun,” dediğinde adam zaten odadaydı. Dr. Kummar, Caine’nin dosyasını aldı ve okumaya başladı; başını sallayıp duruyordu, sanki içinden kendi kendine konuşuyordu. Sonunda dosyayı bir kenara bıraktı, elindeki minik ışıkla Caine’nin gözlerine baktı ve bir adım geri çekilip durdu.</span></p>

  <p class="calibre17"><span class="calibre5">“Nasıl hissediyorsun kendini?”</span></p>

  <p class="calibre17"><span class="calibre5">“Yorgunum, ama iyiyim.”</span></p>

  <p class="calibre17"><span class="calibre5">“Nöbet başlamadan önce aura ne kadar sürdü?”</span></p>

  <p class="calibre17"><span class="calibre5">“Birkaç dakika.”</span></p>

  <p class="calibre17"><span class="calibre5">“Yaa. VSS tedavisinden beri yaşadığın en kısa aura yani.”</span></p>

  <p class="calibre17"><span class="calibre5">“Evet.” Caine ameliyettan kalan yara izini elledi. Üç ay önce Dr. Kummar boynundaki bir sinirin altına pilli bir cihaz yerleştirmişti. Vagus sinir stimülasyonu olarak bilinen yöntem, bu yolla tedavi edilmeye çalışılan hastaların ancak yüzde 25’inde işe yarıyordu. Tedavinin başarı oranı bu denli düşük olmasına rağmen, çaresiz olan Caine bunu bile denemişti. Ne yazık ki o şanslı yüzde 25’in arasında değildi.</span></p>

  <p class="calibre17"><span class="calibre5">Dr. Kummar iç geçirdi. “Sana ne diyeceğimi bilmiyorum David. Yapabileceğimiz pek bir şey kalmadı, piyasadaki tüm ilaçları da denedik ve hiçbirinin bir etkisi olmadı. Açıkçası senin için yapabileceğimiz başka bir şey kalmadı.” Dr. Kummar duraksadı. “Eğer benim çalışmam konusunda fikrini değiştirmediysen tabii ki.”</span></p>

  <p class="calibre17"><span class="calibre5">Dr. Kummar dokuz ay kadar önce Caine’ye ilaç denemesi yaptığı bir araştırmada kobay olmasını önermişti. Başta Caine bunu kabul etmişti. Hatta gerekli tüm kan testlerini yaptırmış ve tüm evrakı hazırlamıştı; ama son anda Dr. Kummar olası yan etkileri saymaya başlayınca Caine bu işten vazgeçmişti.</span></p>

  <p class="calibre17"><span class="calibre5">Ama bu son ameliyattan önceydi, o zamanlar umudunu yitirmemişti daha. Dr. Kummar’ın nazikçe ifade etmeye çalıştığı gibi başka seçenek kalmamıştı artık. Eğer nöbetler devam ederse birkaç yıla kalmadan bitkisel hayata girecekti. Bu yıllar boyunca da korku içinde yaşayacak ve sudan çıkmış bir balık gibi çaresizce kendini yerlere atıp tepineceği zamanı asla bilemeyecekti.</span></p>

  <p class="calibre17"><span class="calibre5">“Çalışmanızda hâlâ bana yer var mı?”</span></p>

  <p class="calibre17"><span class="calibre5">“Dün yoktu, ama bu sabah bir hastam ayrıldı, o yüzden...”</span></p>

  <p class="calibre17"><span class="calibre5">“Hasta neden ayrıldı?” diye araya girdi Caine.</span></p>

  <p class="calibre17"><span class="calibre5">“Neden mi? İlaç yüzünden karabasanlar gördüğünü iddia etti. Bence bu psikosomatikti.”</span></p>

  <p class="calibre17"><span class="calibre5">Doktor durdu ve derin bir nefes aldı. “Neyse, yani bir kişiyi daha ekibe alabilirim. Ama hemen karar vermelisin.”</span></p>

  <p class="calibre17"><span class="calibre5">“Tamam,” dedi Caine hiç duraksamadan.</span></p>

  <p class="calibre17"><span class="calibre5">“Sana saydığım yan etkileri hatırlıyorsun değil mi?”</span></p>

  <p class="calibre17"><span class="calibre5">“Nasıl unutabilirim ki?”</span></p>

  <p class="calibre17"><span class="calibre5">“Ha… Tabii bir de ailende şizofreni vardı değil mi?”</span></p>

  <p class="calibre17"><span class="calibre5">Jasper elini kaldırdı. Dr. Kummar dönüp ona baktığında sanki Jasper’i ilk defa görüyormuş gibiydi.</span></p>

  <p class="calibre17"><span class="calibre5">“Siz ikizi olmalısınız. David son zamanlarda bir kriz geçirdiğinizi anlattı. Öyle mi?”</span></p>

  <p class="calibre17"><span class="calibre5">Jasper, Caine’ye baktı, Caine ise sadece başını salladı. Sanki kardeşine ‘</span><span class="italic"><span class="calibre5">soruya cevap ver, sana sonra anlatırım,’</span></span> <span class="calibre5">der gibiydi. Jasper doktora doğru döndü. “Evet.”</span></p>

  <p class="calibre17"><span class="calibre5">“Ne zaman taburcu edildiniz?”</span></p>

  <p class="calibre17"><span class="calibre5">“Beş hafta oldu.”</span></p>

  <p class="calibre17"><span class="calibre5">“Hangi ilaçları kullandınız?”</span></p>

  <p class="calibre17"><span class="calibre5">“Şu anda Zyprexa kullanıyorum, ama daha önce Seroquel kullandım. Bir ara da Risperdal verdiler.”</span></p>

  <p class="calibre17"><span class="calibre5">“İlginç. Şimdi semptomlar kontrol altında, öyle mi?”</span></p>

  <p class="calibre17"><span class="calibre5">“Artık hükümetin beynimi çalacağını söyleyen küçük cücelerin seslerini duymuyorum, eğer bunu kastediyorsanız semptomlar derken,</span> <span class="italic"><span class="calibre5">ben, sen</span></span><span class="calibre5">,</span> <span class="italic"><span class="calibre5">ten,</span></span><span class="calibre5">” dedi Jasper sanki acı çekiyormuş gibi gülümseyerek.</span></p>

  <p class="calibre17"><span class="calibre5">Caine, Jasper’e bakan Dr. Kummar’ı süzdü ve kendini doktorun yerine koymaya çalıştı. Onun gözlerinden Jasper’i görmeye çalıştı. Jasper’in şizofrenisi görünüşünü de etkilemişti, artık yakışıklı değildi ve aklı başında bir insan bu adamla aynı kaldırımda bile yürümek istemezdi. Biraz sonra Dr. Kummar Caine’ye döndü.</span></p>

  <p class="calibre17"><span class="calibre5">“Ne yapmak istiyorsun?” diye sordu Dr. Kummar.</span></p>

  <p class="calibre17"><span class="calibre5">“Seçeneğim var mı ki?” diye iç geçirdi Caine. “Yapalım şu işi.”</span></p>

  <p class="calibre17"><span class="calibre5">“İyi,” dedi Dr. Kummar neredeyse gülümseyerek. “Asistanıma söylerim, işlemleri halleder. Yarın hastaneden taburcu olacaksın, ama her üç günde bir geri gelmen gerekecek kan testi için. Ayrıca, nöbetlerinin ve auraların zamanlarını ve sürelerini kaydetmeni istiyorum. Eğer şizofrenlere özgü semptomların olursa, örneğin yanılsamalar, konuşma bozuklukları, halüsinasyonlar ve eğer bunlar nöbetle ilgili değilse o zaman...”</span></p>

  <p class="calibre17"><span class="calibre5">“Bir dakika.” Jasper ayağa kalkıp Dr. Kummar’ın monoton bir ses tonuyla anlattıklarını kesmek için elini kaldırdı. “Neden şizofren semptomları olsun ki?”</span></p>

  <p class="calibre17"><span class="calibre5">Dr. Kummar sanki haddini bilmez bir çocuk konuşuyormuş gibi dönüp baktı Caine’nin ikizine; ama Jasper’in gözlerindeki ateşli ifadeyi görünce soruya cevap vermeye karar verdi.</span></p>

  <p class="calibre17"><span class="calibre5">“Geliştirmeye çalıştığım antiepileptik ilacın bir yan etkisi de beynin dopamin salgısını artırması. Eminim siz de bunları biliyorsunuzdur; dopamin salgılarının şizofreni ile bağlantısı vardır. İlaç dopamin salgısını artırdığı için David’in şizofreni nöbeti geçirme olasılığı var.”</span></p>

  <p class="calibre17"><span class="calibre5">Dr. Kummar, Caine’nin ve Jasper’in birbirlerine tedirgin bir şekilde baktıklarını görünce hemen sözlerine devam etti. “Kesin olacak diye bir şey yok. Ama ufak da olsa bir risk var.”</span></p>

  <p class="calibre17"><span class="calibre5">“Ne kadar küçük bir riskten söz ediyoruz?” diye sordu Jasper.</span></p>

  <p class="calibre17"><span class="calibre5">“Yüzde 2’den az,” dedi hemen Dr. Kummar.</span></p>

  <p class="calibre17"><span class="calibre5">“Eğer böyle bir şey olursa, o zaman ilacı hemen keseriz, değil mi?” diye sordu Caine.</span></p>

  <p class="calibre17"><span class="calibre5">Dr. Kummar başını salladı. “Yo, hayır. Bu çok tehlikeli olur. İlacın etkilerini göremesek bile yine de etkili olabilir. Eğer ilacı birden kesersen, o zaman çok ağır nöbetler geçirebilirsin.”</span></p>

  <p class="calibre17"><span class="calibre5">“O zaman şöyle sorayım soruyu: Çıldırmaya başladığımda tam olarak ne yapmamı öneriyorsunuz?”</span></p>

  <p class="calibre17"><span class="calibre5">“İnsanın kendisinde bir akıl hastalığını teşhis etmesi çok zordur, bu yüzden de haftada bir asistanımla bir araya gelip psikolojik değerlendirme yapabilirsiniz.”</span></p>

  <p class="calibre17"><span class="calibre5">Caine yastığına yaslandı. Jasper’in yüzüne bakınca kardeşinin bile kendisine acıdığını hissetti. Hapı yutmuştu. Caine gözlerini kapayıp dünyadan kopmaya çalıştı. Dr. Kummar’ın sözleri çınlıyordu kulaklarında: Şizofreni. Caine, bile bile böyle bir riski göze aldığına inanamıyordu. Ama eğer nöbetler şiddetlenerek devam ederse Jasper’den de kötü durumda olacaktı. Başka seçeneği yoktu.</span></p>

  <p class="calibre17"><span class="calibre5">“Tamam,” derken Caine bir yandan rahatlamıştı, bir yandan da ödü patlıyordu.</span></p>

  <p class="calibre17"><span class="calibre5">“Anlaştık o zaman.” Dr. Kummar kapıya doğru yönelmişti ki durdu ve Caine’ye döndü. “Ayrıca, eğer gerekli olursa seni bir akıl hastanesine yatırabileceğime dair bir izin belgesi de imzalaman gerekecek.” Caine tek kelime edemeden doktor odadan çıkmıştı bile.</span></p>

  <p class="calibre17"><span class="calibre5">“Tatlı adam,” dedi Jasper dalga geçerek.</span></p>

  <p class="calibre17"><span class="calibre5">“Tabii ne demezsin. Yeme de yanında yat.”</span></p>

  <p class="calibre17"><span class="calibre5">Bir an için sessizlik oldu. Sonra Jasper, “Demek bu işi yapacaksın öyle mi?” diye sordu.</span></p>

  <p class="calibre17"><span class="calibre5">“Mecburum.”</span></p>

  <p class="calibre17"><span class="calibre5">“Ağabeyin gibi olmaktan korkmuyor musun? Deli olup ağzından salyalar saçarak dolaşmak var,</span> <span class="italic"><span class="calibre5">dar, gar, sar</span></span><span class="calibre5">.”</span></p>

  <p class="calibre17"><span class="calibre5">Caine’nin birden nefesi kesildi. “Jasper iyi olduğuna emin misin? Kafiyeli konuşmak da semptomlardan biri...”</span></p>

  <p class="calibre17"><span class="calibre5">“Bir şeyim yok,” dedi Jasper, Caine’nin sözünü keserek. Jasper gülümser gibi dudaklarını büktü. “Kafiyeli konuşmak hoşuma gidiyor, hepsi bu. Şiir gibi, seviyorum işte.” Birkaç kere dilini şaklattı. Sanki söylediklerini vurguluyordu. “Gelelim senin durumuna. Emin misin bunu yapmak istediğine?”</span></p>

  <p class="calibre17"><span class="calibre5">“Başka şansım yok ki. Bu şekilde yaşamaya devam edemem. Nöbetler devam ederse o zaman zaten...” Caine lafını bitiremedi.</span></p>

  <p class="calibre17"><span class="calibre5">“Kalmamı ister misin? Birkaç gün kanepende yatarım istersen.”</span></p>

  <p class="calibre17"><span class="calibre5">Caine başını salladı. “Yok, sağ ol. Ben iyiyim. Bunu tek başıma yapmak istiyorum. Bilirsin işte.”</span></p>

  <p class="calibre17"><span class="calibre5">“Bilirim,” dedi Jasper kirli sakalını kaşırken, “Bilirim.”</span></p>

  <p class="calibre17"><span class="calibre5">“Sana bir soru sormak istiyorum.”</span></p>

  <p class="calibre17"><span class="calibre5">“Sor.”</span></p>

  <p class="calibre17"><span class="calibre5">“Şizofreni nasıl bir şey?” diye sordu Caine tedirgin bir şekilde. Kardeşine daha önce bunu hiç sormadığını düşündü bir yandan da. “Nasıl hissediyor insan kendini?”</span></p>

  <p class="calibre17"><span class="calibre5">Jasper omuz silkti. “Hiçbir şey oluyormuş gibi hissetmiyorsun. Yanılsamalar gerçek gibi. Doğal, hatta olması gerektiği gibi. Sanki hükümetin düşüncelerini okumaya çalışması dünyanın en mantıklı ve doğal şeyiymiş gibi geliyor, ya da en yakın dostunun seni öldürmesi falan.” Bir an sustu kaldı. “Bu yüzden çok korkutucu.”</span></p>

  <p class="calibre17"><span class="calibre5">Jasper sözlerine devam etmeden yutkundu. “Önemli olan şu; her ne oluyorsa, ya da sen ne olduğunu sanıyorsan, yine de kontrol sende. Kim olduğunu ve hâlâ kendin olduğunu hatırlamaya çalış. Bununla başa çıkmaya çalış. Kendini güvenceye al, güvenli mekânlar seç, güvenebileceğin insanlarla birlikte ol. Yarattığın dünyada mantıklı kararlar vermeye çalış. Sonunda bir şekilde gerçeği buluyorsun, gerçekliğe dönüyorsun.”</span></p>

  <p class="calibre17"><span class="calibre5">Caine başını salladı, Jasper’in söylediklerini yapmak zorunda kalmayacağını umuyordu.</span></p>

  <p class="calibre17"><span class="calibre5">“Peki,” dedi normal bir şeylerden söz etmek için konuyu değiştirmeye çalışarak, “Nerede oturuyorsun bu aralar?”</span></p>

  <p class="calibre17"><span class="calibre5">“Aynı apartmandayım, kampüsten birkaç sokak ötede.”</span></p>

  <p class="calibre17"><span class="calibre5">“İyiymiş.” İkisi de bir süre bir şey demediler. İki kardeş gelecekte başlarına gelebilecekleri düşünüp korkuyorlardı. Sonunda Jasper saatine bakıp ayağa kalktı. “Eğer kalmamı istemiyorsan ben kalkayım. Bir sonraki otobüse yetişeyim.”</span></p>

  <p class="calibre17"><span class="calibre5">Caine kardeşi gitmek isteyince kendini bu kadar kötü hissedeceğini beklemiyordu ve kendi tepkisine şaşırdı. Herhalde bu ifadesine de yansımıştı, çünkü Jasper hemen sözünü geri aldı.</span></p>

  <p class="calibre17"><span class="calibre5">“Eğer istersen hasta olduğumu söyler, birkaç gün izin alırım.”</span></p>

  <p class="calibre17"><span class="calibre5">“Hayır, ben iyiyim. İşte başın belaya girsin istemem. Eminim iş bulmak zordur, hele bir de insan... ” Caine cümlesini tamamlamadı, ama ne diyeceği belliydi.</span></p>

  <p class="calibre17"><span class="calibre5">“İnsanın deli raporu varsa demek istiyorsun galiba. Doğru mu anlamışım?” diye sordu Jasper.</span></p>

  <p class="calibre17"><span class="calibre5">“Yapma lütfen,” dedi Caine yorgunluktan bitkin bir halde. “Ne demek istediğimi anladın işte.”</span></p>

  <p class="calibre17"><span class="calibre5">“Haklısın. Boş ver. Bu aralar tedirginim ve gereksiz alınganlık yapıyorum.”</span></p>

  <p class="calibre17"><span class="calibre5">“Hiç dert etme, ben de aynı durumdayım.” Caine kardeşine elini uzattı, artık neredeyse onunla iki yabancı gibiydiler, ilişkilerinin nasıl bu hale geldiğini o da bilmiyordu. “Geldiğin için teşekkür ederim. Gerçekten iyi geldi. Ben kalkıp seni görmeye gelmedim, ama sen geldin.”</span></p>

  <p class="calibre17"><span class="calibre5">Jasper elini sallayarak bunun önemli olmadığını ima etti. “İnsanın niye ikizi olsun ki böyle günlerde yanında olmayacaksa?” Döndü ve kapıya doğru yöneldi, ama birden eşikte durdu. Bir ayağı odanın içinde öteki koridordaydı. “Eğer bir şeye ihtiyacın olursa beni cepten ara,</span> <span class="italic"><span class="calibre5">kara, tara, yara</span></span><span class="calibre5">.”</span></p>

  <p class="calibre17"><span class="calibre5">“Sağ ol,” dedi Caine tedirgin bir şekilde. “Yanımda olduğunu bilmek çok güzel.” Jasper gidince Caine birden gerçekten de öyle olduğunu anladı.</span></p>

  <p class="calibre23"><img alt="" class="calibre24" src="../Images/00164.jpg" /></p>

  <p class="calibre17"><span class="calibre5">Julia âşık olduğunu biliyordu.</span></p>

  <p class="calibre17"><span class="calibre5">Ondan ayrıyken kalbi sızladığı, birlikteyken elleri titrediği için biliyordu. Sevişirken nefes darlığı çektiği, gelince sıcacık bir uyuşukluk her yerini kapladığı ve kemikleri jöleymiş gibi hissettiği için biliyordu. Dahası hep kendini güvende hissediyordu. Petey’in kollarındayken hiç kimse ona bir şey yapamazdı.</span></p>

  <p class="calibre17"><span class="calibre5">Petey. Ona taktığı bu isme de bayılıyordu. Hayatını değiştirmişti bu adam. Julia buna inanamıyordu. Onunla tanıştığında genç bir kızdı, şimdiyse bir kadın olmuştu.</span></p>

  <p class="calibre17"><span class="calibre5">Julia iki yıl önce doktorasına başladığında, birini bulabileceğini düşünmüyordu artık. Yaşı çok gençti ve romantik bir şeyler yaşaması gerektiğini biliyordu, ama hiçbir erkekle çıkmamıştı, bu yüzden de aslında çok da bilmiyordu neler kaçırdığını. Lisedeyken, sonrasında da üniversitedeyken, hiçbir erkek ona ilgi göstermemişti. Julia garip olduğunu düşünmeye başlamıştı; onda garip bir şeyler vardı ve herkes bunu görebiliyordu herhalde. Umut etmekten bıktı, hayal kırıklıklarından sıkıldı. Bu yüzden de içine kapandı. Ta ki Petey’le tanışıncaya kadar.</span></p>

  <p class="calibre17"><span class="calibre5">İlk kiminle yatacağını sorsalardı, aklına gelecek son kişi Petey olurdu. Kendinden yirmi yaş büyük tez danışmanı, kıllı, ufak tefek bir adamdı. Kalın kaşları, kulaklarında bile ağarmış kılları vardı. Bölümdeki diğer kızlar adamı itici buluyorlardı, ama bu Julia’nın umurunda değildi. Petey’i hoş bulduğu için ona âşık olmamıştı, onun zekâsına hayran kalıp âşık olmuştu. Petey bugüne kadar tanıştığı en akıllı, en zeki insandı. İnanılmaz işler yapıyordu. Teorilerini kanıtlarsa, daha doğrusu kanıtladığı zaman, ismini herkes duyacaktı. Nobel ödülünü kazanacaktı. Tartışma programlarının aranan yıldızı olacaktı. Herkese, hayat dedikleri bu dokunun nasıl enerji, uzam ve zaman eksenlerinde değişen dev bir örgü olup da her şeyin birbiriyle bağlantılı ve ilgili olduğunu açıklayacaktı. Keşke üniversite fonlar konusunda bu kadar sorun çıkarmasaydı. Para sorunu olmasa şimdiye bitirmiş olurdu işini.</span></p>

  <p class="calibre17"><span class="calibre5">Bu konuda konuştuklarını hatırlayınca irkildi.</span></p>

  <p class="calibre17"><span class="calibre5">“Bu sefer sana fonu verecekler mi sence?” diye sordu Julia adamın ak düşmüş kalın telli saçlarını parmaklarıyla tararken.</span></p>

  <p class="calibre17"><span class="calibre5">Petey birden buz kesti, mükemmel anı bozmuştu sanki kız bu sözlerle.</span></p>

  <p class="calibre17"><span class="calibre5">“Özür dilerim,” dedi Julia hemen, pişmanlık duyuyordu bu konuyu açtığına. “Ben asla...”</span></p>

  <p class="calibre17"><span class="calibre5">“Hayır, önemli değil. Gerçeklerle yüzleşmem lazım. Eğer, şu son yaptığım testlerden istediğim sonuçları elde edemezsem, o zaman örümcek kafalı üniversite bürokratlarının karşısında yenilgiyi kabul etmek zorunda kalacağım.”</span></p>

  <p class="calibre17"><span class="calibre5">Petey haklıydı, aslında hepsi bürokrattı özünde. Eğer bilimi umursuyor olsalardı bürokrat olmak için bilimle ilgili işlerini bir kenara bırakmazlardı. Bunun yerine Petey’e engel olmaya çalışıyorlardı. Her bir bulgusunu engellemek istiyorlardı, çünkü onu kıskanıyorlardı. Ama onu durduramazlardı; Julia son deneylerin teoriyi kanıtlayacağına emindi. O zaman ona para vermek için birbirleriyle yarışacaklardı ve adamın dâhiyane fikirlerini kabul edeceklerdi.</span></p>

  <p class="calibre17"><span class="calibre5">Julia o anı iple çekiyordu. Petey, o an geldiğinde, ilişkilerini açıklayacağına ve deneyleri durduracağına söz vermişti. Kadın iç geçirdi, o zaman geldiğinde ne kadar rahatlayacağını düşündü. Bir daha, o... O yere asla gitmek zorunda kalmayacaktı. Birden bedeni soğudu sanki hem ödü patlıyordu, hem de garip bir şekilde şevkliydi, aşırı şevkliydi. Gözlerini kapayınca görebiliyordu, ama sonra bir anda yok oldu.</span></p>

  <p class="calibre17"><span class="calibre5">Uyanıkken orayı hatırlayamıyordu, ama uyuduğunda rüyalarına giriyordu. Son zamanlarda çok sık hayal görüyordu. Rüyalarında tüm garipliklerin mantıklı bir açıklaması vardı, ama uyanınca her şey birbirine giriyordu, karışıyordu. Birkaç hafta boyunca kırmızı-beyaz parlayan yuvarlakların içinde sayılar gördü, sayılar o kadar parlaktı ki gözleri zonkluyordu.</span></p>

  <p class="calibre17"><span class="calibre5">Dün akşam da poker hakkında bir rüya görmüştü; bu çok garipti çünkü pokerin kurallarını bile bilmiyordu. Ama rüyasında çok usta bir oyuncuydu; tüm olasılıkları göz açıp kapayıncaya kadar hesaplayabilen ve bunu beynini uyuşturan çürümüş balık kokusuna rağmen yapabilen biriydi.</span></p>

  <p class="calibre17"><span class="calibre5">Petey rüyalara bir anlam yüklememesi gerektiğini söylüyordu; ama Julia bunların deneyin yan etkisi olduğundan şüpheleniyordu. Petey’in çalışmalarının bir parçası olmak onun için müthiş bir şeydi, ama bunun yanlış olduğunu biliyordu ve bu deneyler sona erdiğinde ilişkileri başka bir boyuta taşınacaktı. Şehrin dışındaki salaş barlarda buluşmak, gecenin bir vakti laboratuvarda sevişmek zorunda kalmayacaklardı artık. Yatakta dönüp tavana baktı, bacaklarını açtı ve adamın yanında yattığını hayal etti.</span></p>

  <p class="calibre17"><span class="calibre5">Onun kollarında uyanmak nasıl olurdu acaba? Sabah kalkıp sevişirlerdi, sonra da yatakta kahvaltı ederlerdi. Adam sabah kahvesini içince (sütlü ve şekersiz içerdi kahveyi) yine sevişirlerdi. Kadın uzanıp baldırına dokundu ve birden bedenini ateş kapladı.</span></p>

  <p class="calibre17"><span class="calibre5">Hayatında ilk defa mutluydu Julia. Çıplak karnının üstünde ellerini gezdirirken saati çaldı. Bir an bile tereddüt etmeden yataktan fırlayıp banyoya koştu, çünkü ilaçları oradaydı. Şeffaf şişenin üstünde bir şey yazmıyordu. Petey ilaçların laboratuvardan alındığının bilinmesini istemiyordu.</span></p>

  <p class="calibre17"><span class="calibre5">“İlaç,</span> <span class="italic"><span class="calibre5">kaç, maç, taç</span></span><span class="calibre5">,” dedi, sonra da sürekli kafiyeli konuşmak istediği için kendine gülerek elli miligramlık iki tableti eline aldı. Son zamanlarda bunu çok sık yapmaya başlamıştı. Nedenini bilmiyordu, ama bunu çok komik buluyordu. Ne yazık ki Petey onunla aynı fikirde değildi. Sevişirlerken ilk kafiyeli konuştuğunda adam birden irkilmişti. Bu sevişmenin etkisiyle bir irkilme değildi. Eğer, bu Petey’in hoşuna gitmiyorsa kafiyeli konuşmayacaktı. Onu mutlu etmekten daha önemli bir şey yoktu.</span></p>

  <p class="calibre17"><span class="calibre5">Başını arkaya eğip, iki hapı yuttu ve hemen su alıp içti. Ağzında tebeşir yutmuş gibi acı bir tat kalıyordu hep. Ama bundan beteri de vardı: Koku. İlk başlarda koku Julia’yı korkutmuştu, ama Petey bunun önemsiz bir nörolojik yan etki olduğunu söylemişti, endişelenecek bir şey yoktu. Julia da bunu kafaya takmadı.</span></p>

  <p class="calibre17"><span class="calibre5">Petey’in ona yalan söyleyecek hali yoktu. Asla kendisine yalan söylemeyeceğini biliyordu.</span></p>

  <p class="calibre23"><img alt="" class="calibre24" src="../Images/00107.jpg" /></p>

  <p class="calibre17"><span class="calibre5">Sabah olduğunda da hiçbir şey daha iyi değildi. Nava, avcunun içiyle saatinin alarmına vurup susturduğunda, bunun böyle devam edemeyeceğini düşündü. Altı yıldır herhangi bir aksilik olmaksızın ABD hükümetinin sırlarını başka devletlere satıyordu, ama dün akşam bu işi artık bırakması gerektiğini anlamıştı. Günün birinde, eninde sonunda onu yakalayacaklardı, ya da bu işi yaparken ölecekti. Birinden biri mutlaka olacaktı.</span></p>

  <p class="calibre17"><span class="calibre5">Eğer, ajan meslektaşlarını satsaydı, ya da silah teknolojisiyle ilgili bilgi sızdırsaydı şimdiye tropikal bir adada gününü gün ediyor olurdu; ama bu iki işe hiç bulaşmamıştı. Nava insanların hayatını kurtarabilecek, ya da rekabeti artırabileceğini veya eşitleyebileceğini düşündüğü bilgileri satıyordu. İsrail’in Mossad’ına Filistinli teröristlerin yerlerini bildiriyor, ya da Avusturya Karşı İstihbarat Birimi’ne Çek Cumhuriyeti’nin uydu fotoğraflarını satıyordu. Bunun gibi birçok iş çeviriyordu, çünkü hiç kimseye ve hiçbir ülkeye bağlılık hissetmiyordu. Onun ülkesi yoktu.</span></p>

  <p class="calibre17"><span class="calibre5">Dün akşam aldığı para bugüne kadar kazandığı en yüksek meblâğdı. Sekiz ay çalışmıştı bu para için. Şu anda Kayman Adaları’ndaki hesabında 1.5 milyon dolar vardı. Bu para onu krallar gibi yaşatmasa da, kaçmasına yeterdi. Şu anda kaçıp gidebilirdi. Altı ayrı kimliğinden birini tescil eden belgelerden birkaçını alıp, nereye gittiğinin bile bir önemi olmadan bir uçağa atlayıp yeni ufuklara yol alabilirdi. Kırk sekiz saat içinde kayıplara karışabilirdi.</span></p>

  <p class="calibre17"><span class="calibre5">Aslında bunu düşünmüyor da değildi, ama bunun pek de akıllıca olmayacağını biliyordu. CIA bir tetikçisini kaybedince pek de mutlu olmazdı, ama peşine düşecek halleri de yoktu. Ancak Spetsnaz farklı düşünecekti; Kuzey Koreliler kesinlikle peşini bırakmazlardı. Bu iş yıllar sürse bile, onu arar bulur ve öldürürlerdi.</span></p>

  <p class="calibre17"><span class="calibre5">Kaçmak bir seçenek değildi. Garip işler çeviren kökten dinci terörist örgütle ilgili bilgileri CIA’nın veri tabanından yine çalması gerekecekti. Sonra da bunları Korelilere iletecekti. Bu işi bitirince de kayıplara karışacaktı. Kuzey Korelilerle işi bitince de hemen New York’tan ayrılacak ve hayatına yeniden başlayacaktı. Bu kararı verdiği anda BlackBerry titremeye başladı.</span></p>

  <p class="calibre17"><span class="calibre5">Mesajlar hep aynı olurdu: Gece ona nerede ve ne zaman diski bırakacakları bildirilirdi. Bırakılan veri diskinden yeni görevine ilişkin bilgileri alırdı. Bu devirde, bir sonraki görevle ilgili bilgileri bu şekilde aktarmak biraz çağ dışıydı, ama teşkilat başka türlü güvenliği sağlayamıyordu.</span></p>

  <p class="calibre17"><span class="calibre5">Artık, değişen tek şey teknolojiyi kullanıyor olmalarıydı. Yirmi yıl önce dot-matris yazıcılarda basılmış bilgi notları verilirdi, bugünlerdeyse ışığa duyarlı DVD’ler veriyorlardı. Işıkla temas ettiği andan itibaren yirmi dakika içinde okunmuyordu bu DVD’ler. Ancak özel olarak tasarlanmış dizüstü bilgisayarlarda çalışıyordu. Nava’nın yan odada böyle bir aleti vardı. Buna da minik bir kamera bağlıydı. Ekrana bakan kişinin retinasını tarıyor ve bilginin ulaşması gereken kişi tarafından okunduğunu teyit ediyordu. Başkası bakmaya çalışınca program kilitleniyordu.</span></p>

  <p class="calibre17"><span class="calibre5">Nava banyoya girip yüzünü yıkadı. Sonra gidip BlackBerry’sindeki mesaja baktı. Mesajı gördüğü anda başından aşağıya kaynar sular boşandı. Bir yer ve zaman yerine iki kelimelik bir mesaj göndermişlerdi:</span></p>

  <p class="calibre17"><span class="calibre5">Merkeze gel.</span></p>

  <p class="calibre17"><span class="calibre5">Onu merkeze çağıracak tek kişi müdürüydü. Acaba biliyor muydu? Bir önceki gece apartmana gittiğinde peşinden kimsenin gelmediğine emindi. Ama neden müdürü onunla yüz yüze görüşmek istesin ki? Yok, yok, saçmalıyordu. Müdür devlet sırlarını sattığını bilse, ona merkeze gelmesini söylemezdi herhalde. Şimdiye kapısına birkaç izbandut dikmiş ve onu alıp, hapse götürmüş olurlardı.</span></p>

  <p class="calibre17"><span class="calibre5">Belki de Nava’nın böyle düşünmesini istiyorlardı. Eğer güç kullanarak onu alt etmeye çalışırlarsa kaçma ihtimali vardı, ama CIA’nın New York Bölge Ofisi’ne girerse kaçması imkânsızdı. Eğer kaçacaksa şimdi kaçması gerekiyordu. Yoksa artık bunun için de çok mu geçti? Eğer dairesini gözetim altında tutuyorlarsa onun şehri terk etmesine asla izin vermezlerdi.</span></p>

  <p class="calibre17"><span class="calibre5">Aklından bir anda binbir düşünce geçti, karar vermek için zamanı olmadığının farkındaydı. Mesaja baktığı anda elindeki aletten nerede olduğunu öğrenmişlerdi bile. Eğer yarım saat içinde teşkilatta olmazsa, bir şeylerin ters gittiğini anlayacaklardı. Gözlerini kapayan Nava derin bir nefes aldı, bir yandan da zamanın geçtiğinin farkındaydı.</span></p>

  <p class="calibre17"><span class="calibre5">Gidecek miydi, kalacak mıydı? Aslında çok basit bir seçimdi bu, ama bunun sonucunda başına gelebilecekler hiç de basit değildi. Bir dakika içinde gözlerini açtı. Kararını vermişti. Üç tane silah kuşandı; 9 milimetrelik bir SIG Sauer vardı omuz askısında, bacağına da 9 milimetrelik yarı otomatik bir Glock bağladı, bıçağını çizmesine sıkıştırdı. Dört sahte pasaportunu ve ellilik beş kutu mermi alıp kapıya doğru gitti.</span></p>

  <p class="calibre17"><span class="calibre5">Çıkmadan önce son bir kez omzunun üzerinden dairesine baktı. Bir daha buraya dönebileceğini hiç sanmıyordu. Sokağa çıktığında bir taksi buldu. Acele etmesi gerekiyordu.</span></p>

  <p class="calibre23"><img alt="" class="calibre24" src="../Images/00144.jpg" /></p>

  <p class="calibre17"><span class="calibre5">Hava o kadar soğuktu ki Jasper’in ağzından dumanlar çıkıyordu, ama bu onun umurunda değildi. Soğuğu hissetmek bile güzeldi. Parmaklarının ucundaki acı ona hayatta olduğunu hatırlatıyordu adeta. Artık iş başındaydı. Birkaç haftadır antipsikotik ilaçlarını almıyordu ve bedenini ilaçların etkisinden arındırmak üzereydi. Sanki biri ağzına bir hortum sokmuştu ve beynini çevreleyen bulutlar dağılmış gibiydi. Eğer sokaklar insanlarla dolu olmasaydı, binaların önünden koşar, sırf bu duyguyu tadabilmek isterdi.</span></p>

  <p class="calibre17"><span class="calibre5">Kendini müthiş hissediyordu. “Çok iyiyim,</span> <span class="italic"><span class="calibre5">kim, sim, tim!</span></span><span class="calibre5">” diye bağırdı sokağın ortasında. Jasper’e garip garip bakanlar da vardı, ama bu onun umurunda değildi. Kafiyeli konuşmak çok hoşuna gidiyordu, kendini iyi hissediyordu. Kafiyeleri duyunca sanki zihninde bir sürü top zıplıyormuş gibi hissediyordu.</span></p>

  <p class="calibre17"><span class="calibre5">Philadelphia’ya geri dönmeyi iple çekiyordu. O...</span></p>

  <p class="calibre17"><span class="italic"><span class="calibre5">Henüz geri dönemezsin</span></span><span class="calibre5">.</span></p>

  <p class="calibre17"><span class="calibre5">Jasper birden bire olduğu yerde çakılıp kalınca biri ona çarptı. Çevresindeki her şeyi görmezden gelerek, sanki uzaktan gelen bir sesi duymaya çalışıyormuş gibi başını eğdi.</span> <span class="italic"><span class="calibre5">Ses</span></span><span class="calibre5">’i duymuştu. İlaçlar onu yok edinceye, bastırıncaya kadar,</span> <span class="italic"><span class="calibre5">Ses</span></span> <span class="calibre5">bir yıl boyunca onunla hiç konuşmamıştı.</span></p>

  <p class="calibre17"><span class="italic"><span class="calibre5">Ses</span></span><span class="calibre5">’in yankısını zihninde duyunca birden onu ne kadar özlediğinin farkına vardı.</span> <span class="italic"><span class="calibre5">Ses</span></span><span class="calibre5">’i o kadar çok seviyordu ki ağlamak istiyordu. Kulakları çınlıyordu,</span> <span class="italic"><span class="calibre5">Ses</span></span> <span class="calibre5">ona bir şey söylemek istediğini anlatmaya çalışıyordu. Jasper gözlerini sımsıkı kapadı. Gözlerini kapayınca</span> <span class="italic"><span class="calibre5">Ses</span></span><span class="calibre5">’i daha iyi duyabiliyordu.</span></p>

  <p class="calibre17"><span class="italic"><span class="calibre5">Kalman gereekkiiyor.</span></span></p>

  <p class="calibre17"><span class="italic"><span class="calibre5">- Neden?</span></span></p>

  <p class="calibre17"><span class="italic"><span class="calibre5">Çünkü karrdeşşiini koruman gerrekkiiyor.</span></span></p>

  <p class="calibre17"><span class="italic"><span class="calibre5">- Ona ne olacak?</span></span></p>

  <p class="calibre17"><span class="italic"><span class="calibre5">Yakkında gelleccekkler. Yanında olup ona yarrdım etmen gerekkiiyor.</span></span></p>

  <p class="calibre17"><span class="italic"><span class="calibre5">- Kim gelecek?</span></span></p>

  <p class="calibre17"><span class="italic"><span class="calibre5">Hükümmett.</span></span></p>

  <p class="calibre17"><span class="italic"><span class="calibre5">- Neden onun peşindeler?</span></span></p>

  <p class="calibre17"><span class="italic"><span class="calibre5">Çünkü o özzzelll. Şimdi dikkatle diinnnlee...</span></span></p>

  <p class="calibre17"><span class="calibre5">Akan bir nehrin içinde çakılı kalmış bir kayaymış gibi kıpırdamadan kaldırımda duran Jasper’in yanından insanlar geçerken, o gözlerini kapayıp dikkatle dinledi.</span> <span class="italic"><span class="calibre5">Ses</span></span> <span class="calibre5">sustuğunda gözlerini açıp gülümsedi. Dönüp hızla yürümeye başladı, artık hayatta yeni bir hedefi, yeni bir amacı vardı. Sanki bu onu canlandırmıştı, ona hayat vermişti.</span></p>

  <p class="calibre17"><span class="calibre5">David’e yardım edecekti. Kardeşi peşinde olduklarını bilmiyordu, ama Jasper biliyordu.</span> <span class="italic"><span class="calibre5">Ses</span></span><span class="calibre5">’in dediklerini yaparsa her şey yoluna girecekti. Yürürken yanlışlıkla omuz attığı yayaların kendisine ters ters baktıklarından habersiz olan Jasper koşmaya başladı. Acele etmesi gerekiyordu.</span></p>

  <p class="calibre17"><span class="calibre5">Daha silah alacaktı.</span></p>

  <h4 class="calibre23" id="filepos159188"><span class="calibre5">6</span></h4>

  <p class="calibre17"><span class="calibre5">Nava, CIA’nın New York Merkezi’nin kurşuni gri kapılarından içeri girerken telaşlanmamaya çalıştı. Eğer onu tutuklayacaklarsa, burada, girişte yapacaklardı. Kapılar arkasından kilitlenirken silahlı iki görevliye baktı. Ne yapacaklarını kestirmeye çalışıyordu, ama yüzlerinden hiçbir şey okunmuyordu.</span></p>

  <p class="calibre17"><span class="calibre5">Yavaşça yürüyerek metal dedektörüne doğru gitti. Nava geçerken metal detektörünün kırmızı ışığı yandıysa da, onun binaya silah sokma izni olduğunu bildikleri için üstünü aramadılar. Kapının yanındaki parmak izi tarayıcısına elini koydu ve beyaz ışık tüm elini taradıktan sonra kapının açılmasını bekledi.</span></p>

  <p class="calibre17"><span class="calibre5">Elektronik kilit açılıp da kurşun geçirmez kapı yana doğru kayarken bir klik sesi duyuldu. Nava resepsiyona girerken rahatlamıştı. Duvarda CIA amblemi olmasa burası normal bir işyerinin resepsiyonu gibiydi. Hatta iki de sekreter vardı; biri neşeli, diğeri ciddi. Nava ismini söyleyince asık suratlı sekreter onu ofislerin arasından geçirerek müdürün odasına götürdü.</span></p>

  <p class="calibre17"><span class="calibre5">Nava penceresiz ufak odaya girince, Müdür Bryce onun elini sıkmak için ayağa kalktı.</span></p>

  <p class="calibre17"><span class="calibre5">Keskin bakışlı kahverengi gözleri, dolgun, gümüşi gri saçları olan ince adam insana güven verecek şekilde tokalaşırdı. Bir ajandan çok Amerika’nın en büyük beş yüz şirketinin üst düzey yöneticilerinden birine benziyordu. Lafı dolandırmadan hemen konuya girdi.</span></p>

  <p class="calibre17"><span class="calibre5">“Transfer ediliyorsun.”</span></p>

  <p class="calibre17"><span class="calibre5">“Ne?” Nava tutuklanmaya hazırlıklıydı, ama buna kesinlikle hazırlamamıştı kendini.</span></p>

  <p class="calibre17"><span class="calibre5">“UGA’daki Bilim ve Teknoloji Araştırma Laboratuvarı’nda adama ihtiyaçları varmış ve masa başı işinden fazlasını yapabilecek bir ajan istediler.”</span></p>

  <p class="calibre17"><span class="calibre5">Nava anlayamamıştı. UGA’nın CIA’dan beş misli fazla adamı vardı. Ayrıca, birimler arası transfer yapılması da görülmedik bir şeydi. Bu bir tuzaktı herhalde. Zamana karşı yarışmalı ve daha fazla bilgi edinmeliydi bu konuda.</span></p>

  <p class="calibre17"><span class="calibre5">“Ama efendim ben...”</span></p>

  <p class="calibre17"><span class="calibre5">“Beni, meni yok, işi hallet. Hemen şimdi naklediliyorsun birime,” dedi yeni kimliğini Nava’ya doğru iterek. “Çıkışta Teşkilat kimliklerini bırakırsın.”</span></p>

  <p class="calibre17"><span class="calibre5">“Efendim ama anlayamıyorum, UGA’nın neden bir CIA ajanına ihtiyacı olsun ki?”</span></p>

  <p class="calibre17"><span class="calibre5">“Hiçbir fikrim yok desem, ayrıca bize söylemeye niyetleri de yok. Eğer bizi dâhil edecek olsalar yardım isterlerdi, kalkıp da kadromuzu onlara aktarmamızı talep etmezlerdi.” Müdür sinirli konuşuyordu. Nava her şeyi daha iyi anlamaya başladı. Transfer fikri müdürden çıkmamıştı. Yani bu bir tuzak değildi, müdürü bu işi yapmaya zorlamışlardı.</span></p>

  <p class="calibre17"><span class="calibre5">“Peki, neden ben?” diye sordu hâlâ bazı şeylerin cevabını alamamış olan Nava.</span></p>

  <p class="calibre17"><span class="calibre5">“Şu anda istedikleri niteliklere sahip, görevi olmayan tek ajan sensin de ondan.” Nava bu sözleri duyunca her şeyi daha iyi anlamaya başladı. UGA bir tek nedenle Nava gibi bir CIA ajanının transferini isterdi: Ya birini sorguya çektireceklerdi, ya kaçırtacaklardı, ya da öldürteceklerdi. Müdür lazer yazıcısından bir parça kâğıt alıp Nava’ya verdi.</span></p>

  <p class="calibre17"><span class="calibre5">“Bu BTAL’ın adresi. Öğle vakti orada olman gerekiyor, acele etsen iyi olacak.” Önündeki bilgisayar ekranına döndü Nava’yla işinin bittiğini ima edercesine. “Şimdi izninle, işim var.”</span></p>

  <p class="calibre17"><span class="calibre5">Müdürün ofisinin dışında silahlı bir nöbetçi Nava’yı bekliyordu. Ona sert bir ifadeyle bakıyordu.</span></p>

  <p class="calibre17"><span class="calibre5">“Size kapıya kadar eşlik edeceğim.”</span></p>

  <p class="calibre17"><span class="calibre5">Nava’nın hemen bir plan yapması gerekiyordu, ağa bağlanıp bilgileri başka bir diske kopyalamalıydı. Nöbetçiye göz süzerek baktı.</span></p>

  <p class="calibre17"><span class="calibre5">“Bilgisayardan e-postamı kontrol etsem? Bir saniyelik işim var aslında.”</span></p>

  <p class="calibre17"><span class="calibre5">“Özür dilerim ama güvenlik kodlarınız artık geçersiz. Benimle gelmeniz gerekecek.”</span></p>

  <p class="calibre17"><span class="calibre5">Nava, sanki bu önemli bir şey değilmiş gibi omuz silkip, nöbetçinin ona kapıya kadar eşlik etmesine izin verdi. Kuzey Korelilere bilgilere artık ulaşamayacağını söylediğinde nasıl tepki vereceklerini merak ediyordu. Binadan çıktığı anda titreyen parmaklarının arasına aldığı sigarayı yaktı. Sokağın karşısında güneş gözlüklerini takmış cep telefonuyla konuşan uzun boylu bir Koreli gördü. Ayvayı yemişti. Şimdiden peşine düşmüşlerdi.</span></p>

  <p class="calibre17"><span class="calibre5">Sanki adamı hiç görmemiş gibi yapıp, on beş blok ötedeki BTAL’a doğru yürümeye başladı. Adam da peşine takıldı. Nava’yı izlediğini belli etmemeye çalışıyormuş gibi bir hali de yoktu.</span> <span class="italic"><span class="calibre5">Spetsnaz</span></span> <span class="calibre5">ajanlarının çok marifetli olduklarını bilirdi. Eğer adamın peşinde olduğunu saptayabiliyorsa bunun tek bir nedeni vardı: Adam onun bilmesini istiyordu. Ona gözlerinin üzerinde olduğunu hatırlatmak için takmışlardı adamı peşine. Sanki bunu unutabilirmiş gibi...</span></p>

  <p class="calibre17"><span class="calibre5">Adamı aklından çıkarıp düşünmeye çalıştı. CIA’daki bilgisayardan bilgileri indirip yeni bir diske kaydetme planı suya düşmüştü. Kuzey Korelilere verecek başka bir şey bulmalıydı. On altı saat içinde bir çare bulamazsa onu öldüreceklerdi.</span></p>

  <p class="calibre17"><span class="calibre5">Nava’nın tek ümidi vardı; Korelileri yatıştırmak için BTAL’da ilgilenecekleri bir bilgi bulmak. Bu pek de olası bir şey değildi, ama bunu yapmak zorundaydı. Eğer böyle bir şey bulamazsa da, o zaman kaçacaktı.</span></p>

  <p class="calibre17"><span class="calibre5">Nava, UGA’nın Bilim ve Teknoloji Araştırma Laboratuvarı’na girerken hâlâ kaçış planları yapıyordu. Güvenliği geçtikten sonra asansöre binip yirmi birinci kata çıktı. Gülümseyen bir sekreter onu karşıladı.</span></p>

  <p class="calibre17"><span class="calibre5">“Hoş geldiniz Ajan Vaner,” dedi kadın. “Lütfen benimle gelin. Dr. Forsythe sizi bekliyordu.”</span></p>

  <p class="calibre23"><img alt="" class="calibre24" src="../Images/00181.jpg" /></p>

  <p class="calibre17"><span class="calibre5">Dr. Tversky, Julia’yı alnından öptüğünde kadının bedeninin titrediğini hissetti.</span></p>

  <p class="calibre17"><span class="calibre5">“İyi misin bir tanem?”</span></p>

  <p class="calibre17"><span class="calibre5">“Muhteşemim,” diye mırıldandı gözleri kapalı olan Julia. “Seninle olduğumda hep muhteşemim Petey.”</span></p>

  <p class="calibre17"><span class="calibre5">Yok artık. Kadının kendisine sırılsıklam âşık olduğunu biliyordu, ama artık iyice abartmıştı işi. Bu kandırmacaya daha ne kadar devam etmesi gerekeceğini düşündü. Deney eğer tamamen başarısız olursa en azından bu ilişkiden sıyrılmanın yolunu bulacaktı.</span></p>

  <p class="calibre17"><span class="calibre5">Kadının şefkatli bir davranış olarak algılayacağını düşündüğü bir şekilde kolunu sıktı ve bir adım geriye çekilerek sevgilisi olan deneğe baktı. Kadın masada çırılçıplak yatıyordu, bir tek belirli yerlerini kapatan ince bir pamuklu örtü vardı üstünde. Minik göğüsleri çırılçıplaktı ve buz gibi laboratuvarın soğuğunda göğüs uçları dikilmişti.</span></p>

  <p class="calibre17"><span class="calibre5">Elektriğe bağlı altı tane parlak uç hemen göğüslerinin altına iliştirilmişti. Kablolar göbeğinin üstünden geçip ameliyat masasının altındaki elektro-kardiyografa doğru uzanıyordu. Kafatasında sekiz tane daha elektro-kardiyograf vardı; oksipital, merkezi, frontal ve temporal lobların her biri için iki tane kullanılmıştı. Bu kablolar beyninden gelen elektrik akımını ölçmek için elektro-ensefalografa bağlanmıştı. Julia’ya değil de, yanında duran monitörlere baktı. Kadının beyin dalgalarını yansıtan değerlere bakıyordu.</span></p>

  <p class="calibre17"><span class="calibre5">Tversky bilime olduğu kadar tarihe de meraklıydı ve bu deneyi yapmasını sağlayan gelişimi düşündü. Deneyin başlangıcı ta 1875’e, Liverpool’lu bir fizikçi olan Richard Caton’un hayvanların beyinlerini incelerken nöral elektrik sinyalleri keşfetmesine dayanıyordu. Ondan elli yıl sonra, Avusturyalı bir psikiyatrist olan Hans Berger elektro-ensefalografiyi icat etti ve böylece insanların beyin dalgalarının hem gücü, hem de sıklığı ölçülmeye başlandı. Tversky gibi Berger de insan denekler kullanmaktan kaçınmıyordu. 1929’da, 73 EEG bulgusunu yayınladı; deneği oğlu Klaus’tu.</span></p>

  <p class="calibre17"><span class="calibre5">Ama, Berger’in 1930’larda epilepsi hastalarıyla yaptığı deneyler ilgilendiriyordu asıl Tversky’yi. Berger nöbetler sırasında epilepsi hastalarının beyinlerinden yayılan elektrik dalgalarının normal hastalarınkinden daha güçlü olduğunu keşfetmişti. İşin daha da ilginç yanı, nöbetlerden sonra bu insanların dalgaları anında düz bir çizgi halini alıyor, adeta duruyordu; sanki pilleri bitmiş gibi. Tversky’nin bir zamanlar İsa’nın Laneti olarak da bilinen bu hastalığın kurbanlarını incelemesine neden olan şey de bu çelişkiydi zaten.</span></p>

  <p class="calibre17"><span class="calibre5">Tversky aradığı şeyin anahtarının beyin dalgaları olduğunu biliyordu. Beta, Alfa, Delta, Teta; cevap bu dalgalarda gizliydi. Julia’nın Alfa dalgalarını gösteren, sekerek ekranda ilerlerken sanki ardında bir ışık huzmesi bırakan o top şeklindeki göstergeye bakarken hipnotize olmuş gibiydi.</span></p>

  <p class="calibre17"><span class="calibre5">Hertz biriminde ölçümle bir saniyede dalganın kendini ne kadar sık tekrarladığı görülüyordu. Dalganın boyu ve genişliği ise beynin elektrik dürtüsünün yoğunluğunu gösteriyordu. Dört beyin dalgası her zaman hareketli olurdu, ama belirli süreler zarfında bir dalga diğerine göre baskınlaşırdı.</span></p>

  <p class="calibre17"><span class="calibre5">Şu anda Julia’nın Alfa dalgaları baskındı, bu da şaşırtıcı değildi. Alfa dalgaları sakin yetişkinlerin en yoğun dalgalarıydı. Bu dalgalar en çok insan gün içinde hayallere daldığında yükselirdi ve o zaman bilinçsizliğe doğru bir kayış olduğu düşünülürdü. Bunun hafıza ve öngörüyle de ilgisi vardı. Julia’nın Alfa dalgaları 10Hz’ti, yani normalin tam ortasındaydı.</span></p>

  <p class="calibre17"><span class="calibre5">Tversky onu indirmeden bir de Beta dalgalarına bakmaya karar verdi. Beta dalgaları insanlar gözlerini açtıklarında veya aktif bir şekilde başkalarını dinlediklerinde, düşündüklerinde veya bilgileri algıladıklarında hareketlenirdi. Bu yüzden de Julia’ya bir anlamda ‘beynini çalıştırmak’ için bir iş verdi.</span></p>

  <p class="calibre17"><span class="calibre5">“Hayatım, ‘başla’ dediğimde asal sayıları saymaya başlamanı istiyorum. Ben söyleyinceye kadar da durma.”</span></p>

  <p class="calibre17"><span class="calibre5">Julia hafifçe başını salladı ve sesli saymaya başladı, “İki, üç, beş, yedi, on bir, on üç...”</span></p>

  <p class="calibre17"><span class="calibre5">İlk başta beyin dalgaları pek de değişmedi. Bunun nedeni Julia’nın ilk on sayıyı ezbere biliyor olmasıydı. Ama Julia saymaya devam ettikçe ve şuurlu olarak bildiklerini kullanmak zorunda kaldıkça Beta dalgaları yükseldi; aynen beklendiği gibi, hızla 19 Hz’e kadar çıktı.</span></p>

  <p class="calibre17"><span class="calibre5">“Tamam, Julia. Gayet iyi. Şimdi durabilirsin.”</span></p>

  <p class="calibre17"><span class="calibre5">Julia saymayı kesince Beta dalgalarının sıklığı ve genişliği hemen düştü. Yine Alfa dalgaları baskınlaştı. Tversky iki miligramlık sarı bir ilaç çekti şırıngasına. “Şimdi sana hafif bir sakinleştirici vereceğim. Biraz canın yanabilir.”</span></p>

  <p class="calibre17"><span class="calibre5">Tversky iğneyi koluna sokunca Julia bir an için irkildi. Birkaç saniye içinde doktor onun rahatladığını hissetti, sanki bedenindeki her bir kas gevşemişti. Derin derin nefes almaya başlayan kızın başı yana düştü. Tversky kızın yüzünün önünde parmaklarını şıklattı. Julia birkaç kere gözlerini kırpıştırdıysa da sonra kapadı.</span></p>

  <p class="calibre17"><span class="calibre5">“Julia beni duyabiliyor musun?”</span></p>

  <p class="calibre17"><span class="calibre5">“Duymak,” diye mırıldandı Julia.</span></p>

  <p class="calibre17"><span class="calibre5">Tamamen bilinçsiz değildi, ama buna yakındı, yani aynen istediği durumdaydı doktorun. Hayal dünyasına dalıp gitmişti. Göstergelere bakan Tversky kendi kendine başını salladı. Şimdi Julia’nın Teta dalgaları baskındı, yani kız uykuyla uyanıklık arasında bir yerdeydi. Teta dalgaları yaratıcılıkla, rüyalarla ve fantezilerle ilgiliydi.</span></p>

  <p class="calibre17"><span class="calibre5">Bilinçli yetişkinlerde Teta dalgalarının baskın olması pek doğal değildi, ancak çocuklarda on üç yaşına kadar baskın olurdu. Bilim adamları çocukların Teta dalgalarının baskın olmasının nedeninin engin hayal güçleri olup olmadığını bilmiyorlardı, ama biyokimyasal açıdan ortalama bir çocuğun birçok yetişkinden daha yaratıcı olduğunu biliyorlardı.</span></p>

  <p class="calibre17"><span class="calibre5">Julia’nın tırmanan Teta dalgalarını seyrederken Tversky’nin aklı başka yerdeydi. Kadının göz kapaklarının altında gözleri sanki bir o yana, bir bu yana bakıyordu. Bir miligram daha çekti şırıngaya ve Julia’ya bir doz daha verdi. İlacın istediği etkiyi yapması için birkaç dakika daha bekledi.</span></p>

  <p class="calibre17"><span class="calibre5">Bir süre sonra, Teta dalgalarının sıklığı ve genişliği azalınca, Delta dalgaları baskınlaşmaya başladı. Bu dalgaların oranı daha düşüktü diğerlerine kıyasla; yalnızca 2 Hz’ti. Ama yoğunlukları daha fazlaydı. Julia şimdi derin bir uykuya dalmıştı ama rüya görmüyordu; bilinçaltı sonunda devreye girmişti. Tversky en çok Delta dalgalarıyla ilgileniyordu, çünkü anlamaya çalıştığı olgu, yani sezinleme gücü ile ilgiliydi bunlar.</span></p>

  <p class="calibre17"><span class="calibre5">İşte tam o anda, Julia’nın Delta dalgaları en güçlü durumdayken, Tversky ona son dozu verdi; bu sefer boynundan, omurilikten zerk etmişti ilacı. Bu diğerleri gibi bir sakinleştirici değildi. Bu Tversky’nin yeni geliştirdiği bir serumdu. Dört yıl boyunca araştırma yapmıştı</span> <span class="italic"><span class="calibre5">rhesus</span></span> <span class="calibre5">maymunlarında istediği etkiyi yaratabilecek baz maddeyi sentezlemek için. Sonra da iki yıl boyunca insan denekler üzerinde çalışmıştı.</span></p>

  <p class="calibre17"><span class="calibre5">İlk birkaç deneği, dünyanın orasında burasında son bir çare arayan epilepsi hastaları olmuştu. O kadar çaresiz durumdaydılar ki, her şeyi denemeye hazırdılar. Ancak, Tversky’nin ne yapmaya çalıştığını tam olarak anlasalardı veya bundan şüphelenselerdi, yaptıklarını bu kadar kolay kabul edeceklerini hiç mi hiç sanmıyordu. Ama onların başına gelenlerden dolayı kendisini suçladığını söylemek de yalan olurdu. Evet, sonuçta olanlardan dolayı bir pişmanlık duyuyordu, ama denekleri için değil, bilim için.</span></p>

  <p class="calibre17"><span class="calibre5">Aksaklıkları giderdikten ve başarıya ulaşabileceğine güvendikten sonra da Julia üzerinde deneyler yapmaya başlamıştı. Sonuç olarak istediğini elde ederse, kontrolü altında tutabileceği birini bulması gerekecekti, en iyi aday da aşktan gözü kör olmuş asistanıydı. Sevgilisine baktı ve elektrotlara dokunmamaya özen göstererek başını okşadı hafifçe. Ne kadar tatlı bir denekti.</span></p>

  <p class="calibre17"><span class="calibre5">Birden EKG’den sesler yükselmeye başladı. Kalp atışlarının hızı neredeyse iki misline çıkmıştı, dakikada 120. Tversky kendi kalp atışlarının da hızlandığını hissedebiliyordu, sanki kalbi kadınınkine ayak uydurmaya çalışıyordu. Julia’nın Beta, Alfa ve Teta dalgaları da Delta dalgaları kadar yoğun bir şekilde hareketlenmeye başladı. Tversky neredeyse nefes alamayacak kadar heyecanlanmıştı. Eğer düşündükleri doğruysa, Julia şu anda hem bilinçaltından kopmayacak, hem de bilgi verildiğinde anlayabilecek ve cevap verebilecek durumda olacaktı.</span></p>

  <p class="calibre17"><span class="calibre5">O kadar tedirgindi ki elleri titriyordu. Derin bir nefes almaya zorladı kendini, nefesini bir an için tuttu ve yavaşça bıraktı. Video kameraya göz attı ve her şeyin kaydedildiğini teyit etti. Birden içinden aynaya bakıp saçını düzeltmek geçti, sonuç olarak eğer haklıysa bu tarihi bir andı, ama bunu yapmadı. Şimdiyi düşün, geleceği kafana takma. Şimdiyi düşün. Başını salladı ve bu cümleyi tekrarlayıp durdu.</span></p>

  <p class="calibre17"><span class="italic"><span class="calibre5">Şimdiyi düşün. Şimdiyi düşün.</span></span></p>

  <p class="calibre17"><span class="calibre5">Sesinin titremeyeceğinden veya çatlamayacağından emin olduğu anda öne doğru eğildi ve Julia’yla neredeyse burun buruna durarak yıllardır içini kemiren, sormak istediği o soruyu sordu.</span></p>

  <p class="calibre17"><span class="calibre5">“Julia,” derken sesi bir garip çıkıyordu, “Ne görüyorsun?”</span></p>

  <p class="calibre17"><span class="calibre5">Julia gözlerini açmadan başını ona doğru çevirdi.</span></p>

  <p class="calibre17"><span class="calibre5">“Sonsuzluğu... Görüyorum.”</span></p>

  <p class="calibre23"><img alt="" class="calibre24" src="../Images/00067.jpg" /></p>

  <p class="calibre17"><span class="calibre5">Caine yuvarlak kapsüle baktı ve bunun kendisini delirtip delirtmeyeceğini merak etti.</span></p>

  <p class="calibre17"><span class="calibre5">“Siz ilacınızı yutmadan gidemem Bay Caine,” dedi hemşire.</span></p>

  <p class="calibre17"><span class="calibre5">“Biliyorum,” dedi Caine.</span></p>

  <p class="calibre17"><span class="calibre5">“Bir sorun mu var?”</span></p>

  <p class="calibre17"><span class="calibre5">“Henüz yok.” Hemşire bu espriyi anlamamıştı. Caine kendisine düşünme fırsatı tanımadan ilacın içinde durduğu plastik kabı ağzına götürdü, ilacı ağzına aldı ve yuttu. Sonra da plastik bardağı aldı ve hemşireye ‘şerefe’ dercesine kaldırdıktan sonra su içti. “Umarım durumda bir değişiklik olmaz.”</span></p>

  <p class="calibre17"><span class="calibre5">Hemşire, tedirgin bir şekilde gülümseyen Caine’ye bakarken şaşırmış gibiydi. Hapı yutup yutmadığından emin olmak için Caine’nin dilinin altına baktıktan sonra odadan çıktı. Caine korkularıyla baş başa kalmıştı artık. Dr. Kummar’ın yeni deneysel ilacının çevresini kaplayan plastik kapsül, midesinde yirmi dakikada eriyecekti. Sonra ne olacağını ancak yukarıdaki bilirdi.</span></p>

  <p class="calibre17"><span class="calibre5">Caine, belki de hayatının son aklı başında dakikaları olacak bu süre boyunca ne yapması gerektiğini düşündü. Bir vasiyet yazabilirdi, ama değerli hiçbir şeyi yoktu. Jasper’i bugün görmemiş olsaydı ona bir not yazardı, ama artık buna da gerek yoktu. Sonunda televizyonu açıp Riziko’yu izlemeye karar verdi.</span></p>

  <p class="calibre17"><span class="calibre5">Zeke adında iri yarı bir adam, diğer iki yarışmacıyı ezip geçiyordu. Çifte puan kazanılan turda ara açıldı, şişe dibi kalınlığındaki siyah çerçeveli gözlüklerini düzeltip durdu. Ama bir sonraki turda, Zeke’nin gözünü hırs bürüyünce kazandıklarının yarısını kaybetti ve böylece birkaç yüz dolar arkada kalıp ikinci bitirdi turu. Köpek maması, minivanlar ve borsa simsarları ile ilgili reklamlardan sonra Alex Trebek çıktı ve son soruyu da sordu.</span></p>

  <p class="calibre17"><span class="calibre5">“Napolyon 18. Yüzyıl’da yaşayan astronoma, güneş sistemi hakkındaki eserinde niye Tanrı’dan söz edilmediğini sorduğunda bilim adamı şöyle cevap verdi: “Efendim, bu hipoteze gerek yok,” Alex kelimelerin üstüne basa basa konuştu ve programın fon müziği başladı.</span></p>

  <p class="calibre17"><span class="calibre5">“Cevap, Simon Pierre Laplace kimdir?” dedi Caine kendi kendine.</span></p>

  <p class="calibre17"><span class="calibre5">Cevabı bildiğine emindi ama bunu doğrulayamadan uykuya dalmıştı. Şizofren olduğunu görüyordu rüyasında.</span></p>

  <p class="calibre23"><img alt="" class="calibre24" src="../Images/00065.jpg" /></p>

  <p class="calibre17"><span class="calibre5">Forsythe, Bilim ve Teknoloji Araştırma Laboratuvarları’nda neler yaptıklarını gayet diplomatik ve dikkatli bir dille anlattı, ama Nava bunu yutmadı. BTAL’dakilerin işini tek kelimeyle özetleyebilirdi: Çalıyorlardı. Nava bunun nasıl yapıldığını da çok iyi biliyordu. Forsythe her ne çalmasını istiyorsa, bunun Kuzey Korelilerin işine yarayacağını umdu.</span></p>

  <p class="calibre17"><span class="calibre5">Ona çalışabileceği bir yer gösterdikleri anda Nava, bilgisayar korsanlarının Tversky’nin bilgisayarından yürüttükleri dosyaların isimlerine bakmaya başladı hızlıca. Her belgenin yanında hangi tarihte yazıldığı, ne kadar bilgi içerdiği ve üzerinde son üç defa ne zaman çalışıldığı yazıyordu. Bu da kullanım sıklıklarını hesaplamasına yardımcı oluyordu. Nava dosyaları ayırdı ve üzerinde en fazla durulan veya en sık açılan dosyalara bakmaya başladı.</span></p>

  <p class="calibre17"><span class="calibre5">Aynen tahmin ettiği gibi, burada yazan birçok şey onu aşıyordu. Okula geri dönüp on yıl daha biyoloji, fizik ve istatistik okursa, belki o zaman Tversky’nin dosyalarında neler anlattığını anlayabilirdi. Yine de denemeye değer diye düşündü. Her zaman doğrudan kaynağı araştırmayı tercih etmiş, başkalarının yorumlarına güvenmemeyi seçmişti, ama bu durumda başka bir şansı yoktu.</span></p>

  <p class="calibre17"><span class="calibre5">Forsythe’nin laboratuvarında çalışan bilim adamlarının yazdığı birkaç özeti buldu. Okudukça gözleri fal taşı gibi açıldı. On iki saatte ikinci defa şans yüzüne gülmüştü. Tversky’nin bulduğunu iddia ettiği şey ancak bir bilim kurgu romanında bulunabilirdi. Gerçi daha veriler tamamen doğrulanmamıştı, ama sonuca çok yakındı. Nava bu kadar şanslı olabileceğine inanamadı. Kara borsada, bu kaba verilerin bile değeri paha biçilmezdi.</span></p>

  <p class="calibre17"><span class="calibre5">Kuzey Koreliler ilgilenmeseler bile, Nava başka bir alıcı bulana kadar onları oyalayabilirdi. Aslında o Tversky’nin projesine inanmamıştı. Teorilerinin temelini oluşturan biyokimyayı veya kuantum fiziğini anlayamıyordu, ama dünyada neyin gerçek olduğunu biliyordu ve adamın iddia ettikleri imkânsızdı. Öyle olmalıydı. Ama bu, yabancı bir hükümetin buna inanmayacağı anlamına gelmiyordu; Nava Tversky’nin çılgınca fikirlerini satabileceği birini bulabileceğinden emindi. Bu bilgileri sattıktan sonra da sonsuza dek elini eteğini çekebilirdi bu işlerden.</span></p>

  <p class="calibre17"><span class="calibre5">Nava sırt çantasını açtı ve okuma gözlüklerini alıp taktı. Özetleri okurken başını kıpırdatmamaya özen gösterdi, gözlüğün çerçevesindeki fiber optik kameranın özetleri ve orijinal dosyaları düzgün bir şekilde çekmesini istiyordu. Son sayfaya geldiğinde hızla başa dönüp bir şey atlamadığından emin olmak için ikinci bir kez baktı.</span></p>

  <p class="calibre17"><span class="calibre5">İşi bittiğinde, Tversky’nin bu projeye ne isim verdiğine baktı ve adamın neden bu kadar garip bir isim seçtiğini merak etti. Her neyse. Bunu umursamayarak saatine baktı. Saat birdi. Hayatını kurtaracak bir bilgi bulmak için on dört saati daha vardı.</span></p>

  <p class="calibre17"><span class="calibre5">Hızla evine geri dönerken yolda iki sigara daha içti. Dairesine vardığında bir plan yapmıştı bile. Gelecek bir saat boyunca şifreli e-posta kullanarak Kuzey Korelilerle, Mossad ve MI6 ile temasa geçti. Her birinin cevap vermesini beklerken de elinde sigara, odada volta attı. Saat beşte buluşma yerini ayarlamıştı, bir saat sonra da taksiye binip Bronx’a gitti. Sonra D treninin son vagonuna bindi ve Manhattan’a doğru yola çıktı.</span></p>

  <p class="calibre17"><span class="calibre5">Zar zor duyulan bir anons yapan kondüktör, Coney Island’daki tüm duraklarda duracaklarını söyledi. Trene güneybatıya doğru giderken daha da fazla insan bindi. Kırkikinci Cadde’ye geldiklerinde artık iğne atsan yere düşmezdi. Oradan itibaren insanlar inmeye başladı ve sonunda bir-iki yolcu kaldı trende. Bronx’ta Nava’yla birlikte trene binen on iki kişiden yalnızca iki kişi buraya kadar gelmişlerdi. İri yarı, gazete okuyan bir Koreli ve onun yanında da kara gözlükleri gözlerini gizleyen bir adam vardı.</span></p>

  <p class="calibre17"><span class="calibre5">Nava artık CIA’nın kendini trene kadar takip etmediğinden emindi, elindeki kitabı kapayıp sırt çantasına koydu. Kararlaştıkları sinyal buydu. İri yarı adam da gazetesini katlayıp kolunun altına aldı, geldi Nava’nın yanına oturdu.</span></p>

  <p class="calibre17"><span class="calibre5">“Yi Tae-Woo nerede?” diye sordu Nava.</span></p>

  <p class="calibre17"><span class="calibre5">“Yi Tae-Woo burnunu düzelttiriyor,” dedi ciddi bir ifadeyle adam. “Adım Chang-Sun.” Nava adamın kendi ismini kullanmadığının farkındaydı, ama bu umrunda değildi. Yi Tae-Woo’nun da gerçek ismi bu değildi herhalde; önemli olan kendisiyle pazarlık edecek yetkisi olmasıydı.</span></p>

  <p class="calibre17"><span class="calibre5">“Cevabınız nedir?” dedi adamla havadan sudan konuşarak nazik olmanın gereksiz olduğunu düşünen Nava.</span></p>

  <p class="calibre17"><span class="calibre5">“Bakanlıktaki bilim adamlarımız verileri incelediler ve çok ilginç buldular,” dedi Chang-Sun ifadesiz bir şekilde.</span></p>

  <p class="calibre17"><span class="calibre5">“Yani?”</span></p>

  <p class="calibre17"><span class="calibre5">Adam, Nava’nın bu saygısız tavrından her ne kadar rahatsız olduysa da, konuşmaya devam etti.</span></p>

  <p class="calibre17"><span class="calibre5">“Bize eksiksiz olarak veri tabanını ve Alfa deneğini teslim ettiğin anda işimiz bitecek.”</span></p>

  <p class="calibre17"><span class="calibre5">“Alfa deneğini veririm diye bir şey söylemedim.”</span></p>

  <p class="calibre17"><span class="calibre5">“O olmazsa anlaşma yatar,” derken sanki elinden bir şey gelmezmiş gibi yaparak ellerini açıp dizlerine koymuştu Chang-Sun.</span></p>

  <p class="calibre17"><span class="calibre5">Nava böyle bir şeyi bekliyordu zaten. İngilizlerle ve İsraillilerle de konuştuğunda aynı şeyi istemişlerdi. İki hükümet yetkilisi de hakkında veri toplanan Alfa deneği olmadan verilerle ilgilenmiyorlardı. Ancak, iki taraf da ona 2 milyon dolardan fazlasını önermişti. Bu, Nava’nın daha önce Kuzey Korelilere verdiği bilgilerden daha değerliydi. Nava, Kuzey Korelilerin Tversky’nin dosyalarını ele geçirmeyi kendisini öldürmekten daha fazla isteyeceklerini bildiği için, artık pazarlık edebilecek gücü olduğunun da farkındaydı.</span></p>

  <p class="calibre17"><span class="calibre5">“Fiyat 1 milyon arttı,” dedi Nava.</span></p>

  <p class="calibre17"><span class="calibre5">“Bu söz konusu dahi değil.”</span></p>

  <p class="calibre17"><span class="calibre5">“O zaman bu konuşmaya devam etmenin bir alemi yok. Teklifiniz çok düşük.” Nava trenden inmeye hazırlanır gibi ayağa kalktı. Dönüp ilk defa adamın yüzüne bakınca, ona tepeden bakabilmek hoşuna gitti.</span></p>

  <p class="calibre17"><span class="calibre5">“Bunun bir açık artırma olduğunun farkında değildik.”</span></p>

  <p class="calibre17"><span class="calibre5">“Her ne kadar şu anda sıkıntılı bir durumda olsam da, elimde bu kadar değerli bir mal varken bir tek size önereceğimi düşünmüyordunuz herhalde?”</span></p>

  <p class="calibre17"><span class="calibre5">“Diğer alıcılar kim?”</span></p>

  <p class="calibre17"><span class="calibre5">“Bunun konumuzla bir alakası yok.”</span></p>

  <p class="calibre17"><span class="calibre5">Chang-Sun başını salladı. “Belki de anavatanın olan Rusya’ya satmayı planlıyorsundur,” dedi. Nava bunu duyunca şaşırdıysa da duygularını belli etmemeye çalıştı, ama adam onu kapana kıstırdığının farkındaydı. “Eminim Rusya’daki eski meslektaşların kapitalizmle içli dışlı olduğunu duyunca bununla çok ilgilenirler.”</span></p>

  <p class="calibre17"><span class="calibre5">Nava nefes alıp verirken bir şey belli etmemeye çalıştı. Kendi ülkesi kimliğini tespit edememişken, Kuzey Korelilerin bunu nasıl başardığını merak etti. Chang Sun’a bir böcekmiş gibi baktı.</span></p>

  <p class="calibre17"><span class="calibre5">“Söylediklerinizden hiçbir şey anlamadım. Ama fiyat değişmez.”</span></p>

  <p class="calibre17"><span class="calibre5">“Öyle mi?” Chang-Sun otuz iki dişini göstererek sırıttı. Porselen dişleri belli ki kapitalist bir ülkede yapılmıştı. Nava’yı alt ettiğinin farkındaydı. Kuzey Koreliler ne yaparlarsa yapsınlar -Nava’yı öldürmek de dahil- Rusların Nava’yı ele geçirdiklerinde yapacaklarının yanında solda sıfır kalırdı.</span></p>

  <blockquote class="calibre25">
    <span class="calibre13"><span class="calibre5">“500.000. Eğer istemiyorsanız eminim Güney Koreliler iyi bir fiyat verirler.”</span></span>
  </blockquote>

  <blockquote class="calibre28">
    <span class="calibre13"><span class="italic"><span class="calibre5">Spetsnaz</span></span></span> <span class="calibre13"><span class="calibre5">ajanı Güney Kore’yi duyunca kıpkırmızı kesildi. Nava aslında blöf yapıyordu, Güney Kore’de güvenebileceği bir bağlantısı yoktu. Ama yine de adam bu sözlerine kanıp kadının beklediği tepkiyi gösterdi. Chang-Sun hemen başını salladı.</span></span>
  </blockquote>

  <blockquote class="calibre28">
    <span class="calibre13"><span class="calibre5">“Fiyatı üstlerime onaylatmam gerekecek, ama prensipte anlaştık.”</span></span>
  </blockquote>

  <blockquote class="calibre28">
    <span class="calibre13"><span class="calibre5">“Deneği ele geçirdiğimde sizinle irtibata geçerim.”</span></span>
  </blockquote>

  <blockquote class="calibre28">
    <span class="calibre13"><span class="calibre5">“Yani ne zaman?”</span></span>
  </blockquote>

  <blockquote class="calibre28">
    <span class="calibre13"><span class="calibre5">“Bu hafta içinde.”</span></span>
  </blockquote>

  <blockquote class="calibre28">
    <span class="calibre13"><span class="calibre5">“İki gün.”</span></span>
  </blockquote>

  <blockquote class="calibre28">
    <span class="calibre13"><span class="calibre5">“Mümkün değil...”</span></span>
  </blockquote>

  <blockquote class="calibre28">
    <span class="calibre13"><span class="calibre5">Chang-Sun kadının koluna sıkıca yapışıp, onu sertçe kendine doğru çekti, alçak sesle ve tehditkâr konuşuyordu. “Artık senin değil, bizim söylediğimiz olacak. İki gün içinde Alfa deneğini ve bilim adamının araştırmalarını bize getireceksin. Eğer geç kalırsan iki şey olacak: Birincisi, üstlerime senin bizi kazıkladığını, böyle bir araştırma olmadığını söyleyeceğim. İkincisi, ben şahsen Pavel Kuznetsoz’u arayacağım ve Ruslara son on yıldır ne haltlar yediğini anlatacağım. İkidir, istediğimiz sürede istediğimiz bilgiyi getiremiyorsun. Bir daha olmasın.”</span></span>
  </blockquote>

  <blockquote class="calibre28">
    <span class="calibre13"><span class="calibre5">Chang-Sun kadının kolunu bıraktığı anda tren durdu ve kapılar bir tıslama sesiyle açıldı. Koreli adam kadının bir cevap vermesini beklemeden trenden indi. Geride Nava ve kara gözlüklü adam kalmışlardı bir tek. Tren duraktan ayrılırken, Nava, UGA’ya çaktırmadan Dr. Tversky’nin Alfa deneğini nasıl ele geçireceğini düşünüyordu. Aklından binbir olasılık geçiyordu, ama birini öldürmeden bu işi halletmenin bir yolunu bulamadı.</span></span>
  </blockquote>

  <blockquote class="calibre28">
    <span class="calibre13"><span class="calibre5">Bunu yapmak istemiyordu, ama eğer kendini kurtarmak için ne yapması gerekiyorsa yapacaktı. Başka seçeneği yoktu zaten.</span></span>
  </blockquote>

  <h4 class="calibre29" id="filepos195396"><span class="calibre5">7</span></h4>

  <p class="calibre17"><span class="calibre5">Telefon çaldığında Tommy’nin ağzında dolu bir silahın namlusu vardı. Sesten bir anda öyle irkilmişti ki, neredeyse tetiği çekiyordu.</span></p>

  <p class="calibre17"><span class="calibre5">Gerçi kendini öldürmeyi planlamıştı, ama planlamak başkaydı, gerçekleştirmek bambaşka. Tetiği çektiği anda bir daha geri dönemeyeceğini biliyordu, bu yüzden de bunu yapmak istediğinden yüzde yüz emin olmak istiyordu. Telefonun sesinden aniden irkilince neredeyse bu kararı bilinçli bir şekilde veremeden öldürmüş olacaktı kendini. Namluyu ağzından çekip tabancayı masaya koydu.</span></p>

  <p class="calibre17"><span class="italic"><span class="calibre5">Gelecek sefere telefonu açık bırakayım bari.</span></span></p>

  <p class="calibre17"><span class="calibre5">“Alo?”</span></p>

  <p class="calibre17"><span class="calibre5">“Tommy! Gördün mü?”</span></p>

  <p class="calibre17"><span class="calibre5">Arayan eski kız arkadaşı Gina’ydı. Bu gece aramasını beklediği son kişiydi. “Neyi gördüm mü?”</span></p>

  <p class="calibre17"><span class="calibre5">“Haberleri seyretmedin mi? Sayıları diyorum.”</span></p>

  <p class="calibre17"><span class="calibre5">“Neden söz ettiğini anlayamıyorum. Şu anda meşgulüm Gina. Seni sonra arasam...”</span></p>

  <p class="calibre17"><span class="calibre5">“Gerçekten bilmiyorsun, değil mi?” Gina’nın sesinden çok heyecanlı olduğu anlaşılıyordu.</span></p>

  <p class="calibre17"><span class="calibre5">“Hayır dedim ya...”</span></p>

  <p class="calibre17"><span class="calibre5">“Tommy kazandın! Sayıları tutturdun. Duyuyor musun? Senin o boktan sayıların çıktı.” Son cümleyi heceleyerek söylemişti, sanki aklı başında olmayan biriyle konuşuyormuş gibi vurgulamıştı. Tommy’nin kadının ne dediğini anlaması yine de zaman aldı.</span></p>

  <p class="calibre17"><span class="calibre5">“Sayılarım mı..?” Tommy başladığı cümleyi bitirememişti bile.</span></p>

  <p class="calibre17"><span class="calibre5">“Evet.”</span></p>

  <p class="calibre17"><span class="calibre5">“Emin misin?”</span></p>

  <p class="calibre17"><span class="calibre5">“Eminim! Sayıları çektiklerinde mutfaktaydım. Duyar duymaz hatırladım. Onca sene o sayıları sayıklayışını duyduktan sonra unutmak mümkün değil. Sonra başka bir kanala çevirdim ve orada bir daha dinledim sayıları, sonra da bir kâğıda yazdım. Emin olmak için bir daha baktım. Tommy ne kadar şanslı olduğunun farkında mısın..? Paraya para demeyeceksin, milyonların var artık!”</span></p>

  <p class="calibre17"><span class="calibre5">Tommy öylece pencereden dışarı baktı, ne diyeceğini bilemiyordu. Neler olduğunu kavramaya çalışıyor gibiydi. Dolar milyoneriydi. Tommy DaSouza dolar milyoneriydi.</span></p>

  <p class="calibre17"><span class="calibre5">“Tommy? Tommy diyorum, orada mısın?”</span></p>

  <p class="calibre17"><span class="calibre5">“Haa...”</span></p>

  <p class="calibre17"><span class="calibre5">“Sana geleyim mi Tommy? Birlikte kutlarız. Eski günlerdeki gibi baş başa. Hayatımızda ilk defa kutlayacak bir şeyimiz olur.”</span></p>

  <p class="calibre17"><span class="calibre5">Gina, Tommy’yi hazırlıksız yakalamıştı. Kadını o kadar özlemişti ki gerçekten ölmek istemişti. Ama kadının sesindeki o çaresizliği duyunca birden şu anda Gina’yla olursa kendini daha yalnız hissedeceğini düşündü. Daha az yalnız hissetmeyecekti.</span></p>

  <p class="calibre17"><span class="calibre5">“Bence... Başka zaman buluşsak... Ertelesek daha iyi olur, tamam mı?”</span></p>

  <p class="calibre17"><span class="calibre5">“Ben şimdi ayakkabılarımı giyer ve...” Gina Tommy’nin ne dediğini anladığı anda birden sustu. “Tamam, pekâlâ, anladım. Yalnız başına olmak istiyorsun. Anlıyorum tabii ki.”</span></p>

  <p class="calibre17"><span class="calibre5">“Sağ ol,” dedi Tommy birden kendini çok iyi hissederek. Daha önce hiç Gina’ya hayır dememişti. Hayır demek bir yana dursun, bunu demeyi hayal bile edememişti.</span></p>

  <p class="calibre17"><span class="calibre5">“Tommy... Bilirsin, seni hep sevdim. Seni seviyorum. Biliyorsun değil mi?”</span></p>

  <p class="calibre17"><span class="calibre5">‘</span><span class="italic"><span class="calibre5">Ya tabii. Üç hafta önce aramamamı söyleyip, avazın çıktığı kadar bağırırken böyle demiyordun ama</span></span><span class="calibre5">’ demek istedi Tommy. Ama ağzından çıkan tek laf, “Kapamalıyım,” oldu. Kadın daha cevap veremeden telefonu kapatıverdi. Lafı uzatırsa, barışıp yine bir araya geleceklerinden korkuyordu. Gerçi birkaç dakika önce onunla tekrar birlikte olabilmek için sağ kolunu vermeye razıydı. Şimdiyse...</span></p>

  <p class="calibre17"><span class="calibre5">Kanepeye oturup tabancanın yanında duran televizyon kumandasına uzandı. Birkaç dakika kanalları gezindikten sonra da kazanan sayıların ilan edildiği kanalı buldu. 6-12-19-21-36-40 ve Şans Topu 18. Gina gibi sayıları yazmak zorunda değildi. Biletini çıkarıp bakmak zorunda da değildi. Bunlar onun sayılarıydı. Son yedi yıldır sürekli bu sayılara oynamıştı.</span></p>

  <p class="calibre17"><span class="calibre5">Neden 6-12-19-21-36-40+18 sayılarını seçtiğini bilmiyordu. Sayılar doğum günü falan değildi; aklına gelmiş, zihninden geçip durmuşlardı. Gözlerini kapadığı anda göz kapaklarının altında yanıp sönen neon ışıkları gibiydiler sanki. Hepsi bembeyaz parlıyordu; son sayı hariç, o da kamp ateşindeki bir kor gibi kıpkırmızıydı. Powerball Conneticut’ta oynanmaya başlayıncaya kadar bunların ne anlama geldiğini de anlamamıştı.</span></p>

  <p class="calibre17"><span class="calibre5">Sayıları ilk defa akşam on haberlerinde görmüştü -altı beyaz, bir kırmızı sayı, aynen rüyasındaki gibi- bunun bir rastlantı olmadığını anlamıştı. O Powerball’ı kazanacaktı. İlk başlarda şansını kaçırdığından korktu, belki de sayıları -o sayılar- çıkmıştı bile. Sonra da Eyaletlerarası Piyango Birliği’nden istettiği kitapçık gelmişti, tüm çıkan numaralar kitapçıkta yazıyordu. Tommy sayılarının henüz çıkmadığını görünce rahatladı.</span></p>

  <p class="calibre17"><span class="calibre5">Bir sonraki gün kendini bildi bileli aklından çıkmayan sayıları oynamak için Conneticut’a gitmişti. Sayıları oynamak için gideceği yere varması ve geri dönmesi iki saatini almıştı, ama buna değerdi. Büyük ikramiye 86 milyon dolar olduğuna göre, saat başına 43 milyon dolar kazanacaktı. Kazanan sayıları açıklayacakları gece kazanacağına o kadar emindi ki; kaderdi bu. O’Sullivan’daki herkese birer kadeh içki ısmarlamıştı o gece. Bu ona 109 dolar artı bahşişe mal olmuştu. Cebinde beş kuruş kalmamıştı, ama bunun bir önemi yoktu. Gecenin sonunda o kadar çok kazanacaktı ki, isterse barı satın alabilecekti.</span></p>

  <p class="calibre17"><span class="calibre5">Ama o gece haberlerde anons edilen onun sayıları değildi. Yedi sayıdan sadece ikisini tutturabilmişti. Tommy kazanacağından o kadar emindi ki televizyonda okunan sayıların yanlış bildirildiğini düşündü. Ama bir sonraki gün gazeteyi alınca, ak saçlı spikerin yanılmadığını anladı. Tommy kazanmamıştı.</span></p>

  <p class="calibre17"><span class="calibre5">Biraz şevki kırıldıysa da tamamen kaybolmadı. Azimle oynamaya devam edecekti, hepsi buydu. Bir sonraki hafta yine trene binip sayılarını oynamaya gitti. Ama aynen ilk seferinde olduğu gibi, sadece iki tutturdu. Birkaç ay sonra daha az şevkliydi bu konuda. Sayılar her akşam yatağa yattığında zihninde parıldayıp durmasaydı, çoktan bırakmıştı bu işin peşini. Tommy oynamaya devam etti, hiçbir hafta oynamamazlık etmedi. Oynamadığı hafta sayıları çıkar diye korkuyordu.</span></p>

  <p class="calibre17"><span class="calibre5">Birkaç yıl sonra kazanacağını düşünmüyordu artık, ama yine de oynamayı ihmal etmedi. Ne zaman sarhoş olsa, ki son zamanlarda sık sarhoş oluyordu, çevresindekilere günün birinde milyoner olacağını söylüyordu. Bekleyin de görün diyordu. Ne yazık ki o gün hiç gelmedi.</span></p>

  <p class="calibre17"><span class="calibre5">Günler geçtikçe işler daha da sarpa sarıyordu, daha doğrusu hiçbir şey kötüye gitmiyordu, ama daha iyiye gittiği de yoktu. Bu da işler kötü gidiyor demekti. Liseden mezun olalı on yıl olmuştu. Brooklyn’de aynı boktan dairede oturuyor, aynı boktan işe devam ediyordu. İlk başlarda böyle bir iş ve daire ona havalı gelmişti. Ama on sekizinde biri için havalı olan bir şeyin, yirmi sekizinde biri için pek de öyle olmadığını ve zavallı duruma düştüğünü gördü.</span></p>

  <p class="calibre17"><span class="calibre5">Daha da kötüsü, kadınlar da bunu biliyorlardı; Gina gibi piliçler mesela. Ara sıra onunla takılmak iyiydi hoştu, ama Gina’nın da ona ayrıntılı bir şekilde anlattığı gibi, Tommy ‘uzun vadede bir kadına bir şeyler vaat edebilecek bir erkek’ değildi. Gina’nın istediği erkek olmaya çalıştı; ama bu imkânsızdı. Tek iş deneyimi Tower Müzik’te tezgâhtarlık yapmak olan yirmi sekiz yaşındaki biri, bir gün içinde potansiyel sahibi olamıyordu.</span></p>

  <p class="calibre17"><span class="calibre5">Ama bugün her şey değişmişti.</span> <span class="italic"><span class="calibre5">Bugün artık ben gelecek vaat edebilecek biriyim. Değil mi?</span></span> <span class="calibre5">Tommy masaya doğru yürüyüp, tabancayı eline aldı. Elinde silahı evirip çevirirken neden hâlâ namluyu ağzına sokup tetiği çekmek istediğini düşündü.</span></p>

  <p class="calibre17"><span class="calibre5">Artık kendini öldürmesi için bir neden kalmamıştı ki. Artık parası vardı ve her şey yoluna girecekti... Değil mi? Nedendir bilinmez bundan pek de emin değildi. Aslında, içinde bir yerde paranın hiçbir şeyi değiştirmediğini biliyordu. O hâlâ bir zavallıydı. Ama başka bir şeyi de düşündü: Birkaç dakika önce beynini dağıtmaya hazırlanan o zavallı adamdı hâlâ, ama değişebilirdi. Kendini tamamen değiştirebilirdi... Ama ne olacaktı ki?</span></p>

  <p class="calibre17"><span class="calibre5">Bir hedefi olmalıydı. İç geçirerek başını salladı. En azından denemeliyim. Evet. Bunu düşünmemeye çalışarak tabancayı dolabına, yıllardır gittiği konserlerden topladığı siyah tişörtlerin arkasına sakladı. Eskiden hep bunları giyerdi, ama son zamanlarda bir tek temiz çamaşırı kalmadığında giyiyordu bunları.</span></p>

  <p class="calibre17"><span class="calibre5">Dolabın kapağını kapatınca birasını bitirip, kanepeye uzandı. Uykuya dalmadan önce sayıları düşündü, ama on yıldır ilk defa rüyasında sayılar gözünün önünde parlamadı.</span></p>

  <p class="calibre23"><img alt="" class="calibre24" src="../Images/00012.jpg" /></p>

  <p class="calibre17"><span class="calibre5">Caine kalktığında geceydi. Televizyondan yayılan ışık duvarlarda garip gölgelerin oluşmasına neden oluyordu. Ekranda ise aşırı neşeli bir genç kadın kazandıran Powerball sayılarını söylüyordu. Kumandayla televizyonu kapayınca oda karanlığa gömüldü. Caine hiçbir yere odaklanmadan baktı, gözlerinin karanlığa alışmasını bekliyordu.</span></p>

  <p class="calibre17"><span class="calibre5">Sanki bir şey unutmuş gibi hissediyordu, bir huzursuzluk vardı içinde. Rüyasını gördüğü bir şey miydi bu? Yok, yok öyle bir şey değildi. Rüya görecek kadar derin uyumamıştı zaten. Daha doğrusu rüya gördüyse bile bilinci artık bunu gölgelemiş, ona bunu unutturmuştu. Sonra birden hatırladı. İlacı içmişti. Başucunda duran cep telefonunu kaptı ve saate baktı. Saat neredeyse sabahın ikisiydi. Neredeyse on bir saattir ilaç bünyesine etki ediyordu.</span></p>

  <p class="calibre17"><span class="calibre5">Başını sağa sonra sola çevirirken gözlerini de kırpıştırıyordu. Kendini farklı veya garip hissetmiyordu. Şimdilik her şey yolunda gibiydi. Ama Jasper de aynen böyle dememiş miydi? Garip bir şeyler oluyormuş gibi hissetmeyeceğini söylememiş miydi? Ama Caine yine de, aklını kaçırmaya başlasa ya da bir tahtası gevşemeye başlasa, bunu anlayacağını düşünüyordu. Anlardı. Anlamalıydı.</span></p>

  <p class="calibre17"><span class="calibre5">Birden elindeki cep telefonu titremeye başladı. Caine’nin yüreği ağzına geldi, elindeki telefonu neredeyse düşürüyordu. Kimin aradığını anlayabilmek için ekrana baktı.</span></p>

  <p class="calibre17"><span class="calibre5">ÖZEL NUMARA</span></p>

  <p class="calibre17"><span class="calibre5">Bir an için telefona cevap vermemeyi düşündü, ama sonra fikrini değiştirdi. Hâlâ uyuşuk olan parmaklarıyla telefonunu açmaya çalıştı.</span></p>

  <p class="calibre17"><span class="calibre5">“N’aber Caine? Vitaly ben. Nasıl oldun?”</span></p>

  <p class="calibre17"><span class="calibre5">Caine’nin bir anda karnına sancılar saplandı. “İyiyim, gayet iyiyim. Sağ ol. Sen nasılsın?” 11.000 dolar borçlu olduğu adama söyleyecek başka bir laf bulamamıştı.</span></p>

  <p class="calibre17"><span class="calibre5">“Aslında pek iyi değilim Caine. Ama bu derdime deva olabileceğini düşünüyorum.” Nikolaev duraksadı. Caine konuşmakta tereddüt etti, ama birkaç saniye sonra -sessizlik uzadıkça- konuşması gerektiğini anladı.</span></p>

  <p class="calibre17"><span class="calibre5">“Ya... Evet, herhalde şu para meselesi hakkında arıyorsun.” Adam cevap bile vermedi. Caine’nin dili damağı kurudu. Kaloriferin üstünde unutulup kuruyunca kaskatı kesen bir çamaşır gibiydi dili. “Ben hazırlıklıyım Nikolaev. Hastaneden çıkar çıkmaz, hemen ödemeye hazırım.”</span></p>

  <p class="calibre17"><span class="calibre5">“Faiziyle birlikte.”</span></p>

  <p class="calibre17"><span class="calibre5">“Tabii, faiziyle birlikte. Tabii ki.” Caine yutkunmaya çalıştı, ama boğazı da düğümlenmişti. “Faizi ne kadar bu arada?”</span></p>

  <p class="calibre17"><span class="calibre5">“Standart faiz. Haftalık yüzde beş ve her hafta faiz katlanıyor biliyorsun. Yani şunu açıklığa kavuşturalım; paran var, değil mi? Kulübün iyi bir müşterisisin, seni burada görmek isteriz. Severim seni bilirsin.”</span></p>

  <p class="calibre17"><span class="calibre5">“Tabii ki param var,” diye yalan söyledi. “Hiç sorun yok.”</span></p>

  <p class="calibre17"><span class="calibre5">“Enfes,” diyen Nikolaev’in sesi tehditkârdı. “Bankada mı para?”</span></p>

  <p class="calibre17"><span class="calibre5">“Evet.” Caine’nin midesi bulanmaya başladı.</span></p>

  <p class="calibre17"><span class="calibre5">“İyi. Madem yataktan çıkamıyorsun Sergey’i yollayacağım sana. Ona banka kartını verirsin, o da gider parayı çeker. Böylece seni, kalkıp şehre inme derdinden kurtarmış oluruz,” dedi Nikolaev. “Sen iyileşmeye bak.”</span></p>

  <p class="calibre17"><span class="calibre5">“Sağ ol,” dedi ne yapacağını şaşıran Caine. Zaman kazanmak istiyordu. Hayatta son isteyeceği şey, Nikolaev’in yüz kiloluk korumasının kendisini hastanede ziyaret etmesiydi. “Vitaly sorun şu ki belki fonlarımı nakite çevirmem gerekebilir. Bilirsin işte. Bankada iki bin kadar nakit var, gerisi kâğıt. Ayrıca, birkaç CD falan da satacağım. Bunun gibi şeyler.”</span></p>

  <p class="calibre17"><span class="calibre5">“Hani tüm para bankadaydı?” Nikolaev bir an sustu. “Caine şu an bana yalan söylemeni tavsiye etmem.”</span></p>

  <p class="calibre17"><span class="calibre5">“Öyle... Yani demek istediğim... Yalan değil. Param var, ama nakit değil. Ama her an nakde çevirebilirim... Emin ol çevirebilirim, Vitaly. Buradan çıkar çıkmaz.”</span></p>

  <p class="calibre17"><span class="calibre5">“Peki, öyleyse şöyle yapacağız. Sergey lobide bekliyor. Onu yukarı yollayacağım banka kartını alması için. Bu gece 1.000 dolar çeker, sonra da sen hastanede kaldığın sürece her gün 500 dolar çeker. Çıkınca da CD’lerini falan satarsın. İyi mi?”</span></p>

  <p class="calibre17"><span class="calibre5">“Tabii Vitaly... Olur.” Caine bunun gerçekleşebilmesi için bankadaki 400 dolardan fazlasına sahip olması gerektiğini biliyordu.</span></p>

  <p class="calibre17"><span class="calibre5">“Tamam o zaman. Sergey birkaç dakikaya yanında olur.”</span></p>

  <p class="calibre17"><span class="calibre5">“Sağ ol Vitaly.”</span></p>

  <p class="calibre17"><span class="calibre5">“Sorun değil,” dedi Nikolaev sanki Caine’ye bir iyilik yapıyormuş gibi. “Caine bir de...”</span></p>

  <p class="calibre17"><span class="calibre5">“Evet?”</span></p>

  <p class="calibre17"><span class="calibre5">“Çabuk iyileş olur mu?” Telefonu kapadı.</span></p>

  <p class="calibre17"><span class="calibre5">Caine telefonu kapayınca, hastaneden taburcu olma zamanı geldiğini düşündü. Kolalı çarşafı bir kenara itip yavaşça ayaklarını yataktan aşağıya sallandırırken, bacaklarının ağırlığını taşıyamayacağından çekindiği için yavaş hareket ediyordu. Tabanlarının altındaki zemin soğuk ve pürüzsüzdü. Ayakta durabilmek hoşuna gitti. Dengesini sağlayabileceğine emin olduğu anda elbiselerini giydi aceleyle.</span></p>

  <p class="calibre17"><span class="calibre5">Saate baktı. Telefonu kapatalı üç dakika bile olmamıştı. Nikolaev telefonu kapar kapamaz Sergey’i aradıysa kaçmak için çok az zamanı vardı. Dev Rus’un, hastane güvenliğini atlatabileceğinden hiç şüphesi yoktu. Caine yalnızca atlatmasının ne kadar süreceğini kestiremiyordu. Bekleyip bu sorunun cevabını öğrenmeye niyeti de yoktu. Kozlov onu ‘ziyaret’ etmeden önce gitmek istiyordu.</span></p>

  <p class="calibre17"><span class="calibre5">Caine, cılız bir aydınlatmayla ışıklandırılmış koridora bakmak için kapıdan başını çıkarınca, Kozlov’un hantal bir ayı gibi yürüyerek koridorda ilerlediğini gördü. Dev koruma yürümüyordu, sanki ayağını sürüyerek ilerliyordu; bir ayağından diğerine cüssesinin ağırlığını aktararak ortalığı sarsan adımlar atıyordu. Yüreği ağzına geldi. Çok geç kalmıştı. Kozlov’a banka kartını teslim etmek zorunda kalacaktı. Nikolaev, para konusunda yalan söylediğini kestirdiği anda da, Caine’nin bu hayata elveda deme zamanı gelmiş olacaktı.</span></p>

  <p class="calibre17"><span class="calibre5">Birden, nöbetler veya şizofreni artık korkutucu gelmedi, şu andaki durumu daha korkutucuydu. Caine etrafına bakındı, saklanacak bir yer kestirmeye çalıştı gözüne. Ama bir tek, oda arkadaşının yatakta yattığını görebildi. O kadar zor nefes alıyordu ki, bir an için onun ölmüş olabileceğinden bile şüphelendi. Adamın hayatta olduğuna dair tek kanıt EKG monitöründen gelen bip sesiydi.</span></p>

  <p class="calibre17"><span class="calibre5">Caine monitörde zıplar gibi ilerleyen yeşil topa bakarken birden aklına bir fikir geldi.</span></p>

  <p class="calibre23"><img alt="" class="calibre24" src="../Images/00066.jpg" /></p>

  <p class="calibre17"><span class="calibre5">“Kod Mavi-1012. 1012’de mavi kod uygulaması.”</span></p>

  <p class="calibre17"><span class="calibre5">Hemşire Pratt mikrofona konuşurken senelerin verdiği sakinlik ve deneyim okunuyordu sesinden. 1012 numaralı odada birinin ölüm döşeğinde olduğunu diğer hastalara belli etmemek gerektiğini düşünüyordu. Acil durum arabasının koluna yapışıp koridordan aşağıya doğru hızla gitti. Dev cüsseli, sakallı adama çarpana kadar onun koridorda olduğunu fark etmemişti.</span></p>

  <p class="calibre17"><span class="calibre5">Adam kadına öldürecekmiş gibi bakıyordu, ama kadının onu azarlayacak zamanı yoktu. Arabayı adamın çevresinden itip yoluna devam etti. İlk önce odaya o girdi. Tanrım neden hep yaşlılar onun vardiyasında ölürlerdi ki? Bu hafta üç etmişti. Odaya girince ışıkları yakıp, Bay Morrison’un yanına koştu. Adamın kanı çekilmişti sanki bembeyazdı.</span></p>

  <p class="calibre17"><span class="calibre5">O anda kabloyu gördü, yerde duruyordu. Yeni yetme pratisyenlerden biri koşarak odaya girdi ve deneyimli hemşireye neredeyse çarparak durdu.</span></p>

  <p class="calibre17"><span class="calibre5">“Ne kadar zamandır...”</span></p>

  <p class="calibre17"><span class="calibre5">“Yanlış alarm. Kablosu çıkmış.”</span></p>

  <p class="calibre17"><span class="calibre5">“Ne... Ya.” Pratisyen, hemşirenin işaret ettiği yerde duran kablo ucuna baktı.</span></p>

  <p class="calibre17"><span class="calibre5">Hemşire eğilip ucu yerden aldı. Üzerindeki bant hâlâ yapışkanlıydı. Nasıl olmuştu da çıkmıştı? Kadın bu konuda kafa patlatmaya niyetli değildi, on altı yıllık meslek hayatında birçok şey öğrenmişti, garip şeyleri sorgulamanın bir anlamı yoktu.</span></p>

  <p class="calibre17"><span class="calibre5">Burası bir hastaneydi ve garip şeyler hep olurdu.</span></p>

  <p class="calibre23"><img alt="" class="calibre24" src="../Images/00018.jpg" /></p>

  <p class="calibre17"><span class="calibre5">1013 numaralı odanın kapısının eşiğinde duran Caine yan odadan çıkan hemşireye ve pratisyene görünmemek için neredeyse kapıyla bütünleşecekti. Birkaç saniye sonra, Kozlov sessizce ve çaktırmadan 1012 numaralı odaya girince, koridora fırlayıp kırmızı neon ışıklı bir tabelayla aydınlatılmış olan çıkışa doğru hızlıca yürümeye başladı. Parlayan levhaya bakarken sanki birden gözünün önünde harfler büyüdü ve odayı yerden tavana kadar kapladı. Caine’nin boğazı düğümlendi.</span></p>

  <p class="calibre17"><span class="italic"><span class="calibre5">Hayır, hayır, şimdi bunun sırası değildi.</span></span></p>

  <p class="calibre17"><span class="calibre5">Caine gözlerini sıkıca yumarak görsel halüsinasyonlarının geçmesi için kendine hâkim olmaya çalıştı. Bunu yaptığı anda da birden başının döndüğünü fark etti. Dengesini sağlayabilmek için yanında durduğu hastane arabasının koluna yapıştı. Yavaş yavaş kendine gelmeye başlayıp gözlerini açınca da arabanın içinde ameliyat kıyafetleri ve hastane önlükleri olduğunu gördü. Tıka basa doluydu. Hiç düşünmeden beyaz bir doktor önlüğü çekip aldı ve üstüne giydi.</span></p>

  <p class="calibre17"><span class="calibre5">O anda arkasında cüsseli birinin ayak seslerini duydu. Belli ki bu Kozlov’du. Caine üstüne atlayacağını düşündüğü dev Rus’un saldırısına kendini hazırlamak istercesine omuzlarını dikleştirdi. Kozlov’un dolgun elini omzunda hissettiği anda kaçacak bir yeri olmadığını anladı. Ama Caine’yi tutup duvardan duvara atmaya başlamaktansa, Kozlov yalnızca onu kabaca bir kenara itip, koridorda köşeyi dönerek yoluna devam etti.</span></p>

  <p class="calibre17"><span class="calibre5">Caine bir an için, şaşkın bir halde olduğu yerde kala kaldı. Sonra, beyaz önlüğü gören Rus’un aldanıp kendisini bir doktor sandığını anladı. Zorlanarak ilerleyip koridorun sonundaki ikili kapılardan dışarı attı kendini. Asansörleri bulduğunda tam gümüşi düğmelerden birine basmak için elini uzatmıştı ki baldırında bir titreşim hissetti ve telefonu çalmaya başladı.</span></p>

  <p class="calibre17"><span class="calibre5">“Lanet olası meret!” Caine cebine el atıp telefonu susturmaya çalıştı. Ama iş işten geçmişti, çünkü ikili kapılar açılınca elinde cep telefonuyla Kozlov göründü. Gülümsüyordu.</span></p>

  <p class="calibre17"><span class="calibre5">Caine çaresizce asansör kapılarına baktı, için için yalvarıyordu asansörün gelmesi ve kapıların açılması için. Kaçacak bir yer ararken asansörün kapısı önünde kapalı duruyordu. Kozlov sakince ona doğru geliyordu, sanki fırtınadan önceki sessizliğin tadını çıkarıyor gibiydi. Tam o anda asansörün kapısı açıldı. Asansörde, elinde paspas olan İspanyol görünümlü bir adam, yanında da tekerlekli bir kovanın içinde su vardı.</span></p>

  <p class="calibre17"><span class="calibre5">“Özür dilerim ama...” dedi Caine neye uğradığını şaşıran hademenin elinden paspası kapıp kovayı olduğu gibi koridordan aşağıya doğru fırlatırken. Planlasa, zamanlaması bu kadar iyi olamazdı. Kozlov kovadan kaçabildi, ama bunu yaparken paspas omzuna çarpınca kova devrildi. Sabunlu sular yere dökülünce de kaydı ve büyük bir gümbürtüyle yere yapıştı.</span></p>

  <p class="calibre17"><span class="calibre5">Caine koca asansörün içine attı kendini ve elinin altındaki ilk düğmeye bastı. Kozlov ayağa kalkamadan kapıların kapanması için de dua ediyordu bir yandan. Kapı kapanırken dev adamın yaklaştığını gördü. Kozlov asansörü durdurmak için kolunu uzatmıştı ama çok geç kalmıştı. Metal kapılar kapandı ve asansör yukarı çıkmaya başladı.</span></p>

  <p class="calibre17"><span class="calibre5">Caine asansör her bir katı çıkarken değişen sayılara bakıp birden kendini ne kadar aptalca bir duruma düşürdüğünü anladı. Ne yapmaya çalışıyordu? Hastanenin içinde bir Rus mafya üyesiyle kovalamaca mı oynuyordu? İşler nasıl böylesine çığrından çıkmıştı?</span></p>

  <p class="calibre17"><span class="calibre5">Sonra birden anladı: İlaç. Hapı yutmuştu, uyanmıştı ve sonra... Ne olmuştu?</span></p>

  <p class="calibre17"><span class="calibre5">Belki şizofren olmuştu, belki de bir nöbet geçiriyordu ve Rus mafyasının peşinde olduğunu sanıyordu. Ama bu imkânsızdı. Her şey gerçekti. Hapı almadan önce kaybetmişti parayı. Tamam, son birkaç dakikadır her şey garipleşmişti, ama bu Caine’nin kendisinin garipleştiği anlamına gelmiyordu. Öyle değil mi?</span></p>

  <p class="calibre17"><span class="calibre5">Belki de bu bir karabasandı, ilacı alınca görmeye başladığı kötü bir rüyaydı. Hayal görmediğinden emin olmak için kendini çimdikledi. Canı acıdı ama bu herhangi bir şeyi kanıtlıyor muydu? Belki de canının acıdığını hayal ediyordu. Bu, sonsuz bir mantık döngüsüydü, ya da mantıksız bir döngü; hangi açıdan baktığına bağlıydı insanın. Halüsinasyon gören, olmayan şeyleri gören biri, böyle bir anı yaşadığından veya yaşamadığından nasıl emin olabilirdi ki?</span></p>

  <p class="calibre17"><span class="calibre5">Ya korktuğu başına geldiyse?</span></p>

  <p class="calibre17"><span class="calibre5">Ya tamamen keçileri kaçırdıysa, normalle anormal arasındaki çizgiyi geçtiyse?</span></p>

  <p class="calibre17"><span class="calibre5">Jasper’in sözleri çınlıyordu kulaklarında. Sanki dalga geçiyordu onunla. “</span><span class="italic"><span class="calibre5">İnsana bir şey oluyormuş gibi gelmiyor, her şey normalmiş gibi geliyor... İşte bu yüzden bu kadar korkutucu...</span></span><span class="calibre5">”</span></p>

  <p class="calibre17"><span class="calibre5">Asansör birden sarsılarak durunca, kapıların açılacağını belli eden zil sesi duyuldu. Bu Caine’ye bir fırın saatini hatırlattı. Kapılar açılınca hiç düşünmeden on beşinci katta indi. Bu katta hangi hastaların yattığına dair bir levha falan yoktu. Kendi yattığı koridora benziyordu. Arkasında kalan asansörün kapısı kapandı.</span></p>

  <p class="calibre17"><span class="calibre5">Caine başka bir asansöre binmeyi düşündü, ama sanki içinden bir ses ona bunu yapmamasını söylüyordu. Sanki gerçekten kafasının içinde bir ses vardı. ‘</span><span class="italic"><span class="calibre5">Daha değil... Daha işin bitmedi</span></span><span class="calibre5">.</span><span class="italic"><span class="calibre5">’</span></span> <span class="calibre5">Bu, gerçekten aklını kaçırdığını mı kanıtlıyordu acaba? Hayır. Bunu kabul edemiyordu. Bunun sadece içgüdülerinin sesi olduğunu tekrarladı kendine. Genelde içgüdülerini dinlerdi, dinlemekle de akıllılık ederdi. Güvenirdi içgüdülerine. Ancak, poker masasında kaybedecek bir ele 11.000 dolar yatırma kararını da içgüdülerini dinleyerek vermişti, pek de iyi olmamıştı.</span></p>

  <p class="calibre17"><span class="calibre5">Aklından geçen tüm bu düşünceleri bir kenara itmeye çalışan Caine, boş koridor boyunca yürüdü. Ayak sesleri sert ve soğuk zeminde çınlıyordu. İkili bir kapıya geldi. Kapının pürüzsüz kollarına el atınca birden sanki daha önce buraya gelmiş, bunları yaşamış gibi hissetti kendini.</span></p>

  <p class="calibre17"><span class="calibre5">Her şey o kadar tanıdıktı ki. Elinin altındaki soğuk metal kol, başının üstündeki pek de parlak olmayan floresan lamba, çevreyi sarmış olan antiseptik alkol ve ilaç kokusu. Birden, çok yoğun duygular hissetti ve kendini... Neydi bu duygu? Öngörü müydü? Psişik miydi?</span></p>

  <p class="calibre17"><span class="calibre5">Birden kendine çok güvendi. Sanki elinde bir floşroyal varmış da, asla kaybedemezmiş gibi hissetti. İkili kapıdan içeri girdi ve diğer tarafta ne olduğunu görmek istedi. Sessiz odaların önünden geçerken sanki soğuk bir rüzgâr yalıyordu yüzünü. Yaşayacağını önceden bildiği her anın tadını çıkarmak istercesine soludu bu soğuk havayı.</span></p>

  <p class="calibre17"><span class="calibre5">Caine bu deneyimin sakinleştirici, huzurlu olduğunu düşündü. Uyuyan insanların kapılarının önünden yürümek ve bilinçsiz zihinlerinde ne gibi rüyalar, hülyalar, karabasanlar canlandırdıklarını düşünmek...</span></p>

  <p class="calibre17"><span class="calibre5">Tavana kadar yığılmış meyveli çörekler... Ağızlarından köpükler saçan kuduz köpekler... Eski sevgilisiyle çirkin bir yüzleşme...</span></p>

  <p class="calibre17"><span class="calibre5">Bunlar geçmişte yaşanmış, canlı tutulmuş hatıralar gibi birer birer geçti aklından. Birden huzurlu hissetti kendini, sanki empati kurmuş, bağlıymış gibi... Ama neye bağlıydı ki?</span></p>

  <p class="calibre17"><span class="calibre5">‘</span><span class="italic"><span class="calibre5">Onların zihinlerine</span></span><span class="calibre5">’ dedi Ses (içgüdüsü) fısıldayarak. Caine bunun delilik olduğunu geçirdi aklından.</span></p>

  <p class="calibre17"><span class="calibre5">‘</span><span class="italic"><span class="calibre5">Tabii ki öyle. Ama bu gerçek olmadığı anlamına gelmez.</span></span><span class="calibre5">’</span></p>

  <p class="calibre17"><span class="calibre5">Korkarak başını salladı. İşte olan olmuştu. Tamamen aklını kaçırmıştı, halüsinasyon görüyordu. Ama tüm bunların gerçek olmaması söz konusu değildi, çünkü çok gerçekçiydi. Jasper’in sözleri çınladı kulaklarında.</span></p>

  <p class="calibre17"><span class="calibre5">‘</span><span class="italic"><span class="calibre5">Gördüklerin gerçek gibidir. Doğal, hatta olağan. Sanki hükümetin düşüncelerini çalmaya çalışması ya da en yakın arkadaşının seni öldürmeye çalışması en normal şeymiş gibi gelir.</span></span><span class="calibre5">’</span></p>

  <p class="calibre17"><span class="calibre5">Tüyleri diken diken olurken soğuk terler döktü. Odaklanmalıydı. Etrafına daha dikkatli bakmaya başladı. Önünden geçtiği her kapının üstünde bir numara, bir de beyaz kart vardı. Kartın üstünde odada yatan hastanın soyadı ve adı yazılmıştı büyük harflerle. HORAN, NINA. KARAFOTIS, MICHAEL. NAFTOLY, DEBRA. KAUFMAN, SCOTT.</span></p>

  <p class="calibre17"><span class="calibre5">Dördüncü odanın önünden geçene kadar bu isimleri okurken birini aradığının farkına varmadı. Her kapının önünden geçerken beynindeki Ses ona ‘</span><span class="italic"><span class="calibre5">hayır, hayır, hayır</span></span><span class="calibre5">’ demişti.</span></p>

  <p class="calibre17"><span class="calibre5">Beşinci kapıdaki ismi okuyunca durdu. Odada birinin ağladığını duyabiliyordu.</span></p>

  <p class="calibre17"><span class="calibre5">Evet, işte kızı buldun.</span></p>

  <p class="calibre17"><span class="calibre5">Hiç tereddüt etmeden içeri girdi.</span></p>

  <p class="calibre17"><span class="calibre5">Koca hastane yatağının örtüleri kırışıktı, ama sanki yatakta kimse yok gibiydi. Gözleri odanın karanlığına alışınca yastığın üstünde bir oyuncak bebeğin başını gördü. Sonra da bebek ona doğru dönüp kocaman, yaşlı gözlerini kırpıştırdı.</span></p>

  <p class="calibre17"><span class="calibre5">Caine bağırmamak için kendini zor tuttu. Dilini ısırıp korkusunu yenmeye çalıştı. O anda da gördüğünün bir bebek değil de küçük bir kız olduğunun farkına vardı. Koca yatağın içinde o kadar küçük kalmıştı ki, çok yalnız görünüyordu.</span></p>

  <p class="calibre17"><span class="calibre5">“İyi misin?” diye sordu ne diyeceğini bilemeyerek.</span></p>

  <p class="calibre17"><span class="calibre5">Kız konuşmadı, ama Caine kızın başını salladığını fark etti.</span></p>

  <p class="calibre17"><span class="calibre5">“Bir hemşire çağırayım mı?”</span></p>

  <p class="calibre17"><span class="calibre5">Kız başını hayır anlamında salladı.</span></p>

  <p class="calibre17"><span class="calibre5">“Peki, ben kalayım mı seninle biraz?”</span></p>

  <p class="calibre17"><span class="calibre5">Küçük kız başını salladı.</span></p>

  <p class="calibre17"><span class="calibre5">“Peki.” Caine küçük kızın yatağının yanına yavaşça bir iskemle çekip oturdu. “Adım David, ama arkadaşlarım bana Caine der.”</span></p>

  <p class="calibre17"><span class="calibre5">“Merhaba Caine.” Küçük kızın sesinden halsiz olduğu anlaşılıyordu, ama sanki başka bir şey de duyuluyordu; umut muydu duyduğu? Kim bilir belki de umuttu. Ya da başka bir şey miydi? Caine emin değildi. Birden, birkaç saattir bu kadar korktuğu için kendinden çok utandı. Ne de olsa bir yetişkindi, yataktaki kız ise daha bir çocuktu. Onun yaşında, bir hastanede tek başına olmak çok korkutucu olmalıydı.</span></p>

  <p class="calibre17"><span class="calibre5">“Adın Elizabeth değil mi?”</span></p>

  <p class="calibre17"><span class="calibre5">“Ha ha,” derken burnunu çekti kız.</span></p>

  <p class="calibre17"><span class="calibre5">“Çok güzel bir adın var. Benim de küçük bir kızım olsaydı adını Elizabeth koyardım herhalde.”</span></p>

  <p class="calibre17"><span class="calibre5">“Öyle mi?” diye sordu küçük kız burnunu silerken.</span></p>

  <p class="calibre17"><span class="calibre5">“Öyle,” dedi Caine gülümseyerek. Sonra ona bir sır verecekmiş gibi kıza doğru eğilip göz kırptı. “Şimdi de senin, benim de güzel bir adım olduğunu söylemen gerek; gerçi benimki Elizabeth kadar güzel değil ama.”</span></p>

  <p class="calibre17"><span class="calibre5">Elizabeth kıkırdadı. “Senin adın da güzel.”</span></p>

  <p class="calibre17"><span class="calibre5">“Öyle mi?” diye sordu Caine kızı taklit edip sesini incelterek.</span></p>

  <p class="calibre17"><span class="calibre5">Elizabeth yine güldü. “Öyle,” derken gülümseyince birkaç dişinin eksik olduğu görülüyordu. Sonra da, “Sen diğerlerinden farklısın,” dedi.</span></p>

  <p class="calibre17"><span class="calibre5">“Hangi diğerleri?”</span></p>

  <p class="calibre17"><span class="calibre5">“Diğer doktorlardan,” dedi sanki bunu anlamamak için aptal olmak gerekiyormuş gibi. “Diğerleri benimle hiç konuşmazlar. Bir tek ‘ağzını aç, aaa de’ derler.”</span></p>

  <p class="calibre17"><span class="calibre5">“Haklısın, doktorlar fazla konuşmazlar. Tüm gün boyunca hasta insanlarla uğraşıyorlar, onların da işi zor aslında. Anlayışla karşılamak gerekir bence.”</span></p>

  <p class="calibre17"><span class="calibre5">“Herhalde,” dedi kız kendinden yaşça çok olgun birine yakışabilecek bir kadercilikle. “Yoruluyorum da ondan.”</span></p>

  <p class="calibre17"><span class="calibre5">“Evet,” dedi Caine ve o da birden kendini çok yorgun hissetti. “Anlıyorum seni.”</span></p>

  <p class="calibre17"><span class="calibre5">Kız daha dikkatli baktı Caine’ye. Karanlıkta yüzünü seçebilmek için gözlerini kıstı. “Sen gerçekten doktor musun Caine?”</span></p>

  <p class="calibre17"><span class="calibre5">Caine gülümsedi. “Eğer doktor değilsem beni daha az mı seveceksin?”</span></p>

  <p class="calibre17"><span class="calibre5">“Hayır. Daha çok seveceğim.”</span></p>

  <p class="calibre17"><span class="calibre5">“O zaman,” dedi Caine “Değilim.”</span></p>

  <p class="calibre17"><span class="calibre5">“İyi. Çünkü ben doktorları çok sevmem de.”</span></p>

  <p class="calibre17"><span class="calibre5">“Ben de,” dedi Caine.</span></p>

  <p class="calibre17"><span class="calibre5">Kısa bir sessizlikten sonra, Elizabeth ağzını kocaman açarak esnedi.</span></p>

  <p class="calibre17"><span class="calibre5">“Herhalde bana git diyorsun artık. Uyku saatin de geçti.” Caine ayağa kalktı, ama daha bir adım atamadan Elizabeth elini uzatıp adamın koluna yapıştı. Kızın ne kadar güçlü olduğunu fark edince şaşırdı.</span></p>

  <p class="calibre17"><span class="calibre5">“Lütfen hemen gitme. Biraz daha kal. Ben uyuyuncaya kadar kal.”</span></p>

  <p class="calibre17"><span class="calibre5">“Peki,” dedi Caine ve yerine oturdu yine. Kolunu tutan Elizabeth’in elini alıp diğer elinin yanına koydu. “Horladığını duyuncaya kadar hiçbir yere gitmeyeceğim. Söz.”</span></p>

  <p class="calibre17"><span class="calibre5">“Ben horlamam.”</span></p>

  <p class="calibre17"><span class="calibre5">“Görelim bakalım,” dedi Caine kızın örtülerini düzeltirken. “Şimdi gözlerini kapa ve uykunu getirecek bir şeyler düşün.”</span></p>

  <p class="calibre17"><span class="calibre5">Elizabeth ona söyleneni yaptı. Birkaç saniye sonra gözleri kapalıyken başını Caine’ye doğru çevirdi.</span></p>

  <p class="calibre17"><span class="calibre5">“Yarın akşam da beni görmeye gelecek misin?”</span></p>

  <p class="calibre17"><span class="calibre5">“O zamana kadar taburcu olmuş olurum Elizabeth.”</span></p>

  <p class="calibre17"><span class="calibre5">“Belki rüyalarıma girersin. Olmaz mı?”</span></p>

  <p class="calibre17"><span class="calibre5">“Olur. Rüyalarda görüşmek üzere.”</span></p>

  <p class="calibre17"><span class="calibre5">Birkaç dakika sonra Elizabeth’in nefes alıp verişi yavaşladı. Caine parmak uçlarına basarak odadan çıktı. Bu kızın her nesi varsa iyileşeceğinden çok emindi Caine. Her şey bir şekilde yoluna girecekti.</span></p>

  <p class="calibre23"><img alt="" class="calibre24" src="../Images/00048.jpg" /></p>

  <p class="calibre17"><span class="calibre5">Jasper bloğun etrafında bir tur daha attı. Ses’in kendisine ‘hadi’ demesini bekliyordu. Daha önce hiç silah kullanmamıştı ama bu onu endişelendirmiyordu. Resim çekmek gibiydi bu iş; odakla ve bas. Aralarındaki tek fark bir Nikon kamera, 9 milimetrelik bir Lorcin L gibi geri tepmezdi.</span></p>

  <p class="calibre17"><span class="calibre5">Harlem’de, yasa dışı silahı aldığı yerde, birkaç tur antrenman atışı yapmayı düşünmüştü, ama yalnızca iki şarjör mermisi vardı ve boşuna mermi harcamak istemiyordu. Ne kadar mermiye ihtiyacı olacağını bilmiyordu, Ses bu konuda çok fazla ayrıntıya girmemişti. Ona ‘git bir silah al, sonra da şehir merkezine dön’ demişti. Jasper de aynen öyle yapmıştı. Neyse, artık olay yerinde alıştırma yapardı.</span></p>

  <p class="calibre17"><span class="calibre5">Jasper birini öldürmek zorunda kalıp kalmayacağını merak etti. Birini öldürmek istemiyordu, ama eğer Ses ona öldürmesini söylerse öldürürdü. Ses onu yanlış yola sürüklemezdi. Bu imkânsızdı zaten, çünkü Ses her şeyi, bilinebilecek her şeyi bilirdi.</span></p>

  <p class="calibre17"><span class="calibre5">Jasper bunun nedenini bilmese de emindi. Ses ona hiçbir zaman her şeyi bildiğini söylememişti, ama bazen Ses onunla konuşurken zihninin bir yerinde Jasper onun gördüklerini görebiliyordu. Böyle anlarda da Jasper, her şeyi görebiliyordu. David’e zarar vermek için komplo kuran, kafa kafaya vermiş herkesi görmüştü. Birileri onu para karşılığı satmaya hazırdı. Diğerleri onu denek olarak kullanmak istiyorlardı. Birkaç kişi de ölmesini istiyordu.</span></p>

  <p class="calibre17"><span class="calibre5">İşte Jasper bu yüzden silah almak zorunda kalmıştı; koruma için. David’e zarar vermeye çalışanlara karşı onu korumak için. Asla ikizine zarar vermelerine izin vermeyecekti. Asla...</span></p>

  <p class="calibre17"><span class="calibre5">Zamanı geldi.</span></p>

  <p class="calibre17"><span class="calibre5">Jasper boş kaldırımda, olduğu yerde dondu kaldı ve başını yana eğdi.</span></p>

  <p class="calibre17"><span class="italic"><span class="calibre5">- Aynen bana dediğin gibi silahı aldım.</span></span></p>

  <p class="calibre17"><span class="italic"><span class="calibre5">Hazır mısın?</span></span></p>

  <p class="calibre17"><span class="italic"><span class="calibre5">- Evet.</span></span></p>

  <p class="calibre17"><span class="italic"><span class="calibre5">İyi. Sana şimdi yapacaklarını tek tek anlatacağım...</span></span></p>

  <p class="calibre17"><span class="calibre5">Jasper dinlerken sonsuzluğun bir parçasını görebilmek için gözlerini kapadı. Bunu yaptığı anda da gülümsemeye başladı, çünkü gerçek amacını anlamıştı. Sonra Ses sustu. Gözlerini açtığında bu görüntüler bilincinde yalnızca birer gölge olarak iz bıraktı.</span></p>

  <p class="calibre17"><span class="calibre5">Gördüğü her şeyi hatırlamasa da kendini bulutların üzerindeymiş gibi hissediyordu, sanki içini tarif edilemez bir mutluluk kaplamıştı. Elindeki silaha daha da sıkıca sarılarak, sokak boyunca hızla ilerledi. Zamanında yetişebilmek için depar atması gerekecekti.</span></p>

  <p class="calibre23"><img alt="" class="calibre24" src="../Images/00072.jpg" /></p>

  <p class="calibre17"><span class="calibre5">Caine, Elizabeth’in odasından çıkınca, o odaya girmesini teşvik eden şey her neyse, içgüdüleri (Ses?) sustuğu için memnundu. Artık orada olmak için bir nedeni kalmayınca asansöre binmek için koridor boyunca yürüdü. Zemin kata geldiğinde birden bir şey onu durdurmaya çalışıyormuş gibi hissetti. Sanki biri kulağına fısıldıyordu.</span></p>

  <p class="calibre17"><span class="calibre5">Ana çıkıştan çıkma. Orada seni bekliyor. Acil servisten çık.</span></p>

  <p class="calibre17"><span class="calibre5">İçgüdülerini dinlemekten (Ses’i dinlemek demek daha doğru olacaktı belki de) çekinen Caine koridorlarda dolanıp Acil Servis’i buldu. Bu televizyon dizilerindeki acil servisler gibi bir yer değildi. Yakışıklı doktorlar ‘hastaya acil müdahale gerekiyor’ ya da ‘hemen ameliyata alın’ diye bağrışarak koşuşturmuyorlardı koridorlarda. Mutsuz insanlar duvar diplerindeki oturma yerlerine dizilmişlerdi; öksürüp, tıksırıp duruyorlardı, yaralarından kan ve cerahat akıyordu.</span></p>

  <p class="calibre17"><span class="calibre5">Çıkışı gören Caine oturanların arasından oraya doğru yöneldi. Kocasıyla tartışan hamile bir kadının yanından geçti. Birden başı dönünce oda sanki gitti geldi gözünün önünde. Sanki bir şelalenin arkasından bakıyordu Acil Servis’e. Durdu ve yanındaki sandalyenin arkasına tutunup gözlerini sıkıca kapadı. Kapı eşiğinde tartışan çifti duymamaya çalıştıysa da beceremiyordu.</span></p>

  <p class="calibre17"><span class="calibre5">“Tek başıma kalamam. Sabahtan o salak trene binip gidiyorsun ve akşam dönüyorsun. Ben de burada kalıyorum, senden çok uzakta.”</span></p>

  <p class="calibre17"><span class="calibre5">“Hayatım ama...”</span></p>

  <p class="calibre17"><span class="calibre5">“Bana ‘hayatım ama’ deme. Binbir türlü şey gelebilir başıma. Gel doktora soralım. Siz ne dersiniz?” Bir an için sessizlik oldu. “Doktor bey? Doktor bey?”</span></p>

  <p class="calibre17"><span class="calibre5">Caine gözlerini açtığında artık başının dönmediğini hissedince rahatladı. Hamile kadın ona bakıyordu.</span></p>

  <p class="calibre17"><span class="calibre5">“Pardon?” dedi Caine aklı karışmış bir şekilde.</span></p>

  <p class="calibre17"><span class="calibre5">“Üç defa erken doğum kasılmaları yaşamış ve ilk bebeğini kaybetmiş bir kadının, eşi sürekli doğu yakası boyunca gidip gelen bir trendeyken, evde tek başına kalması doğru mu sizce?”</span></p>

  <p class="calibre17"><span class="calibre5">Caine hamile kadının kocasına baktı sanki soruya cevap vermesine yardım edebilirmiş gibi. Adam sadece omuz silkti.</span></p>

  <p class="calibre17"><span class="calibre5">“Emin değilim,” dedi Caine bir yandan akıllıca bir şeyler söyleyebilmek için aklını çalıştırmaya çalışarak. “Yakınlarda oturan akrabalarınız var mı?”</span></p>

  <p class="calibre17"><span class="calibre5">Kadın hayır anlamında başını salladı. “Philadelphia’da bir kız kardeşim var sadece.”</span></p>

  <p class="calibre17"><span class="calibre5">“Benim kardeşim de orada oturuyor. Dünya ne kadar küçük, değil mi?” dedi sanki kendi kendine konuşuyormuş gibi. Birden düşünmeden konuştu, “Neden gidip kardeşinizle kalmıyorsunuz? Bebek gelene kadar demek istedim.”</span></p>

  <p class="calibre17"><span class="calibre5">Bunu duyan kocanın yüzünde güller açtı sanki. “Evet, hayatım bence de bu harika bir fikir. İki ay Nora’nın yanında kalırsın. Bebek doğunca da eve gelirsin. Herkes mutlu olur böylece.”</span></p>

  <p class="calibre17"><span class="calibre5">Kadın birbirine kenetlediği şişmiş ellerine baktı. Sanki yalnız kalmaktan korkuyormuş gibi kendi ellerini tutuyordu. Birden başını salladı. “Tamam, onu ararım.”</span></p>

  <p class="calibre17"><span class="calibre5">Adam rahatlayarak iç geçirdi, eşini alnından öptü ve elini Caine’ye doğru uzattı. “Çok teşekkür ederiz doktor bey.”</span></p>

  <p class="calibre17"><span class="calibre5">“Rica ederim,” dedi Caine. Bu garip sohbet sona erdiği için çok memnundu. “İyi şanslar size.”</span></p>

  <p class="calibre17"><span class="calibre5">“Sağ olun,” derken adam hâlâ Caine’nin elini sıkıyordu.</span></p>

  <p class="calibre17"><span class="calibre5">Adam karısına kapıya kadar eşlik ederken, kadın hâlâ ona saat başı aramasını söylüyordu. Kadın adama sürekli yeni cep numarasını tekrarlatıyor, ezberlediğinden emin olmak istiyordu. Böylece adamın aramamak için bir bahanesi olmamasını istiyordu.</span></p>

  <p class="calibre17"><span class="calibre5">Caine çiftin dışarı çıkmasını bekledi. Arkalarından giderse yine kendini bir aile kavgasının ortasında bulacağından çekiniyordu. Genç çiftin gittiğine emin olunca da son yirmi adımı atarak hastaneden çıktı. Çıkıştan dışarı adımını attığı anda buz gibi hava iliklerine işledi.</span></p>

  <p class="calibre17"><span class="calibre5">Soğuktan nefret etmesine rağmen, Caine kulaklarını uyuşturan, beyaz önlüğün içine işleyen havanın tadını çıkardı. Kaçmıştı. Her şey yoluna girecekti. Birden kaba bir çift el yakasına yapıştı ve onu bir apartmanın duvarına sertçe yasladı.</span></p>

  <p class="calibre17"><span class="calibre5">Caine başını duvara çarpmıştı. Omuriliği bile ağrıdı. Daha elini bile kaldıramadan, adam bir kolunun altına kıstırdığı Caine’yi yarı taşıyarak, yarı sürükleyerek boş bir arsanın köşesine götürdü. Onu orada yere attı. Sonra da Caine’nin gırtlağına yapışıp yıkık dökük bir tuğla duvara doğru itti.</span></p>

  <p class="calibre17"><span class="calibre5">Caine karanlıkta adamın yüzünü göremese de aksanını duyunca kim olduğunu anladı.</span></p>

  <p class="calibre17"><span class="calibre5">“Bay Caine,” diye gürledi Kozlov. “Ben de sizi arıyordum.”</span></p>

  <h4 class="calibre23" id="filepos247809"><span class="calibre5">8</span></h4>

  <p class="calibre17"><span class="calibre5">Silahın sesi insanın kulağında çınlıyordu. Jasper hiç bu kadar ses çıkacağını tahmin etmemişti. Bu sesi duyunca kardeşine saldıran adam donup kaldı. Yumruk atmak için geriye çektiği eli bir Actionman oyuncağınınki gibi havada kaldı.</span></p>

  <p class="calibre17"><span class="calibre5">“Onu bırak.” Jasper’in sesi biraz titriyordu, ama bu umrunda değildi. Kardeşinin boğazını sıkan adam onu yavaşça bırakarak ellerini kaldırdı. David dizlerinin üzerine kapaklandı. Çok kötü öksürüyordu.</span></p>

  <p class="calibre17"><span class="calibre5">“İyi misin?” diye sordu Jasper.</span></p>

  <p class="calibre17"><span class="calibre5">“Sen nereden çıktın? Ne işin var burada?” diye sordu öksürmekten zar zor konuşan Caine.</span></p>

  <p class="calibre17"><span class="calibre5">“Boş ver, anlatsam inanmazsın. Herif kim?” Jasper elleri hâlâ havada olan Rus’u işaret etti.</span></p>

  <p class="calibre17"><span class="calibre5">“Sergey,” dedi David ayağa kalkarken. Sesi çatlayan David Rus’un elinin kolunun yetişebileceği bir yerde durmamaya özen gösteriyordu. “Vitaly’ye söyle bu hafta sonuna kadar parasını getireceğim, Sergey.”</span></p>

  <p class="calibre17"><span class="calibre5">“Bu Bay Nikolaev’in hiç hoşuna gitmeyecek,” diye homurdandı Sergey.</span></p>

  <p class="calibre17"><span class="calibre5">“Eminim gitmeyecektir,” dedi David. “Sen yine de ona söyle, tamam mı?”</span></p>

  <p class="calibre17"><span class="calibre5">Sergey sanki ‘kendi mezarını kazmak istiyorsan sen bilirsin’ der gibi omuz silkti.</span></p>

  <p class="calibre17"><span class="calibre5">David ondan uzaklaşarak Jasper’in arkasına geçti. Jasper de elindeki tabancayı çevirdi ve kabzasıyla Sergey’in başının arkasına vurdu. Dev adam kesilmiş bir ağaç gibi öne doğru yığıldı.</span></p>

  <p class="calibre17"><span class="calibre5">“Arkadaşın kendine gelmeden tabanları yağlasak iyi olacak,” dedi derin derin nefes alan Jasper.</span></p>

  <p class="calibre17"><span class="calibre5">David ilk defa kardeşine dikkatle baktı. “Sen nasıl oldu da...?”</span></p>

  <p class="calibre17"><span class="calibre5">Jasper, ona anlatmak istiyordu, ama kardeşinin buna hazır olmadığını biliyordu. David’in karşısında normalmiş gibi davranmak çok önemliydi. Eğer deli gibi davranırsa, ona güvenmezdi. Ama Jasper için bu zor değildi; hayatının büyük bir kısmında normalmiş gibi davranmaya alışmıştı, bu rolü nasıl oynayacağını gayet iyi biliyordu.</span></p>

  <p class="calibre17"><span class="calibre5">“Şanlısın diyelim,” diye yalan söyledi. “Hadi, gel gidelim.”</span></p>

  <p class="calibre17"><span class="calibre5">Jasper kardeşinin koluna yapışıp onu uzaklaştırdı. Birkaç blok yürüdüklerinde David durdu.</span></p>

  <p class="calibre17"><span class="calibre5">“Dur biraz. Nereye gidiyoruz?”</span></p>

  <p class="calibre17"><span class="calibre5">“Evine.”</span></p>

  <p class="calibre17"><span class="calibre5">“Oraya gidemeyiz,” dedi David başını sallayarak. “Nikolaev orada beni bekliyordur.”</span></p>

  <p class="calibre17"><span class="calibre5">“Hayır,” dedi kendinden emin bir sesle Jasper.</span></p>

  <p class="calibre17"><span class="calibre5">“Bundan nasıl emin olabilirsin ki?”</span></p>

  <p class="calibre17"><span class="calibre5">Jasper buna cevap vermedi. David’in koluna yapıştı, koşarak ve kardeşini de yanı sıra koşturarak ilerledi.</span></p>

  <p class="calibre23"><img alt="" class="calibre24" src="../Images/00180.jpg" /></p>

  <p class="calibre17"><span class="calibre5">Caine’nin dairesine vardıklarında güneşin ilk ışıkları odayı aydınlatmaya başlamıştı bile. Pencereden bakınca ufukta yeni doğan güneşi görebiliyordu. Duvar saati 06:28’i gösteriyordu. Evinde bir tek bu saat, bir de telesekreter kalmıştı; diğer tüm elektronik aletleri almışlardı. Her şeyini almışlardı. Nikolaev işini iyi yapmış, hiçbir şeyi atlamamıştı.</span></p>

  <p class="calibre17"><span class="calibre5">Satranç taşları yere dağılmıştı. Caine eğilip siyah bir atı aldı. Atın ağız kısmı çatlamıştı. Bir şey kaybetmiş gibi mutsuz hissetti kendini birden. Bu satranç takımı Caine’nin tek değerli eşyasıydı. Babası altıncı yaş gününde hediye etmişti ona bunu. Babası bu garip taşları siyah beyaz zemine yerleştirdiği ilk gün, Caine satrancın büyüsüne kapılmıştı.</span></p>

  <p class="calibre17"><span class="calibre5">“Satranç hayat gibidir David,” demişti babası. “Her parçanın kendi işlevi vardır. Bazıları zayıftır, bazıları ise güçlü. Bazıları oyunun başında işine yarar, bazılarıysa sonunda. Ama kazanmak için hepsini kullanmak zorundasın. Aynen hayatta olduğu gibi, satrançta da skor tutulmaz. On parçanı kaybedip, yine de kazanabilirsin oyunu. Satrancın güzelliği budur işte. İşler her an tersine dönebilir. Kazanmak için yapman gereken tek şey tahtanın üzerindeki olası hamleleri ve anlamlarını iyi bilmek ve karşındakinin ne yapacağını kestirebilmek.”</span></p>

  <p class="calibre17"><span class="calibre5">“Yani bu geleceği tahmin etmek gibi bir şey mi?” diye sormuştu Caine.</span></p>

  <p class="calibre17"><span class="calibre5">“Tahmin etmek imkânsızdır. Ama şimdiki zamanı çok iyi bilirsen geleceği kontrol edebilirsin.”</span></p>

  <p class="calibre17"><span class="calibre5">Caine o zamanlar babasının ne demek istediğini anlayamamıştı; ama bu, oyundan büyük zevk almasını engellemedi. Her gece yemeklerini bitirip sofrayı topladıktan sonra, ikizler ödevlerinin başına oturmadan, babaları onlarla birer kez satranç oynardı. Jasper babasını hiç yenemedi, ama Caine sık sık yenerdi.</span></p>

  <p class="calibre17"><span class="calibre5">Caine beyaz şahı alıp tahtadaki yerine koydu. Babasını on küsur yıl önce kaybetmişti. Hâlâ onunla satranç oynamayı özlüyordu.</span></p>

  <p class="calibre17"><span class="calibre5">“Biliyor musun,” dedi Jasper düşüncelere dalmış olan Caine’yi kendine getirerek, “Galiba daha iyi bir oyuncu olduğun için babam seni daha çok severdi.”</span></p>

  <p class="calibre17"><span class="calibre5">“Babam beni daha çok sevmezdi,” dedi Caine, Jasper’in söylediğinde bir gerçeklik payı olduğunu bilmesine rağmen. “Ayrıca, sen de aklını oyuna verdiğinde iyi oynuyordun. Senin sorunun yerinde duramamaktı. Dikkatsizce oynayıp hatalar yapıyordun, bu yüzden de açık veriyordun.”</span></p>

  <p class="calibre17"><span class="calibre5">Jasper omuz silkti. “Aklını vermek sana göre bir şey, bana göre değil,” dedi. “Yastık var mı?”</span></p>

  <p class="calibre17"><span class="calibre5">Kardeşinin geçmişi anmaya niyetli olmadığını ve konuşmaya bir nokta koyduklarını anlayarak Jasper’in kanepede rahat ettiğine emin olduktan sonra yatağına girdi. Başı yastığa değer değmez uyuyakaldı. Bilinçaltı yavaşça devreye girdi, kayıyordu. Sonra da...</span></p>

  <p class="calibre17"><span class="italic"><span class="calibre5">...</span></span></p>

  <p class="calibre17"><span class="italic"><span class="calibre5">Philadelphia’ya giden bir trendeydi.</span></span></p>

  <p class="calibre17"><span class="italic"><span class="calibre5">Vagon bir sağa bir sola sallanıyor, Caine’nin uykusu geliyor. Trenin sesi monoton, pencereden baktığında gördüğü ağaçlar aralıksız kahverengi bir şerit gibi. Kucağına bakınca biraz şaşırıyor. Sol eliyle başka birinin elini tutuyor. Küçücük bir el. Elizabeth de yanında. Caine’ye gülümsüyor ve parmaklarından birini sıkıyor.</span></span></p>

  <p class="calibre17"><span class="italic"><span class="calibre5">Caine sağ eline bakıyor. Parmakları kapalı, uzun kırmızı tırnaklı, büyük ama yumuşak bir el var elinin üstünde. Caine kadına bakıyor; ondan elini bu kadar sıkmamasını istemek üzere. Kadın ona dönünce sanki onu daha önce gördüğünü hissediyor. Tanıdık gibi. Kadının şişkin göbeğini görünceye kadar onun kim olduğunu anlayamıyor. Sonra hatırlıyor. Bu, hastanedeki hamile kadın.</span></span></p>

  <p class="calibre17"><span class="italic"><span class="calibre5">“Nereye gidiyorsunuz?” diye soruyor Caine ikisine.</span></span></p>

  <p class="calibre17"><span class="italic"><span class="calibre5">“Seninle aynı yere,” diye cevap veriyorlar tek bir ağızdan.</span></span></p>

  <p class="calibre17"><span class="italic"><span class="calibre5">“Neden?” diye soruyor Caine, ama bu soruyu sorarak ne öğrenmeye çalıştığını o da bilmiyor.</span></span></p>

  <p class="calibre17"><span class="italic"><span class="calibre5">“Çünkü,” diyor Elizabeth, “İşler böyle yürür.”</span></span></p>

  <p class="calibre17"><span class="italic"><span class="calibre5">“Ya,” diyor Caine sanki bu cevap çok mantıklıymış gibi.</span></span></p>

  <p class="calibre23"><img alt="" class="calibre24" src="../Images/00105.jpg" /></p>

  <p class="calibre17"><span class="calibre5">Otomatik kapılar açılmadan önce Dr. Tversky kravatını düzeltti. Yeşil-siyah kamuflaj kıyafetleri giyen iki adam onu karşıladı. Askeri personelin, şehrin içinde bile, ormanda ortama uyum sağlamak ve gizlenmek için uygun olan bu kıyafetleri giymekte neden ısrar ettiklerini bir türlü anlamamıştı. Gri boyalı odada adamların bu kılıkta gizlenmeleri söz konusu dahi değildi. Hatta filmden fırlamış gerçeküstü kahramanlar gibiydiler.</span></p>

  <p class="calibre17"><span class="calibre5">“Kimliğinizi alabilir miyim efendim?” Adam konuşurken, sesi ifadesizdi. Bu aslında bir istek değil, bir emirdi.</span></p>

  <p class="calibre17"><span class="calibre5">Dr. Tversky ehliyetini verdi ve asker, geçici bir kimlik düzenlerken bekledi. Eline aldığı kimliğe baktı, sonra da yakasına iliştirdi. Büyük harflerle TVERSKY, P. diye yazılmıştı, altında da bir barkod vardı. Acaba ne zamandan beri insanları da sabun paketleri gibi barkodlamak gayet doğal bir şey olarak karşılanmaya başlamıştı?</span></p>

  <p class="calibre17"><span class="calibre5">Kimliğin sağ üst köşesinde kendi resmini görmek onu şaşırtmıştı. Herhalde birkaç saniye önce binadaki izleme kameralarından birine yakalanmıştı. Tversky kendine baktı. Daha önce haberi olmadan resmi çekilmemişti hiç. Birden irkildi, fotoğraftaki adam hiç de iyi görünmüyordu. Kızgın ve bir hayli korkmuş gibiydi. Yüzündeki bu ifadeyi Forsythe’nin de fark edip etmeyeceğini merak etti.</span></p>

  <p class="calibre17"><span class="calibre5">Bu halde toplantıya girmek hiç de hoş değildi; Forsythe korkusunu sezerse bundan faydalanacaktı. Ayrıca, Forsythe’nin ona inanacağı da yoktu herhalde. Tversky hiçbir zaman Forsythe’nin büyük bir bilim veya ilim adamı olduğunu düşünmemişti. O daha çok hak etmediği kadar yükselebilmiş bir bürokrattı, bir idareciydi sadece. Ama Tversky, bu tırnağı bile etmediğini düşündüğü adamdan para istemeye gelmişti.</span></p>

  <p class="calibre17"><span class="calibre5">Ayrıca, yardım da isteyecekti.</span></p>

  <p class="calibre23"><img alt="" class="calibre24" src="../Images/00142.jpg" /></p>

  <p class="calibre17"><span class="calibre5">Forsythe geniş masasının arkasında oturarak eski meslektaşına baktı. Tversky’nin anlattıkları inanılmazdı. İnanılmazdan da öte, imkânsızdı. Ama anlattıklarının tek bir kelimesi bile doğruysa, Forsythe bunu araştırmamayı göze alamazdı. Hatta bu tam istediği fırsat olabilirdi. Tversky’yi zorlamaya karar verdi; adamın kendi teorisine ne kadar inandığını görmek istiyordu.</span></p>

  <p class="calibre17"><span class="calibre5">“Evet, anlattıkların çok ilginç,” dedi Forsythe heyecanını gizleyerek. “Benden ne istiyorsun?”</span></p>

  <p class="calibre17"><span class="calibre5">“Desteğine ihtiyacım var. Bu fenomeni yetkin bir şekilde incelemek için yeterli kaynağım olmadığı ortada. Ama senin elinin altındaki kaynaklarla...”</span></p>

  <p class="calibre17"><span class="calibre5">“Çalışmanı yapabilirsin,” diye arkadaşının başladığı cümleyi bitirdi ellerini kucağında birleştirerek.</span></p>

  <p class="calibre17"><span class="calibre5">“Evet, aynen öyle,” dedi Tversky dişlerini sıkarak. Forsythe için için meslektaşını eleştirdi. Tversky kadar zeki bir adamın, kariyerinde bu kadar deneyim edindiği halde, sinirine hâkim olamaması özellikle de potansiyel bir yatırımcıyla konuşurken sinirlenmesi hiç hoş değildi. Ama tabii ki, Tversky ve onun gibilerin insani ilişkilerde beceriksizlikleri yüzünden Forsythe belli bir konuma gelebilmişti.</span></p>

  <p class="calibre17"><span class="calibre5">“Sana yardım etmek isterim,” diye söze girdi Forsythe, “Ama bu anlattıklarına bakılırsa son yetmiş yıldır kuantum fiziğinde geçerli olan her şeye karşı çıkıyorsun. Bildiğin gibi Heisenberg Be...”</span></p>

  <p class="calibre17"><span class="calibre5">“Heisenberg yanılmıştı,” dedi Tversky.</span></p>

  <p class="calibre17"><span class="calibre5">“Öyle mi?” Forsythe bilim adamlarının kendini beğenmişliklerine, çok gelişmiş egolarına aşinaydı, ama yine de Tversky’nin bu cesur yorumu onu şaşırttı. Heisenberg’in Belirsizlik İlkesi’nin yanlış olduğunu iddia eden birkaç asi olsa da, dünyanın ileri gelen bilim adamlarının hemen hepsi kuantum mekaniğinin esaslarının Werner Heisenberg tarafından ortaya konulduğuna inanıyordu.</span></p>

  <p class="calibre17"><span class="calibre5">Heisenberg, 1926’da yazdığı bir makalede, sonucunu etkilemeden bir fenomeni izlemenin imkânsız olduğunu matematiksel olarak ortaya koymuştu. Bunu kanıtlamak için bir bilim adamının bir subatomik partikülün konumunu ve hızını belirlemeye çalıştığını varsaymıştı.</span></p>

  <p class="calibre17"><span class="calibre5">Bunu yapmanın tek yolu o partikülü bir ışık dalgasıyla aydınlatmaktı. Sonra bilim adamı, ışık dalgasındaki bozulmayı takip ederek, ışıkla aydınlatıldığında partikülün konumunu belirleyebilirdi. Ama deneyin istenmedik bir sonucu da oluyordu: Işık ve partikül kesişinceye kadar partikülün hızı bilinemeyeceği için partikülün hızı belirsiz bir şekilde değiştirilmiş oluyordu.</span></p>

  <p class="calibre17"><span class="calibre5">Heisenberg bir partikülün hem konumunun hem de hızının aynı anda belirlenemeyeceğini ve böylece fiziksel dünyada her zaman bir belirsizlik olduğunu kanıtlamış oldu. Heisenberg, Newtoncu fizikçilerin her zaman savunduğu mutlak ilkelere karşı çıkmış ve dünyanın siyah-beyaz değil de, aslında gri olduğunu ileri sürmüştü. Onun savına göre, gerçek dünyada subatomik partiküllerin tam belirgin konumları olamazdı, ancak olası konumları olabilirdi. Yani, bir partikül, olasılık çerçevesinde belli bir yerde olsa bile aslında gözlemlenene kadar özellikle belli bir yerde de değildir.</span></p>

  <p class="calibre17"><span class="calibre5">Heisenberg şunu ortaya koyabildi: Gözlem sayesinde doğada gerçekte var olduğu haliyle bir partikülün konumunu değil de, doğada gözlemlenen bir partikülün konumu belirlenebilirdi. Birçok bilim adamı bunu pek hoş karşılamadıysa da, Heisenberg’in olasılıklar evreni daha önce kabul görmüş (ve açıklanmamış) fizik denklemleriyle de kanıtlanıyordu.</span></p>

  <p class="calibre17"><span class="calibre5">Sonunda, 1927’de, fizikçiler bir araya gelerek Kopenhag Yorumu olarak adlandırılacak bir yorumda anlaştılar. Bu yorumda Heisenberg’in teorileri destekleniyor ve gözlemlenen fenomenlerin, gözlemlenmeyen fenomenlerden farklı fizik kurallarına tabi olduğu kabul ediliyordu. Bu, bir takım çok ilginç felsefi sorulara ön ayak olduğu gibi, bilim adamları hemen hemen her şeyin olası olduğunu da kabul etmek zorunda kaldılar. Çünkü mutlaklarla değil de olasılıklarla yönetilen bir evrende bütün sonuçlar vardır.</span></p>

  <p class="calibre17"><span class="calibre5">Örneğin, bir partikül, olasılıklara göre bir bilim adamının laboratuvarında olabilir, ama başka bir olasılık da evrenin başka bir yerinde olduğudur. Böylece çağdaş kuantum fiziği doğdu. Gerçi çoğu kişi bunun nasıl olabileceğini anlayamıyordu, ama kimse Heisenberg’in ortaya koyduklarına karşıt bir tezi de savunamıyordu.</span></p>

  <p class="calibre17"><span class="calibre5">Yine de teoriyi herkes kabul etmemişti, özellikle de yürekten Newtoncu olan bilim adamları çünkü onlar determinizme inanıyordu. Onlara göre evren değişmez kurallarla yönetiliyordu ve hiçbir şey belirsiz değildi. Deterministler, her şeyin bir nedeni olduğuna inanır, insanlar eğer ‘gerçek’ kuralları anlayabilse ve evrenin şimdiki durumunu kavrayabilse, bunların tahmin edilebileceğini savunurdu.</span></p>

  <p class="calibre17"><span class="calibre5">Forsythe tüm bunları aklından geçirirken, Tversky’nin ortaya koyduklarını sarsmanın en iyi yolunu arıyordu.</span></p>

  <p class="calibre17"><span class="calibre5">“Heisenberg’i kabul etmemek, determinizmi desteklemek demektir,” dedi Forsythe kelimelerini özenle seçerek. “Bunu mu savunuyorsun?”</span></p>

  <p class="calibre17"><span class="calibre5">“Belki de öyle. Bana kalırsa determinizm hâlâ tamamen çürütülebilmiş değil.”</span></p>

  <p class="calibre17"><span class="calibre5">“Peki ya Charles Darwin?”</span></p>

  <p class="calibre17"><span class="calibre5">Tversky determinizme ilk karşı çıkanlardan biri olan Charles Darwin’in ismini duyunca gözlerini devirdi. Heisenberg’in Belirsizlik İlkesi determinizme karşı geliştirilmiş hem en soyut, hem de son darbe veya teoriydi, ama Darwin’in evrim teorisi bu teoriye indirilen en büyük ve en kolay anlaşılabilir darbelerden biriydi.</span></p>

  <p class="calibre17"><span class="calibre5">Darwin ‘Türlerin Kökeni’ni yazdığında, felsefecilere ve fizikçilere, yüce bir güç tarafından geliştirilmiş bir dünya değil de, sayısız belirsiz mutasyon sayesinde milyonlarca yıl boyunca evrim geçirmiş bir dünya olduğu görüşünü sundu. Bu eser 1859 yılında yayımlandığından beri, Yaradılışçılık’ı reddederek evrimi kabul eden herkes, ayrıca yazgı, kader gibi belirli değişmezler olduğunu da reddetmişti ve determinizmi de reddetmek durumundaydı.</span></p>

  <p class="calibre17"><span class="calibre5">“Yani şimdi evrime de mi karşı çıkıyorsun? Lütfen bana Yaradılışçı olduğunu söyleme.”</span></p>

  <p class="calibre17"><span class="calibre5">Tversky bir kez daha dişlerini sıktı cevap vermeden, Forsythe ise sadece gülümsedi. Pembe dünyalarında yaşayan meslektaşlarını sinir etmek, entelektüel bir sohbetten bile daha zevkliydi Forsythe için. Tversky’ye Yaradılışçı damgası vurmanın ancak komik bir yorum olabileceğinin farkındaydı, ama o da bu yüzden eğleniyordu işte. Belli ki Tversky eğlenmiyordu, çünkü monoton bir ses tonuyla ders verir gibi konuşmaya başladı.</span></p>

  <p class="calibre17"><span class="calibre5">“Tabii ki evrime inanıyorum. Ama Darwin’in evrimin ve doğal seçilimin rastlantısal mutasyonun bir sonucu olarak ortaya çıktığı savı daha kanıtlanamadı. Çağdaş bilimle, mutasyonun daha neden gerçekleştiğini bulamadık diye, fenomenin rastgele veya rastlantısal olduğunu söyleyemeyiz. Şu anda anlaşılamayan bir fenomen bize rastlantısal gibi gelebilir.”</span></p>

  <p class="calibre17"><span class="calibre5">“İnsan genetik yapısında 3.2 milyonu aşkın nükleotid baz vardır. Bunların arasında, belli bir ortam içinde bir insanın fiziksel özelliklerini amaçlı bir şekilde yeniden programlayan kimyasal yapılar olmadığı ne malum? Örneğin, tropik iklimlerde derinin koyulaşması veya rüzgârlı yörelerde elmacık kemiklerinin yükselmesi gibi.”</span></p>

  <p class="calibre17"><span class="calibre5">Forsythe elini kaldırdı. “Tamam, ne demek istediğini anladım. Sözümü geri aldım, Yaradılışçı olduğunu düşünmüyorum. Ama ya determinizm? Peki ya Maxwell?”</span></p>

  <p class="calibre17"><span class="calibre5">James Clerk Maxwell, Heisenberg’in felsefesinin büyük büyük babası olan, 19. Yüzyıl’da yaşamış en önemli fizikçilerden biriydi. Elektromanyetik dalgalar ve termodinamik veya ısı hareketleri ile ilgili çalışmalarıyla adını duyurmuştu. En büyük bulgusu entropi veya eşyayılım kanunuydu: Yani, ikisi de aynı ısıda olana dek, diğerine göre daha sıcak bir varlıktan ısının daha soğuk olana doğru akması.</span></p>

  <p class="calibre17"><span class="calibre5">Bu bilim adamı, sıcak bir bardak suya atılan bir buz küpünün soğukluğunu suya aktarmadığını, suyun sıcaklığının buza çekildiğini göstermişti. Su, buz eriyinceye kadar onu ısıtacak ve tüm sıvı termal bir dengeye ulaşacaktı. Heisenberg gibi Maxwell de mutlak kanunlara inanmıyordu. Gerçi kariyerinin ilk yıllarında bunları saptamaya çalıştı, ama son yıllarında da bunları yıkmaya çalışmıştı.</span></p>

  <p class="calibre17"><span class="calibre5">Bu alandaki en büyük başarısı, Termodinamiğin İkinci Kanunu’nun bir kanun olmadığını kanıtlamasıydı. Meşhur İkinci Kanun’a göre her sistemde, enerji bir alanda odaklanmadan, yayılarak dağılıyordu. Başlarda, ikinci kanun, kayaların neden dağlardan yukarı yuvarlanmadığından tut da, tükenmiş pillerin neden yeniden şarj olmadığına kadar her şeyi açıklamak için kullanılırdı. Çünkü her iki durumda da enerjinin spontane bir şekilde odaklanması gerekirdi; bu da ikinci kanunla çelişiyordu. Enerji her zaman yayılır, bir sistem her zaman en dağınık haline gelir. Böylece ikinci kanuna</span> <span class="italic"><span class="calibre5">Zaman Oku</span></span> <span class="calibre5">adı da verildi, çünkü gerçekten de zamanın akışını yönetiyordu.</span></p>

  <p class="calibre17"><span class="calibre5">Ama Maxwell, İkinci Kanun’un aslında mutlak olmadığını kanıtlayabildi. Bunu yapmak için de bir test tüpünde gaz olduğunu varsaydı. İkinci Kanun’a göre bir sistemdeki tüm enerjinin dağıldığı varsayıldığı için, gaz moleküllerinin tüm olası yerleri kaplayacak şekilde yayılması beklenirdi. Buna göre de, ısı, moleküllerin durmaksızın gelişigüzel hareketi sonucu oluştuğundan, tüpün her yerinin aynı ısıda olması gerekirdi.</span></p>

  <p class="calibre17"><span class="calibre5">Maxwell sonra da moleküllerin hareket yönü ve hızının rastlantısal olduklarını söyleyerek, en hızlı hareket eden moleküllerin test tüpünün bir yerinde toplanabileceğine yönelik bir olasılık olduğunu ileri sürdü. Bu da ani bir ısı artışına yol açardı, çünkü moleküllerin toplandığı yerde spontane enerji konsantrasyonu olurdu. Bu da enerjinin her zaman dağıldığı yönünde bir savı vurgulayan İkinci Kanun’a aykırı bir buluştu.</span></p>

  <p class="calibre17"><span class="calibre5">Maxwell böylece İkinci Kanun’un ancak büyük bir olasılıkla doğru olabileceğini, yani ‘çoğu zaman doğru olabileceğini’ kanıtlamış oldu. Böylelikle de fizik yasalarının büyük bir çoğunluğunun, hiçbir zaman tamamen doğru olamayacağını kanıtlamış oldu.</span></p>

  <p class="calibre17"><span class="calibre5">“İnsanlar, Maxwell’in Termodinamiğin İkinci Kanunu’nun mutlak değil de olası olduğunu ortaya koyuşunun şans diye bir şeyin varlığını kanıtladığını düşünürler,” diye cevap verdi Tversky. “Ama bana kalırsa, gelişigüzellik, rastgele olma durumu, rastlantısallık görünüşte öyle, gerçekte böyle bir şey yok.”</span></p>

  <p class="calibre17"><span class="calibre5">Forsythe, Tversky’nin bu cesur yorumunu duyunca kaşlarını kaldırdı. Adamın söylediğini anlamak bile mümkün değildi neredeyse. Gerçi ikisi de ne demek istediğini anlıyorlardı, ama Forsythe bunu söylemek, dile getirmek zorunda hissetti kendini.</span></p>

  <p class="calibre17"><span class="calibre5">“Yani sen elektronların hızlarının ve yönlerinin gelişigüzel olmadığına inanıyorsun, öyle mi?”</span></p>

  <p class="calibre17"><span class="calibre5">“Eğer Heisenberg’in teorisine gerçekten inanıyorsan, o zaman her şey mümkün,” dedi Tversky. “O zaman da elektronların hareketlerinin rastgele olmama olasılığını da kabul etmeliyiz.”</span></p>

  <p class="calibre17"><span class="calibre5">“Peki, elektron partiküllerinin hareketleri rastgele değilse, arkalarındaki güç ne?”</span></p>

  <p class="calibre17"><span class="calibre5">“Bunun bir önemi var mı?” diye sordu Tversky.</span></p>

  <p class="calibre17"><span class="calibre5">“Tabii ki var,” dedi Forsythe elini sallayarak.</span></p>

  <p class="calibre17"><span class="calibre5">“Neden?”</span></p>

  <p class="calibre17"><span class="calibre5">Forsythe eski meslektaşına bakakalıp, ne diyeceğini bilemedi. “Ne demek neden?”</span></p>

  <p class="calibre17"><span class="calibre5">“Şunu demek istiyorum,” dedi Tversky sandalyenin ucuna oturarak, “Elektronların hareketinin ne tarafından yönetildiğinin, ne gibi bir önemi olabilir? Bu, atomun şimdiye kadar bilinen en küçük parçacığından bile daha küçük parçacıklarının bir sonucu ya da yerel olmayan bir gerçeklikten kaynaklanan bir enerji akımı olabilir, hatta elektronlar zeki varlıklar bile olabilir. Demek istediğim şu, hareketlerinin neden rastgele olmadığının bir önemi yok, rastgele değil... Önemli olan da bu.”</span></p>

  <p class="calibre17"><span class="calibre5">“Ama elektron hareketlerini kontrol eden değişken...”</span></p>

  <p class="calibre17"><span class="calibre5">“Bu da ilginç bir konu olabilir, ama bu benim araştırmamın kapsamının dışında.”</span></p>

  <p class="calibre17"><span class="calibre5">Forsythe önündeki kahveyi içerken Tversky’nin söylediklerini düşündü. “Ama Heisenberg’in neden yanıldığını hâlâ açıklayamadın.”</span></p>

  <p class="calibre17"><span class="calibre5">“Açıklamam gerekmiyor ki. Eğer elektronların hareketlerinde bir amaç olduğunu kabul edersen, o zaman bu amacı belirleyen veya öngören bir güç olduğunu da kabul etmek zorundasın. Anlamıyor musun? Eğer şimdiye kadar saptanmamış, daha ölçümü yapılamayan o güç varsa, o zaman ışık dalgası olmadan da bir elektronu gözlemlemenin bir yolu da vardır.”</span></p>

  <p class="calibre17"><span class="calibre5">Forsythe, ağzı açık dinliyordu.</span></p>

  <p class="calibre17"><span class="calibre5">“Ama mantığın hem döngüsel, hem de kendi kendiyle çelişiyor. Yani diyorsun ki, olasılıklarla yönetilen bir evrende her şey olabileceği için, evren olasılıklarla değil de mutlaklarla yönetiliyor! Heisenberg’in Olasılık Teorisi’ni kullanarak teorinin kendisini çürütüyorsun.”</span></p>

  <p class="calibre17"><span class="calibre5">Tversky sadece başını salladı. Adamın kendini beğenmişliği ve savundukları inanılmazdı; ama garip fikirleri çekiciydi, inandırıcıydı. Yine de, Forsythe, hâlâ Tversky’e kendisini ikna ettiğini belli etmek istemiyordu.</span></p>

  <p class="calibre17"><span class="calibre5">Boğazını temizledikten sonra konuştu Forsythe. “Bu aykırı hipotezi neden kabul edeceğim ben şimdi... Tam olarak neden?”</span></p>

  <p class="calibre17"><span class="calibre5">“Tüm söylediklerimi kabul et demiyorum, bunun olabileceğini kabul et.”</span></p>

  <p class="calibre17"><span class="calibre5">“Neye dayanarak?”</span></p>

  <p class="calibre17"><span class="calibre5">Tversky’nin gözleri parladı. “İnanç, iman belki de.”</span></p>

  <p class="calibre17"><span class="calibre5">“Bu pek ikna edici bir yaklaşım değil. Eminim sen de farkındasındır.”</span></p>

  <p class="calibre17"><span class="calibre5">Tversky omuz silkti. “Bana bak James, ben satıcı değilim. Bilim adamıyım. Ama sana haklı olduğumu söylüyorum; bunu gördüm. Eğer orada olsaydın sen de anlardın.”</span></p>

  <p class="calibre17"><span class="calibre5">“Ama ben orada değildim.”</span></p>

  <p class="calibre17"><span class="calibre5">“Ben oradaydım.”</span></p>

  <p class="calibre17"><span class="calibre5">Forsythe başını salladı. “Özür dilerim, ama bu yeterli değil. Kanıt olmadan fon aktaramam. Yapamam...”</span></p>

  <p class="calibre17"><span class="calibre5">Tversky masayı yumrukladı. “Neden olmasın? Hani bilim devrimciydi? Evlerinin bodrumlarında gece gündüz demeden çalışan fakir dahilerin işiydi. Onlar, çevrelerindeki insanların aksine, evrenin başka bir şekilde işlediğine inananlardı. Vizyonları vardı. Ayrıca, vizyonlarına inanacak yürekleri de vardı.” Tversky ayağa kalktı ve Forsythe’ye doğru eğildi. “Sana yalvarıyorum, hayatında bir defa bir bürokrat gibi değil de, bir bilim adamı gibi düşün.”</span></p>

  <p class="calibre17"><span class="calibre5">Forsythe sırtını sandalyesine yasladı. “Ben zaten bir bilim adamıyım. Aramızdaki tek fark, ben gerçek dünyada yaşıyorum ve kısıtlamaları anlıyorum. Sistemin içinde çalışıyorum; dışında kalıp da sızlanmıyorum. Bana cesaretten söz ettin demin... Ben de sana sorayım o zaman: Cesur musun? Sen ne yaptın bilim için? Hangi riski göze aldın bugüne kadar?”</span></p>

  <p class="calibre17"><span class="calibre5">Tversky hiçbir şey diyemedi. Forsythe, sinirden mi, yoksa diyecek bir şey bulamadığından mı sustuğunu anlayamadı. Ama bu umrunda değildi. Önemli olan neden bir şey dememesi değil, bir şey diyememesiydi.</span></p>

  <p class="calibre17"><span class="calibre5">“Ben de öyle düşünmüştüm.” Forsythe ayağa kalktı ve ofisinin kapısını açtı. “Eğer anlatacakların bittiyse, bugün çok işim var... Elinde kanıt olduğunda, lütfen geri gelip teorilerini bir daha sunmaktan çekinme.”</span></p>

  <p class="calibre17"><span class="calibre5">“Kanıtlayacağım,” dedi kendinden emin bir tavırla Tversky. “Gerçi kanıtladığımda buraya geleceğimi veya sana başvuracağımı hiç sanmıyorum.” Tversky arkasını döndü ve koridor boyunca hızla ilerledi.</span></p>

  <p class="calibre17"><span class="calibre5">Forsythe kapısında duran görevliye dönüp, “Dr. Tversky’ye kapıya kadar eşlik edin,” derken kendinden çok memnun olduğu sesinden anlaşılıyordu.</span></p>

  <p class="calibre17"><span class="calibre5">“Baş üstüne efendim,” diyen asker kendisine emanet edilen adamın peşine düştü. Forsythe bir an için boş koridorda durdu, sonra odasına girdi. Kapıyı kapatınca gülümsemeye başladı. Soktuğu bunca lafla Tversky’i iyice sinir ettiğine ve şevklendirdiğine emindi. O, Tversky’nin Alfa deneği üzerinde yaptığı ‘gizli’ testleri zaten biliyordu. Sinirlenen ve kapılar suratına kapatılan Tversky, artık daha cesur davranıp, daha fazla riske girecekti.</span></p>

  <p class="calibre17"><span class="calibre5">Forsythe’nin yapması gereken tek şey, arkasına yaslanıp olanları izlemekti. Eğer Tversky’nin bir sonraki deneyinin sonucu olumsuz olursa, o zaman Forsythe de başka projeler bulurdu. Ama, eğer Tversky haklı çıkarsa... O zaman Forsythe, Ajan Vaner’e bir emir verecekti ve kadın bu hayatta en iyi yaptığı şeyi yapmak için devreye girecekti. Sonra da Forsythe, Tversky’nin yokluğunda, işe onun bıraktığı yerden devam edecekti.</span></p>

  <p class="calibre17"><span class="calibre5">Bilim dünyası da hiçbir şeyi fark etmeyecekti.</span></p>

  <h4 class="calibre23" id="filepos282044"><span class="calibre5">9</span></h4>

  <p class="calibre17"><span class="calibre5">Caine uyandığında Jasper gitmişti. Kanepeye bir post-it yapıştırmıştı:</span> <span class="italic"><span class="calibre5">‘Bir işim var. Gelirim</span></span><span class="calibre5">.’ Caine kardeşinin ne gibi işleri olabileceğini bilmiyordu, ama bu konuda endişelenmedi. Kardeşinin akli dengesi tam anlamıyla yerinde değildi, ama Caine, onun kendine gayet iyi bakabildiğini anlamaya başlamıştı. Başı belada olan kendisiydi.</span></p>

  <div class="mbppagebreak" id="calibre_pb_6"></div>
</body>
</html>
