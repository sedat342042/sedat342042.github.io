<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_49">VIII</h2>

  <p class="normal">O anda oldukça şiddetli bir gök gürültüsü duyuldu, sağanak halinde boşanan yağmur camlara hızla vurmaya başladı, oda iyice karardı. Anna Andreyevna bayağı korkmuş, haç çıkarıyordu. Kocası pencereye bakarak:</p>

  <p class="normal">— Şimdi geçer, dedi, sonra kalkıp odayı boydan boya dolaştı.</p>

  <p class="normal">Nelli yan gözle onu izliyordu. Bir sinir buhranı içindeydi, durumunun iyice farkındaydım. Nedense bakışlarımdan kaçıyordu.</p>

  <p class="normal">İhtiyar tekrar koltuğuna oturarak:</p>

  <p class="normal">— Ee, sonra ne oldu? diye sordu. Dedeni bir daha görmedin mi?</p>

  <p class="normal">— Gördüm.</p>

  <p class="normal">Anna Andreyevna da:</p>

  <p class="normal">— Hadi anlat yavrum, anlat, diye kocasını destekledi.</p>

  <p class="normal">— Tam üç hafta, kışın başlangıcına kadar onu görmedim. Daha sonra kış bastırdı, kar yağmaya başladı. Bir gün dedeme aynı yerde rastlayınca pek sevindim çünkü... annem onu bir daha göremediğim için üzülüyordu. Kendisinden kaçtığımı görsün diye mahsus karşıya geçtim. Başımı çevirince, dedemin arkamdan yetişmeye çalıştığını fark ettim. Bana ulaşamayacağını anlayınca koşmaya başladı. Hem koşuyor, hem “Nelli, Nelli!” diye bağırıyordu. Azorka da peşindeydi. Acıdım, durdum. Yanıma gelip beni elimden tuttu, beraber yürümeye başladık. Sonra ağladığımın farkına varınca durdu, bana uzun uzun baktı, eğilip öptü, o aralık pabuçlarımın eskiliğini gördü, başka pabucum olup olmadığım sordu. Annemin parasız kaldığını, ev sahibimizin sırf bize acıdığı için yiyecek verdiğini anlattım. Ses çıkarmadı, beni çarşıya götürdü, pabuç aldı. Hemen orada giymemi söyledi. Sonra Gorohova’daki evine gittik. Ama önce bir bakkala girdik, bana börekle iki tane şeker aldı. Evine gelince böreği yememi söyledi, arkasından şekeri verdi. Azorka da patilerini masaya dayamış benden börek istiyordu. Verince dedem güldü. Sonra beni karşısına alıp saçlarımı okşadı, okuma bilip bilmediğimi, şimdiye kadar neler öğrendiğimi sormaya başladı. Sorularına cevap verdim. O da boş vakti olunca her gün saat üçte gelmemi, bana ders vereceğini söyledi. Sonra bana pencereye dönmemi, haber verene kadar kendisine bakmamamı emretti. Söylediğini yaptım, ama yine de yavaşça dönüp bir kere baktım. Dedem yastığının bir ucunu söktü, içinden dört gümüş ruble çıkardı. Bunları bana verdi ve, “Bunu yalnız sana veriyorum,” dedi. Önce aldım, sonra durup düşündüm. “Yalnız banaysa almam,” dedim. Dedem birden kızdı, “Peki, peki, istediğin gibi al!” dedi. Eve giderken beni öpmedi. Evde bunları anneme anlattım. Durumu gittikçe kötüleşiyordu. Tabutçuya gelen bir tıbbiyeli, annemi tedavi ediyordu, ilaç filan yazmıştı. Dedeme sık sık gitmeye başladım, annem öyle istiyordu. Dedem bana bir İncil ve coğrafyayla ilgili ders kitapları aldı, ders vermeye başladı. Dünyada ne gibi ülkeler ve denizler olduğunu, nerede ne çeşit insanların yaşadığını, eskiden neler olup bittiğini, İsa’nın hepimizi nasıl bağışladığını anlatıyordu. Ben sorular sorunca pek memnun oluyordu. Bu yüzden sık sık bir şeyler sorardım; en çok da Tanrı’dan söz ederdi. Bazen çalışmaz, Azorka’yla oynardık. Azorka beni çok seviyordu, ona bastondan atlamayı öğrettim. Dedem de gülüyor, saçlarımı okşuyordu. Dedem az gülerdi, bazı günler çenesi açılır, bazen de hiç sebep yokken susuverirdi. Gözleri açık olduğu halde uyur gibi dururdu. Bu durumda karanlığa kadar otururdu. Karanlıkta öyle korkunç, öyle ihtiyar görünürdü ki! Çoğu zaman, gelince onu iskemlede otururken bulurdum. Düşünceye daldı mı dünyadan haberi olmazdı. Azorka ayaklarının dibinde yatardı. Bekler, öksürmeye başlardım, dedem yine oralı olmazdı. O zaman çıkıp giderdim. Evde annem dört gözle beklerdi beni. Yatağının yanına oturarak geç vakte kadar dedemden konuşurduk. Bana neler anlattığını, o gün ne ders verdiğini bir bir söylerdim. Azorka’yı bastondan atlatırken dedemin nasıl güldüğünü anlatınca o da gülmeye başlardı. Gülünce neşelenir, bunları tekrar tekrar dinlemek isterdi. Sonra dua etmeye başlardı. Kendi kendime, “Bu nasıl şey,” diye düşünürdüm. “Annem dedemi bu kadar sevdiği halde dedem ondan hiç hoşlanmıyor.” Bir gün dedeme mahsus, annemin kendisini ne kadar sevdiğinden söz açtım. Somurtarak dinledi, ses çıkarmadı. Annemin onu bu kadar sevip sözünü ettiği halde neden onunla hiç ilgilenmediğini sordum. Dedem kızdı, beni dışarı attı. Kapının arkasında biraz durdum. Çok geçmeden tekrar çağırdı, ama küskün duruyordu. Bir gün de İncil okumaya başlayınca, İsa bize, “Birbirinizi sevin, düşmanlarınızın yaptığı hakaretleri bağışlayın,” diye emrettiği halde, niçin annemi bağışlamadığını sordum. Dedem yerinden fırladı, bunları bana annem öğretti diye beni yeniden dışarı attı, bir daha da evine gelmememi söyledi. “Zaten gelmeyeceğim!” diyerek çıkıp gittim... Dedem ertesi gün o evden taşındı.</p>

  <p class="normal">Nikolay Sergeyiç pencereye bakarak:</p>

  <p class="normal">— Dedim ya, bu yağmur çabuk geçer, işte geçti, güneş çıktı bile, dedi. Şuraya bak Vanya!</p>

  <p class="normal">Anna Andreyevna ona şaşkınlıkla baktı. Birden, o zamana kadar sessiz, ürkek duran kadının gözlerinde öfke parıltıları belirdi. Nelli’yi elinden tuttu, kucağına oturttu.</p>

  <p class="normal">— Hadi sen anlatmaya devam et, meleğim, dedi. Ben seni dinleyeceğim. Varsın katı yürekli...</p>

  <p class="normal">Sözünü bitirmeden ağlamaya başladı. Nelli biraz şaşkın, ürkmüş bir halde soran bakışlarını bana çevirdi, İhmenev de bana baktı, omuz silker gibi yaptı ve hemen başını öbür yana çevirdi.</p>

  <p class="normal">— Devam et Nelli, dedim.</p>

  <p class="normal">— Üç gün dedeme gitmedim, o günlerde annem fenalaştı. Paramız bitti, ilaç alamıyorduk. Yiyeceğimiz de yoktu, çünkü ev sahibimiz de pek dardaydı. Artık, sırtlarından geçiniyoruz diye başımıza kakıyorlardı. Üçüncü gün kalktım, giyinmeye başladım. Annem nereye gittiğimi sordu. “Dedeme,” dedim. “Para istemeye gidiyorum.” Annem pek sevindi, çünkü ona her şeyi, dedemin beni nasıl kovduğunu anlattıktan sonra bir daha evine gitmeyeceğimi söylemiştim; annem çok ağlayıp gitmem için ısrar etmişti. Dedem taşındığı için evini epey aradım. Karşılaştığımız zaman üzerime öyle bir atıldı ki, bir dövmediği kaldı. Olduğu yerde tepinip bar bar bağırıyordu. Aldırmadım. Annemin fenalaştığını, ilacını almak için elli kapik gerektiğini, yiyeceksiz kaldığımızı söyledim. Dedem beni bağıra çağıra kapı dışarı etti, kapıyı da içerden çengelledi. Ama beni dışarı iterken, parayı verene kadar merdivende oturacağımı söylemiştim. Az sonra kapıyı aralayarak baktı, beni görünce kapadı. Epey vakit geçti, yine kapıyı açıp kapadı. Bunu birkaç kere tekrarladı. Sonunda Azorka’yla beraber göründü. Kapıyı kilitleyerek önümden geçti, merdivenden indi, sokağa çıktı. Bana bir tek söz söylemedi. Ses çıkarmadım, karanlığa kadar orada oturdum.</p>

  <p class="normal">Anna Andreyevna dayanamadı:</p>

  <p class="normal">— Ah yavrum, merdivende kim bilir ne kadar üşümüşündür! diye bağırdı.</p>

  <p class="normal">— Paltom vardı.</p>

  <p class="normal">— Palton da olsa. Ah evladım, neler çekmişsin! Ee, deden olacak adam ne yaptı?</p>

  <p class="normal">Nelli’nin dudakları titremeye başladı, ama bütün iradesini toplayarak kendini tuttu.</p>

  <p class="normal">— Ortalık iyice karardıktan sonra döndü. Merdivende bana çarpınca, “Kim var orada?” diye bağırdı. Cevap verdim. Galiba çoktan gittiğimi sanmıştı. Orada olduğumu görünce şaşırdı, karşıma dikilip uzun uzun baktı. Sonra birden hırsla bastonunu basamağa vurdu, kapıya koşarak kilidi açtı. Bir an sonra parayı getirdi, hepsi bakır beşlikti. Kafama atarcasına merdivene fırlattı. “Al!” diye haykırdı, “Elimde olan bu. Anana da, lanet ettiğimi söyle!” Beşlikler merdiven basamaklarına saçıldı, karanlıkta toplamaya başladım. Dedem başaramayacağımı anladı, içerden mum getirdi. Işıkta çabuk topladım. O da bana yardım etti. Yetmiş kapik olacağını söyleyerek içeri girdi. Parayı anneme verirken olanları anlattım. Besbelli üzüntüsünden daha çok fenalaştı. O gece ben de hastalandım, ertesi gün ateşler içinde yattım. Dedeme kızgınlığım bir türlü geçmiyordu. Annem uyanır uyanmaz sokağa çıktım, dedemin evinin yakınındaki köprüde durdum. O sırada o adam geçti...</p>

  <p class="normal">— Arhipov’dan söz ediyor, dedim. Size anlatmıştım Nikolay Sergeyiç. Bubnova’da bir tüccarla beraberdi, patakladığımız herif. Nelli o gün onu ilk defa görmüş... Devam et, Nelli.</p>

  <p class="normal">— Onu durdurup bir gümüş ruble istedim. Beni şöyle bir süzdü. “Bir gümüş ruble mi istiyorsun?” dedi. “Evet,” dedim. Güldü. “Hadi benimle gel,” diye çağırdı. Gidip gitmemeyi düşünürken, birden altın çerçeveli gözlüklü bir ihtiyar yanımıza yaklaştı. Para istediğimi duymuştu. Yüzüme baktıktan sonra neden ille bir gümüş ruble istediğimi sordu. Annemin hasta olduğunu, ilaç için bu kadar gerektiğini söyledim. İhtiyar adam nerede oturduğumuzu sorarak yazdı, bana bir banknot uzattı. Ötekiyse gözlüklü ihtiyarı görür görmez uzaklaştı. Bir dükkâna girip parayı bozdurdum, otuz kapiği bir kâğıda sararak annem için ayırdım. Yetmiş kapiği mahsus kâğıda koymadan avucumda sıktım, dedeme gittim. Kapıyı açtım, eşikten parayı önüne fırlattım, hepsi yere saçıldı... “İşte paranız!” dedim. “Madem anneme lanet ediyorsunuz, sizin olsun paranız!” Kapıyı hızla vurarak kaçtım.</p>

  <p class="normal">Nelli’nin gözleri parladı, çocukça bir küçümsemeyle İhmenev’e baktı. Anna Andreyevna, Nelli’yi göğsüne bastırdı. Kocasının yüzüne bakmadan:</p>

  <p class="normal">— İyi etmişsin Nelli, dedi. Hak etmiş, kötü, katı yürekli bir adammış senin deden.</p>

  <p class="normal">Nikolay Sergeyiç bu taşa bir “Hımm”la karşılık verdi. Sabırsızlanan Anna Andreyevna:</p>

  <p class="normal">— Peki, sonra ne oldu? diye sordu.</p>

  <p class="normal">— Dedeme bir daha gitmedim, o da beni aramadı.</p>

  <p class="normal">— Demek annenle yapayalnız kaldınız? Vah zavallılar vah!</p>

  <p class="normal">— Annem günden güne fenalaştı, yataktan pek az kalkıyordu. Büsbütün yoksul düşmüştük. Ben yüzbaşınınkiyle beraber dilenmeye gidiyordum. O hem evlerin kapılarını çalar, hem sokakta kibar, kerli ferli insanlardan para isterdi. Ama kendine hiçbir zaman “dilenci” dedirtmezdi. Elinde kimlik kâğıdı ve fakirlik belgesi vardı. Zaten bunları göstermesine gerek kalmadan parayı veriyorlardı. Bana, herkesten para istemenin ayıp olmadığını söylerdi. Birlikte dolaşıp sadaka topluyor, bununla geçiniyorduk. Annem bunu öğrendi, çünkü kiracılar “dilenci” diye yüzüne vurmaya başlamışlardı. Bubnova da beni kendi yanına vermenin dilencilikten daha kârlı olduğunu söylüyordu. Önce bize uğrar, anneme para verirdi. Annem almayınca, “Amma da kibirlisiniz!” der, bu sefer yemek yollardı. Benim için söyledikleri annemi hem korkuttu, hem son derece üzdü. Bir gün sarhoşken Bubnova annemi azarladı, dilenci olduğumu, yüzbaşınınkiyle beraber sokakta avuç açtığımızı tekrarladı. Yüzbaşınınkini hemen o gece evinden attı. Annem bunu duyunca ağlamaya başladı. Sonra birden yataktan fırladı, giyindi, beni elimden tutarak sokağa çıkardı, İvan Aleksandriç engel olmak istedi ama, annem dinlemedi. Sokakta güçlükle yürüyor, adım başı kaldırıma oturuyordu, onu tutarak yardım ediyordum. Bana dedeme gideceğini söyledi, oysa gece olmuştu. O aralık büyük bir caddeye çıktık, bir binanın önünde arabalar sıralanmıştı. İnsan kalabalığı girip çıkıyordu, pencereler ışıklıydı, içeriden müzik sesleri geliyordu. Annem yol kenarında durdu, beni kucakladı, “Nelli, fakir ol, ömrünün sonuna kadar fakir kal, ama buralara gitme!” dedi. “Kim gelirse gelsin, kim çağırırsa çağırsın. Sen de zengin, güzel elbiseler içinde aralarına katılabilirsin, ama bunu istemiyorum. Çünkü bunlar kötü, zalim insanlar. Öğüdümü unutma. Fakir kal, çalış, dilen ama onlardan çağıran olursa, ‘Size gelmeyeceğim!’ diye cevap. ver.” Annem hasta halinde böyle diyordu, sözünü dinleyeceğim. (Nelli heyecandan titriyordu, yüzü alevlenmişti.) Ömrümün sonuna kadar çalışacağım. Size de çalışmak, hizmet etmek için geldim. Kızınız olmak istemiyorum...</p>

  <p class="normal">İhtiyar kadın, Nelli’yi kucakladı:</p>

  <p class="normal">— Yapma yavrum, annen hasta olduğu için söylemiş bunları, yapma! diye bağırdı.</p>

  <p class="normal">İhmenev, sert bir edayla:</p>

  <p class="normal">— Deliymiş, dedi.</p>

  <p class="normal">Nelli ona dönerek aynı sertlikte karşılık verdi:</p>

  <p class="normal">— Deli olsun. Ölünceye kadar sözünden çıkmayacağım... Öğüdünü verdikten sonra annem bayılıverdi.</p>

  <p class="normal">Anna Andreyevna:</p>

  <p class="normal">— Aman Tanrım. Kış günü, hasta haliyle sokaklarda, diye inledi.</p>

  <p class="normal">— Bizi karakola götüreceklerdi ama, araya bir bey girdi. Bana adresimizi sordu, on ruble verdi. Sonra kendi arabasıyla eve kadar götürdü. Annem bir daha kalkamadı, üç hafta sonra öldü...</p>

  <p class="normal">Anna Andreyevna atıldı:</p>

  <p class="normal">— Babası ne yaptı? Bağışlamadı mı?</p>

  <p class="normal">— Bağışlamadı. Annem, ölümünden bir hafta önce, “Nelli,” dedi, “son olarak git, beni bağışlaması için yalvar. Birkaç günlük ömrüm kaldığını, seni tek başına bırakacağımı, böyle ölmenin bana çok acı geldiğini söyle”. Gittim. Kapısını çaldım. Beni görünce kapıyı yüzüme kapayacaktı, ama dayandım. “Annem ölüyor, sizi görmek istiyor, gelin!” diye bağırdım. İtti beni, kapıyı da kapadı. Eve döndüm, annemin boynuna sarıldım, bir şey söylemedim. Beni kucakladı, o da sormadı.</p>

  <p class="normal">Nelli bunu söylerken Nikolay Sergeyiç elleriyle masaya dayanarak güçlükle ayağa kalktı. Tuhaf, bulanık bakışını üzerimizde gezdirdikten sonra tekrar halsizce koltuğa çöktü. Anna Andreyevna ona bakmadı bile, ağlayarak Nelli’yi kucakladı.</p>

  <p class="normal">— Öleceği gün, akşamüstü beni çağırdı, elimi eline aldı. “Bugün öleceğim Nelli,” dedi. Bir şey daha söylemek istedi ama, hali yoktu. Beni görmüyordu galiba, yalnız elimi sımsıkı tutuyordu. Yavaşça elimi çektim, dedeme koştum. Beni görünce iskemleden fırladı. Yüzü bembeyaz kesildi. Korkunç bir hal aldı. Titriyordu. Elinden çektim, sadece, “Ölüyor!” diyebildim. Dedem birden allak bullak oldu. Bastonunu kaptığı gibi peşimden koşmaya başladı. Hava soğuk olduğu halde şapkasını bile unutmuştu. Dönüp aldım, başına geçirdim. İkimiz olanca hızımızla koştuk. Annemi sağ bulamayacağımızdan korkuyordum. Araba tutmasını söyledim. Ama dedemin cebinde topu topu yedi kapik vardı. Arabacılarla pazarlık ederken onunla, Azorka’yla alay ediyorlardı. Azorka da peşimizden koşuyordu ama, yine de durmuyordu. Ansızın düştü, şapkası bir yana fırladı. Arkasından koştum, şapkasını başına koydum. Eline yapıştım, koşmaya devam ettik. Gece karanlığında evimize vardık... Ama geç kalmıştık, annem ölmüştü. Dedem onu görünce ellerini birbirine vurdu. Titriyor, karşısında ses çıkarmadan duruyordu. Elinden tutarak ölünün yanına çektim, “İşte bak zalim, kötü adam, bak! Gör!” diye bağırdım. Dedem bir çığlık attı, yere yığıldı...</p>

  <p class="normal">Nelli, Anna Andreyevna’nın kollarından sıyrılarak yere atladı. Aramızda benzi uçuk, bitkin, ürkek bir halde duruyordu. Ama Anna Andreyevna onu tekrar kucakladı. Kendinden geçmişçesine:</p>

  <p class="normal">— Bundan sonra ben senin annen olacağım Nelli! diye bağırdı. Gidelim Nelli, şu zalim, kötü insanları bırakıp gidelim! Varsın herkesle alay edip dursunlar. Tanrı hepsinin hesabını sorar. Gidelim Nelli! Gidelim buradan, gidelim!</p>

  <p class="normal">Anna Andreyevna’yı ne daha önce, ne de sonra o halde görmedim. Bu derece heyecanlanabileceği aklımdan geçmiyordu. Nikolay Sergeyiç koltuğunda doğrularak boğuk bir sesle:</p>

  <p class="normal">— Nereye Anna Andreyevna? diye sordu.</p>

  <p class="normal">— Ona. Kızıma. Nataşa’ya! Nelli’yi kapıya doğru sürükledi.</p>

  <p class="normal">— Dur azıcık, dur, bekle!..</p>

  <p class="normal">— Bekleyecek ne var, kalpsiz, kötü adam! Ben de, o da çok bekledik. Allahaısmarladık!..</p>

  <p class="normal">İhtiyar kadın dönüp kocasına baktı ve birden hayret içinde durdu. Nikolay Sergeyiç arkasındaydı. Telaşlı telaşlı şapkasını arıyor, titreyen elleriyle paltosunu giymeye çabalıyordu. Anna Andreyevna ellerini bitiştirmiş, bu umulmadık mutluluktan korku duyuyordu sanki.</p>

  <p class="normal">— Sen de... sen de mi geleceksin?</p>

  <p class="normal">İhmenev, inler gibi:</p>

  <p class="normal">— Nataşa, benim Nataşa’m nerede? diye mırıldandı. Kızımı isterim. Nerede o?</p>

  <p class="normal">Uzattığım bastonunu alarak kapıya doğruldu.</p>

  <p class="normal">Anna Andreyevna:</p>

  <p class="normal">— Bağışladı, bağışladı! diye haykırdı.</p>

  <p class="normal">İhtiyar ancak birkaç adım atmıştı ki kapı hızla açıldı, odaya humma nöbetine tutulmuş gibi yüzü sapsarı, bakışları alev saçarak Nataşa daldı. Elbisesi buruşmuş, yağmurdan sırılsıklam olmuştu. Atkısı başından kaymıştı, iri yağmur taneleri gür saçlarında parıldıyordu. Odaya dalmasıyla babasıyla karşı karşıya gelmesi bir oldu. Acı bir çığlıkla kollarını uzatarak ayaklarına kapandı.</p>
</body>
</html>
