<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_26">VI</h2>

  <p class="normal">Anna Andreyevna beni epeydir bekliyordu. Dün Nataşa’nın mektubu için söylediklerim onu iyice meraklandırmıştı. Beni çok daha erken, sabahtan, hiç olmazsa saat onda bekliyordu. Öğleden sonra ikiye doğru geldiğim zaman kadını dokuz doğurur buldum. Dünden beri içinde doğan yeni umutlardan, bir yandan rahatsızlandığı için somurtan, bir yandan da ona karşı eskisinden çok daha şefkatli davranmaya başlayan Nikolay Sergeyiç’ten söz açmak istiyordu. Anna Andreyevna beni soğuk, asık bir yüzle karşıladı. Dişleri arasından konuşuyor, en ufak bir ilgi göstermiyordu. Hani neredeyse “Niye geldin? Her gün kapımızı aşındırmaktan başka işin yok mu senin?” diyecek gibiydi. Aslında geç kaldığıma kızıyordu. Ama acele ettiğim için sözü hiç uzatmadan Nataşalardaki dünkü olayı anlattım. Baba Prens’in ziyaretiyle oğlu adına resmi evlenme teklifi haberini duyar duymaz, kadıncağızın iğreti soğukluğu o anda dağılıverdi. Sevincini tarif edecek söz bulamıyorum, şaşkınlıktan neredeyse kendinden geçmişti; haç çıkartıyor, ağlayıp ikonanın önünde diz çökerek yere kapanıyordu. Bir boynuma sarılıyor, bir Nikolay Sergeyiç’e koşup sevincini müjdelemek istiyordu.</p>

  <p class="normal">— Ne diyorsun oğlum, onun bütün huzursuzluğu, uğradığı hakaretten doğuyordu. Altında eziliyordu. Nataşa’nın şerefinin kurtulduğunu duyunca o saat her şeyi unutur!</p>

  <p class="normal">Güçlükle onu fikrinden vazgeçirdim. Temiz yürekli kadın yirmi beş yıllık ortak hayatlarına rağmen, kocasını hâlâ iyice tanımıyordu. Bir aralık benimle birlikte hemen Nataşa’ya gitmek istedi. Ona, Nikolay Sergeyiç’in bu davranışını hoş görmeyeceğini, bu yüzden bütün işi bozabileceğimizi açıkladım. Sonunda aklı başına geldi, niyetinden vazgeçti ama, beni de yanında yarım saat daha fazla alıkoydu. Hep o konuşuyor, “Ne yapayım, kime içimi dökeyim, böyle bir sevinci senden başka kiminle paylaşayım?” diye tekrarlayıp duruyordu. Sonunda Nataşa’nın da beni sabırsızlıkla beklediğini hatırlattım, böylece onu kandırarak izin istedim. İhtiyar kadın beni uğurlarken birkaç kere haç çıkararak kutsadı ve Nataşa’ya özel bir kutsama duası götürmemi sıkı sıkı tembih etti; Nataşa’da olağanüstü bir hal çıkmazsa o gece onlara ikinci defa gelmeyeceğimi kesin olarak söyleyince de ağlamaklı oldu. Nikolay Sergeyiç’i göremedim, geceyi uykusuz geçirmiş, başının ağrısından, soğuk algınlığından şikâyet etmiş, odasında yatıyordu.</p>

  <p class="normal">Nataşa da bütün sabah beni beklemişti. Onu her zamanki gibi kollarını kavuşturmuş düşünceli bir tavırla odada beş aşağı, beş yukarı gezinirken buldum. Şimdi bile onu her hatırlayışımda hep böyle kendi haline bırakılmış, kollarını göğsünde çaprazlamış, gözleri yerde, fakir odacığında bir duvardan öbürüne amaçsızca dolaşırken canlandırıyorum.</p>

  <p class="normal">Dolaşmaya devam ederek, yavaşça, neden bu kadar geciktiğimi sordu. Serüvenimi kısaca anlattım ama, bana pek kulak vermiyordu. Canının sıkkın olduğu belliydi. “Yeni haber var mı?” diye sordum. “Yok,” diye cevap verdi, ama halinden bir şey olduğunu, anlatmak için beni beklediğini o saat sezdim; yalnız her zamanki gibi baştan söylemeyecek, gitmeme yakın boşalacaktı. Hep öyle yapardı. Buna alıştığım için bekliyordum.</p>

  <p class="normal">Konuşmayı elbette bir gün önceki olaylarla açtık. Beni en çok hayrete düşüren, ihtiyar Prens hakkındaki fikirlerimizin tamamen birleşmesiydi: Nataşa da onu hiç beğenmiyor, hatta o gün, bir öncekinden daha çok soğumuş görünüyordu. Ziyaretini en ufak noktasına kadar hatırladıktan sonra birden:</p>

  <p class="normal">— Dikkat ettim Vanya, dedi. Bir adam baştan hoşa gitmezse, genellikle sonradan beğenilir. Hiç değilse benim için hep böyle olmuştur.</p>

  <p class="normal">— Dilerim öyle çıkar Nataşa. Ben de sana kesin fikrimi söyleyeyim: İnceden inceye ölçtüm biçtim, Prens’in Cizvitlik yapmış olsa bile, evlenmenize gerçekten, ciddi bir şekilde razı olduğuna kanaat getirdim.</p>

  <p class="normal">Nataşa odanın ortasında durdu, bana sert sert baktı. Yüzü değişti, dudakları hafifçe titredi. Gurur, şüphe sezdiren bir tavırla:</p>

  <p class="normal">— Böyle bir durumda, başka şekilde hareket edip... yalan söyleyebilir miydi? dedi.</p>

  <p class="normal">Onun gibi düşündüğümü göstermek için acele ederek:</p>

  <p class="normal">— Tabii canım, tabii, diye onayladım.</p>

  <p class="normal">— Söyledikleri yalan değildi, bunun üzerinde durmak bile abes. Herhangi bir kurnazlık etmesini gerektirecek bir bahane bile yok hatta. Hem bu kadar alaya almak için beni ne gözle görmesi gerek? İnsan birine bu derece hakaret edebilir mi?</p>

  <p class="normal">— İmkânsız elbette!</p>

  <p class="normal">Öte yandan kendi kendime, “Zavallı yavrum,” diyordum. “Odanı arşınlarken hep bunları düşünüyor, benden çok şüpheye düşüyorsun!”</p>

  <p class="normal">— Bir an önce yolculuktan dönüp bize gelmesini öyle istiyorum ki! dedi. Gece oturmasına geleceğini söyledi, artık o zaman... Şey, böyle ansızın gittiğine göre önemli bir işi çıkmış olmalı, ne dersin Vanya? Bir şeyler duymadın mı?</p>

  <p class="normal">— Yoo. Hep para peşinde. Duyduğuma göre burada, Petersburg’da, büyük bir ihaleye katılacakmış. İş dünyasıyla ilgilendiğimiz yok ki Nataşa.</p>

  <p class="normal">— Doğru canım, anlamayız. Alyoşa dün bir mektuptan söz ediyordu.</p>

  <p class="normal">— Bir haber olmalı. Alyoşa geldi mi?</p>

  <p class="normal">— Geldi.</p>

  <p class="normal">— Ne zaman?</p>

  <p class="normal">— Tam on ikide. Geç kalkar o. Biraz oturdu. Katerina Fyodorovna’ya yolladım, başka türlü yapamazdım Vanya.</p>

  <p class="normal">— E gitmek istemiyor muydu zaten?</p>

  <p class="normal">— Yok, istiyordu tabii...</p>

  <p class="normal">Nataşa bir şey daha söylemek istedi ama, sustu. Yüzüne bakarak bekliyordum. Sormak istedim ama, bazen sorudan hoşlanmadığını bildiğim için ses çıkarmadım. Sonra dudaklarını hafifçe büktü, yüzüme bakmaya çalışarak:</p>

  <p class="normal">— Tuhaf çocuk, dedi.</p>

  <p class="normal">— Neden? Aranızda bir şey mi geçti?</p>

  <p class="normal">— Yoo. Hatta hoş bir hali vardı. Yalnız...</p>

  <p class="normal">— Eh. O da kederlerinden, kuşkularından kurtuldu, dedim.</p>

  <p class="normal">Nataşa, yüzüme dikkatle, içime sızmak istiyormuş gibi baktı. Belki, “Kederlenip kuşkulandığı yoktu ki zaten,” demek istedi ama, bende de aynı düşünceyi sezerek kırıldı.</p>

  <p class="normal">Yine de arkasından hemen nazik, yumuşak bir tavır takındı. Bu sefer uysallığı üstündeydi. Bir saatten fazla yanında kaldım. Kaygılıydı. Prens onu ürkütüyordu. Bazı sorularından Alyoşa’nın babası üzerinde nasıl bir etki bıraktığını öğrenmek istediğini fark ettim. Nasıl duruyordu? Fazla sevinçli ya da alıngan görünmüyor muydu? Ya da çok mu bağışlayıcıydı? Aklına bir şeyler düşmüş müydü? Prens onu küçümsemiş olabilir miydi?.. Nataşa bunları düşündükçe yanakları alevlenmişti.</p>

  <p class="normal">— Kötü bir adamın senin için ne düşündüğü bu kadar meraka değer mi? dedim. Ne isterse düşünsün!</p>

  <p class="normal">— Niçin kötü olsun?</p>

  <p class="normal">Nataşa kuruntulu, ama açık yürekli, içi temiz bir kızdı. Kuşkulu oluşu da saflığından, temizliğinden geliyordu. Gururluydu, ama bu gurur hiçbir zaman kibre varmıyordu. Yüceleştirdiği bir varlığın alaya alınmasına dayanamazdı. Kişiliğine yöneltilen hakarete aynen karşılık verebilirdi, ama kutsal saydığı şeylere tecavüz edilince acı çekerdi. Bu durum ruhunun yeteri kadar güçlü olmayışından gelmiyordu. Kendi dünyasında yaşayanların çoğunda olduğu gibi toplum hayatından, insanlardan uzak yaşamaktan geliyordu. O da tüm hayatını, neredeyse hiç çıkmadan kendi dünyasında geçirmişti. Ayrıca Nataşa’nın belki babasından geçmiş, bütün iyi kalpli insanlara has bir özelliği vardı: Karşısındakini olduğundan iyi görür, daha ilk bakıştan büyük bir heyecanla meziyetlerini büyütürdü. Bu çeşit insanların hayal kırıklığına, hele sebebin kendileri olduğunu bilerek uğramaları pek acı olur. Ne diye kendilerine verilebilecekten fazlasını umarlar sanki? Böyleleri, her an hayal kırıklığı tehlikesiyle karşılaşmaktansa, köşelerine çekilip dünyayla bağlantıyı kesmeli en iyisi. Dikkat ettim, köşelerini öyle severler ki, zamanla büsbütün yabanileşirler. Üstelik Nataşa birçok felaket, acı, hakaret görmüştü. Bu bakımdan onu sağlam yapılı saymaya imkân yoktu. Yani onun için söylediklerimde bir kusuru varsa bile hoş görülmeliydi.</p>

  <p class="normal">Acele ettiğim için gitmeye davrandım. Nataşa şaşırdı. Oturduğum sırada benimle fazla ilgilenmemiş, hatta her zamankinden soğuk bir tavır takınmıştı. Kalktığımı görünce ağlamaklı oldu. Beni pek içten öptü, gözlerimin içine uzun uzun bakarak:</p>

  <p class="normal">— Şey, dedi. Alyoşa’nın bugün tuhaflığı üstündeydi, şaşırttı beni neredeyse. Görünüşte çok hoş, mutluydu, ama pek zıpırca bir hali vardı. Durmadan aynanın karşısında kırıttı, Gereğinden fazla havalandı gibi... hem çok az oturdu. Bana bir kutu şeker getirdi.</p>

  <p class="normal">— Şeker mi getirdi? İyi ya, yerinde, içten bir hareket. Doğrusu, ikiniz de pek şeysiniz. Her şey bitti, şimdi de birbirinizi sanki göz hapsine alarak yüzlerinizi, hayallerinizi incelemekle vakit geçiriyor, içinizdekileri keşfetmeye çalışıyorsunuz. Bari keşfedecek şey olsa! Alyoşa yine bir dereceye kadar, çoğu zaman eskisi gibi şen, havai. Ama sen Nataşa, ah sen yok musun?</p>

  <p class="normal">Nataşa’nın bu hali hiç aklımdan çıkmaz. Bazen Alyoşa’dan dert yanarken, dokunaklı bir konu açınca ya da ilk sözünden anlamam gereken bir sırrını anlatırken sesi başkalaşır, dişlerini gösteren gülümsemesinde, gözlerinde bir yalvarış okunurdu; benden yardım uman, sorununun çözümünü bekleyen bir bakıştı bu. Bu gibi durumlarda hemen sert, haşin bir sesle, azarlar gibi konuşmaya başlardım. Bunu bile bile yapmadığım halde, daima iyi sonuç alırdım. Sert, ciddi halim ona çok iyi gelirdi. İnsanlar bazen azarlanmaya, hırpalanmaya gerek duyar. Nataşa da böylece avuntu bularak benden ferahlamış bir halle ayrılırdı.</p>

  <p class="normal">Bir eli omzumda, öbür eliyle elimi sıkarak gözlerimin içine baktı.</p>

  <p class="normal">— Biliyor musun Vanya, diye devam etti. Bana pek duygusuz... pek mari<sup class="calibre2"><a href="../Text/ezilenler_split_053.html#footnote-600-38" id="footnote-600-38-backlink">[38]</a></sup> göründü. Hani on yıl sonra bile karısına karşı hâlâ nazik bir koca gibi. Çok erken değil mi?.. Gülüyor, yerinde duramıyor ama, yine de eski hali yok! Sanki bütün varlığını bana veremiyormuş gibi bir duyguya kapıldım. Katerina Fyodorovna’ya gitmek için pek acele ediyordu. Söylediklerimi dinlemiyor ya da yüksek sosyete adamlarına has, o bir türlü vazgeçiremediğim kötü alışkanlığıyla kesip sözü değiştiriyordu. Garip, hani neredeyse... kayıtsız bir hali vardı sanki. Hoş ben de pek iyiyim ya! Hemen sızlanmaya başladım. Ah, zaten hep talepkâr, kaprisli despotlarız Vanya! Ancak şimdi görüyorum! Erkeğin yüzünde en ufak bir değişikliği bile bağışlayamayız; kim bilir adamcağızın yüzü neden değişmiştir oysa! Demin beni haklı olarak azarladın Vanya! Tek suçlu benim! Hem kendi kendimize üzüntü yaratır, hem yakınırız... Sağ ol Vanya, iyice avuttun beni. Ah, ne olur bugün gelse! Ama nerede! Belki demin darılmıştır bana.</p>

  <p class="normal">Hayretle:</p>

  <p class="normal">— Ne, hemen kavga mı ettiniz? diye sordum.</p>

  <p class="normal">— Yok canım. Yalnız beni birden hüzün bastı, onun da neşesi kaçtı. Hatta ayrılırken benimle pek soğuk vedalaştı ya da öyle geldi bana. Çağırtacağım onu... Sen de bugün bir daha uğra Vanya.</p>

  <p class="normal">— Tabii. Bir iş ya da engel çıkmazsa.</p>

  <p class="normal">— Ne işi?</p>

  <p class="normal">— Bir angaryam var da. Ama herhalde gelirim.</p>
</body>
</html>
