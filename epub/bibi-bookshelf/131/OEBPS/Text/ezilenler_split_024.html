<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_25">V</h2>

  <p class="normal">— Oo, sen misin Masloboyev! Bu ne rastlantı böyle!</p>

  <p class="normal">Eski lise arkadaşımı tanımıştım.</p>

  <p class="normal">— Ya, altı yıldır karşılaşmadık. Daha doğrusu, karşılaştık ama ekselans bizi görmek tenezzülünde bulunmadı. Generalsiniz, değil mi efendim, yani edebiyat generallerinden!</p>

  <p class="normal">Bunu söylerken alaylı alaylı gülümsüyordu.</p>

  <p class="normal">— Yoo, öyle değil Masloboyev. Bir kere edebiyat generalleri dış görünüş bakımından bile benden farklıdır, ikincisi sana gerçekten bir iki kere sokakta rastladım ama, müsaadenle kaçan sendin. Benden kaçan adamın yanına nasıl sokulurum? Hem ne düşündüğümü biliyor musun? Şu dakikada kafan biraz dumanlı olmasa yine seslenmezdin bana öyle değil mi? Neyse merhaba! Seni gördüğüme cidden çok sevindim.</p>

  <p class="normal">— Sahi mi? Şey... benim... şu uygunsuz halimden utanmıyor musun? Neyse, bunun sözünü etmeye değmez. Esas mesele de bu değil. Senin ne hoş çocuk olduğunu hiç unutmadım Vanya. Bir kere benim yüzümden nasıl dayak yediğini hatırlar mısın? Sustun, beni ele vermedin. Ben de teşekkür edecek yerde, bir hafta seninle eğlenmiştim. Melek ruhlusun! Merhaba canım, merhaba! (Öpüştük.) Yıllardır tek başıma günümü gün etmeye bakarak yuvarlanıp gidiyorum ama yine de iyi günlerimi unutamadım. Unutulmuyor! Ee, sen ne âlemdesin bakalım?</p>

  <p class="normal">— Ne olsun, ben de tek başıma sürüklenip duruyorum.</p>

  <p class="normal">Şarabın verdiği duygulanmayla bana uzun uzun baktı. Aslında babacan, iyi yürekli bir adamdı. Sonunda, sesinde bir trajedi havasıyla:</p>

  <p class="normal">— Yoo Vanya, sen benim gibi değilsin, dedi. Okudum; okudum Vanya, okudum! Bana bak, gel seninle azıcık hoş beş edelim. Acele işin var mı?</p>

  <p class="normal">— Var. Hem sana açıkça söyleyeyim bir meseleye fena halde canım sıkıldı. Bak ne yapalım: Evin nerede?</p>

  <p class="normal">— Söyleyeyim ama, işimize yaramaz bu. Ben daha iyisini buldum.</p>

  <p class="normal">— Neymiş o?</p>

  <p class="normal">— Bak!</p>

  <p class="normal">Masloboyev bana durduğumuz yerin on adım ötesindeki bir tabelayı gösterdi:</p>

  <p class="normal">— Bak, pastane ve lokanta, daha doğrusu sadece lokanta ama, iyi yerdir. Çok temiz. Hele votkasına diyecek yok. Ta Kiev’den gelen müşterileri var. Kaç kere içtim, denedim. Zaten bana kötü bir şey çıkarmak hadlerine mi düşmüş! Filip Filipiç’i tanırlar. Filip Filipiç’i, beni yani! Ne oldu? Niye yüzünü buruşturuyorsun öyle? Dur, sözümü kesme. Şimdi on biri çeyrek geçiyor, saate bakmıştım. Seni tam on bir buçuğu beş gece salıvereceğim. Bu arada birkaç kadehçik patlatırız. Eski dosta yirmi dakikayı çok görmezsin herhalde? Kabul mü?</p>

  <p class="normal">— Yirmi dakikaysa olur, çünkü inan canım, işim...</p>

  <p class="normal">— Olur, olur. Yalnız önce sana şunu söyleyeyim: Suratını beğenmiyorum. Biri canını mı sıktı yoksa? Öyle mi?</p>

  <p class="normal">— Evet.</p>

  <p class="normal">— Gördün mü, nasıl hemen anladım. Ben şimdi yüz çizgilerini okuma merakına düştüm birader, bu da bir iş ya! Hadi gidelim de iki çift laf edelim. Yirmi dakikaya neler sığdırmam ben! Bir semaver kuruturum, arkasından kayın, yabankerevizi, turunç, parfait amour likörlerinden birer kadeh yuvarlarım, belki başka şeyler de icat ederim. İçiyorum azizim! Bir bayram günleri, bir de kiliseye gittiğim zamanlar ayığım. Sen istemezsen içmezsin. Yanımda bulunman bana yeter. Ama içersen asaletini ispat etmiş olursun. Hadi gidelim. Biraz çene çalarız, sonra yine birbirimizi on yıl görmeyiz. Zaten ben senin dengin değilim Vanya, dengin değilim!</p>

  <p class="normal">— Gevezeliği bırak da çabuk gidelim. Yirmi dakika beraberiz, sonra bana izin.</p>

  <p class="normal">Lokanta ikinci kattaydı. Yukarıya dönemeçli bir tahta merdivenden çıkılıyordu. Merdivende iri kıyım iki adamla karşılaştık. Bizi görünce sallanarak çekildiler, yol verdiler.</p>

  <p class="normal">Biri henüz çok genç, sakalsız, bıyıkları yeni terlemiş, yüz ifadesi son derece ahmakça bir delikanlıydı. Pek şık, ama o nispette rüküş giyinmişti: Elbisesi başkasınınmış gibi üstünde iğreti görünüyordu. Parmaklarındaki yüzüklerle kravat iğnesinin pahalı şeyler olduğu belliydi. Alnında horoz ibiği gibi kabarmış saçlarının görünüşü de pek anlamsızdı. Durmadan sırıtıyor, yavaştan, tıslar gibi gülüyordu. Arkadaşı ellilik, koca göbekli bir adamdı. Babayani giyinmişti, onun da kravatında iri taşlı bir iğne vardı. Saçları dökülmüştü, başı dazlaktı, sarkık derili, çiçekbozuğu sarhoş yüzünde bir düğmeyi andıran küçücük burnuna gözlük oturtulmuştu. Hırçın, şehvetli bir yüzü vardı. Yağ tabakası içinde birer noktacık kadar kalmış haşin, çirkin gözleri şüpheyle bakıyordu. Anladığıma göre, ikisi de Masloboyev’i tanıyordu. Ama şişko karşılaşır karşılaşmaz suratını ekşitti. Delikanlı yılışık yılışık sırıttı, hatta kasketini –şapka değil, kasket giyiyordu– bile çıkardı...</p>

  <p class="normal">— Özür dilerim Filip Filipiç; diye mırıldandı.</p>

  <p class="normal">— Hayrola?</p>

  <p class="normal">— Kusurumuz var... biraz şey olduk... (Yakasına bir fiske vurdu.<sup class="calibre2"><a href="../Text/ezilenler_split_053.html#footnote-600-33" id="footnote-600-33-backlink">[33]</a></sup>) Mitroşka da burada... Namussuzun biri o Filip Filipiç.</p>

  <p class="normal">— Ne demek istiyorsun?</p>

  <p class="normal">— Öyle ya... (Başıyla arkadaşını gösterdi.) Mitroşka’nın yüzünden geçen hafta adı gerekmeyen bir yerde bunun suratına yoğurt çalmışlar. Hi, hi, hi...</p>

  <p class="normal">Arkadaşı öfkeyle dirsek vurdu.</p>

  <p class="normal">— Bizimle Düso’da<sup class="calibre2"><a href="../Text/ezilenler_split_053.html#footnote-600-34" id="footnote-600-34-backlink">[34]</a></sup> beş altı şişecik içemez misiniz Filip Filipiç?</p>

  <p class="normal">— Yok anam babam, şimdilik olmaz, işim var.</p>

  <p class="normal">— Benim de sizden bir dileğim vardı...</p>

  <p class="normal">Arkadaşı onu bir daha dirsekledi:</p>

  <p class="normal">— Sonra, sonra!</p>

  <p class="normal">Masloboyev’de onların yüzüne bakmak istemiyormuş gibi bir hal vardı. Ama bir duvardan öbürüne uzanan ve çeşitli mezelerle börekler, renk renk içki şişeleriyle donatılmış tezgâhın bulunduğu ilk salona girdiğimiz zaman, Masloboyev beni bir yana çekip:</p>

  <p class="normal">— Delikanlı, ölen meşhur zahireci Sizobrühov’un oğludur, dedi. Babasından kalan yarım milyonu yiyip tüketmeye çalışıyor. Paris’e gitmiş, orada yediği paranın haddi hesabı yok, belki hepsini üfürmüştür. Ama bu sefer de amcasından bir mirasa konmuş. Paris’ten döndükten sonra, geriye kalanın dibine darı ekmeye uğraşıyor. Bir yıl sonra avuç açıp dilenecek, farkında değil. Kaz kafalı herif, hep birinci sınıf lokantalarda, bodrum meyhanelerinde, aktrislerle; geçenlerde dilekçe vermiş, süvari askeri olmak istiyormuş. Yaşlı olanın adı Arhipov, o da tüccar mı, bir yerde kâhya mı ne. Bir aralık çiftçilikle uğraşmış düzenbazın biri, şimdilik Sizobrühov’a arkadaşlık ediyor; hem Yahuda, hem Falstaff’tır. İki kere iflas etmiş, iğrenç derecede şehvet düşkünü bir adam, kendine göre birtakım sapıklıkları var. Böyle bir işten dolayı ceza mahkemesine düştüğünü duydum, ama sonunda paçayı kurtarmış... Onu burada gördüğüme bir bakımdan memnunum. Bekliyordum zaten... Arhipov, Sizobrühov’u yoluyor tabii, birtakım gizli köşe bucakların ustası olduğu için, böyle toy delikanlılar onu el üstünde tutar. Çoktandır diş biliyordum bu herife. Mitroşka da onlardan aşağı kalmaz, hani şu pencerenin önünde duran çingene suratlı delikanlı, sırtında şatafatlı bir hırka var. At cambazıdır, buranın bütün süvarileri tanır onu. Onun gibi hilebaz herif ömrümde görmedim. Gözünün önünde kalp parayı basar, sen de bunu bile bile alır bozarsın. Sırtındaki hırka kadife ama, köylü kılığı... Tıpkı Slav milliyetçilerine benziyor!<sup class="calibre2"><a href="../Text/ezilenler_split_053.html#footnote-600-35" id="footnote-600-35-backlink">[35]</a></sup> Yakışıyor da kerataya. Bir de ona şöyle muhteşem bir frak filan giydir, İngiliz Kulübü’ne ünlü Kont Barabanov diye takdim et, oradakilere bir iki saat içinde kontluğunu kabul ettirmezse adımı inkâr ederim. Whist oynar, kontlar gibi laf eder, kafeslemediği insan bırakmaz. Sonu kötü bu herifin. Şişkoyla kanlı bıçaklı. Bu aralık işleri iyi gitmiyor, üstelik şişko, Mitroşka’nın yolduğu Sizobrühov’u elinden aldı. Şimdi burada karşılaşmalarında mutlaka bir iş var. Hatta ne olduğunu da tahmin ediyorum. Bana, Arhipov’la Sizobrühov’un buraya gelip bu civarda bulanık bir iş peşinde dolaştıklarını ihbar eden Mitroşka’dan başkası değil. Ben de Mitroşka’nın Arhipov’a karşı kininden faydalanmak istiyorum; benim de kendime göre hesaplarım var. Zaten buraya aşağı yukarı bu yüzden geldim ama, Mitroşka’ya belli etmek istemiyorum. Sen de pek bakma ona. Buradan çıkarken nasıl olsa o yanımıza gelip ağzından baklayı çıkarır. Hadi öbür odaya geçelim Vanya.</p>

  <p class="normal">Garsona dönerek:</p>

  <p class="normal">— Ne istediğimi biliyorsun, değil mi Stepan? dedi.</p>

  <p class="normal">— Evet efendim.</p>

  <p class="normal">— Uygun olsun ha!</p>

  <p class="normal">— Baş üstüne efendim.</p>

  <p class="normal">— Hadi bakalım. Otur Vanya. Bana neden öyle bakıyorsun? Gözlerini benden ayırmadığının farkındayım. Şaşıyor musun? Şaşma, insanın başına neler gelmez. Rüyasında görmediği şeyler. Nerede... nerede o seninle Cornelius Nepos’u ezberlediğimiz günler. Yalnız bir şeye inan Vanya. Masloboyev yolunu sapıttı ama, içi gene eskisi gibi, değişen sadece halleri! Yüzüm kara da olsa herkesinkinden daha kara değil. Doktor olacaktım, edebiyat öğretmenliğine hazırlandım, hatta Gogol konusunda bir makale de yazdım. Altın arayıcılığına kalkıştım, evlenmek istedim, dört başı mamur mutluluğu kim istemez! O da razı oldu, oysa evim tamtakırdı. Düğünün şerefine birinden sağlam bir çift kundura ödünç almak üzereydim. Çünkü bir buçuk yıldır delik deşik bir pabuçla geziyordum. Sonunda evlenemedim. O bir öğretmene vardı, ben de bir büroya, hani öyle ahım şahım bir ticari kuruma falan değil, ufak yazıhanenin birine kâtip girdim. Bu sefer işin şekli değişti. Yıllar geçti, memuriyetten ayrıldım ama, rahat rahat para kazanıyorum. Hem rüşvet yiyor hem hak yolundan ayrılmıyorum. Kuzulara karşı kurt, kurtlara karşı kuzuyum. Kendime göre ilkelerim var: Bir kişinin orduyla baş edemeyeceğini bilir, işimi ona göre tutarım. İşlerimin çoğu da özel, gizli şeyler... anlıyor musun?</p>

  <p class="normal">— Dedektif misin yoksa?</p>

  <p class="normal">— Tam öyle değilim ama bazen resmi işlerle de uğraştığım olur, bazen gönüllü olarak çalışırım. Bir de votka içerim, Vanya. Ama ne kadar içsem aklım meyhanede değildir; bu yüzden de yarınımı biliyorum. Zamanım geçti. Arabı istediğin kadar yusan da ak olur mu? Yalnız şunu söyleyeceğim: İçimdeki insan taraf körlenmiş olsaydı bugün karşına çıkmazdım Vanya. Doğru söyledin demin. Sana daha önceden de rastladım, birkaç kere konuşmak istedim ama, cesaret edemedim, geriye attım hep. Denk değiliz. Şimdi de sarhoş olduğum için yaklaştım, dediğin doğru Vanya. Ama bırakalım bu saçmalıkları. En iyisi senden söz açalım. Okudum hayatım, okudum, ben de okudum. Senin ilk ürününden söz ediyorum. Okuyunca az kala adam oluyordum. Az kala. Sonra düşündüm taşındım, namussuz kalmayı tercih ettim. Böyle işte...</p>

  <p class="normal">Masloboyev uzun uzun konuştu durdu. Gitgide mahmurlaşıyor, gözleri hüzünlü bir ifade alıyordu. Öteden beri hoş, ama içinden pazarlıklı bir çocuktu. Zeki sayılmazdı, daha çok uyanık, kurnaz, girişken ve okul sıralarında bile tezvirciydi. Kötü kalpli olmadığı halde harcanmış bir adamdı. Ruslarda böylelerine sık sık rastlanır. Çoğu yetenekli, dirayetli ama, içleri karmakarışık insanlardır. Belirli noktalarda kendilerini zaafa kaptırır, bile bile, şuurlu olarak, vicdanlarına aykırı hareket edebilirler; sonunda mahvolurlar, üstelik bunun böyle olacağını önceden de bilirler. İşte Masloboyev şarap içinde boğuluyordu.</p>

  <p class="normal">— Bir de şunu söyleyeyim azizim, diye devam etti. Birden parladığını işittim, eserlerin hakkında pek çok eleştiri okudum. Yemin ederim okudum, beni okumaz sanma! Sonra bir gün seni eski kundurayla, çamurlu havada lastiksiz, buruşuk bir şapkayla gezerken görünce, durumu anladım. Dergilerde falan mı çalışıyorsun?</p>

  <p class="normal">— Evet Masloboyev.</p>

  <p class="normal">— Yani yük beygiri oldun?</p>

  <p class="normal">— Onun gibi bir şey.</p>

  <p class="normal">— Böyle olunca içmek en iyisi birader! Kafayı çekip divanıma uzandım mı dünyalar benim oluyor. Yaylı bir divanım var, görmelisin! Hayalimde kendimi Homeros, Dante, Fredrik Barbarossa olarak canlandırıyorum. Keyif benim değil mi, dilediğim gibi hayal kurarım. Ama sen kuramazsın, çünkü her şeyden önce kendi kendine bir şeyler olmak istersin. Sonra bütün arzular sana yasaktır, yük beygirisin çünkü. Bende hayal, sende gerçek. Beni dinle Vanya. Açıkça, kardeşçe konuşuyorum. Kabul etmezsen bana on yılda unutamayacağım bir hakaret etmiş olursun! Paraya ihtiyacın var mı? Param var. Suratını ekşitme. Parayı al, seni çalıştıranlarla kes hesabını. Boyunduruğu atar atmaz sana bir yıllık geçimini sağlayacak büyük bir esere başla. Ne dersin?</p>

  <p class="normal">— Kardeşçe teklifini takdir ediyorum, Masloboyev, ama şimdilik cevap veremeyeceğim. Sebebini anlatmak uzun sürer. Bazı engeller var. Yine de ileride, sana her şeyi kardeşçe anlatacağıma söz veriyorum. Teklifine teşekkürler. Sana bir gün gelirim. Hem bundan sonra sık sık gelirim. Şimdi aklımı neye taktığımı da anlatacağım. Benimle bu kadar açık konuştuğuna göre ben de sana akıl danışayım. Zaten bu işlerin erbabısın galiba.</p>

  <p class="normal">Smith’le torununun hikâyesini pastanedeki olaydan başlayarak anlattım. İşin tuhafı, anlatırken Masloboyev’in gözlerinde bu hikâyeyle ilgili bazı şeyler bildiğini sezer gibi oldum. Bunu da ona sordum.</p>

  <p class="normal">— Yok, tanımıyorum onu, dedi. Yine de konunun büsbütün yabancısı değilim. Geçenlerde bir ihtiyarın pastanede öldüğünü duydum. Yalnız Madam Bubnova hakkında gerçekten bazı şeyler biliyorum. Bu bayandan iki ay önce rüşvet almıştım. Je prends mon bien ou je le trouve<sup class="calibre2"><a href="../Text/ezilenler_split_053.html#footnote-600-36" id="footnote-600-36-backlink">[36]</a></sup> Moliere’le benzerliğimiz bu açıdan. Karıdan yüz rubleyi sızdırdım ama, daha o zaman, gelecek sefer bir beş yüzünü kesmeye karar vermiştim. Berbat karı! Hep kötü işler peşinde. Varsın dolabını döndürsün, ama bazen taşırıyor. Sakın beni Don Kişot sanma, rica ederim. Bu işten benim de çıkarım olur da ondan ilgileniyorum. Bunun için demin Sizobrühov’a rastlayınca sevindim doğrusu. Anlaşılan Sizobrühov’u buraya biri getirmiş, getiren de şişkodur. O herifin burnunu bu gibi işlere soktuğunu bildiğim için... Neyse, bir punduna getirip onu da enselerim. Küçük kızın hikâyesini anlattığına sevindim. Ondan da bir ipucu elde ettim. Dedim ya, herkesin girdisi çıktısıyla ilgiliyim. Öyle kimselerle tanışıyorum ki! Geçen gün bir prensin işine burnumu soktum. Bir iş ki aklın durur! O prensten umulmazdı doğrusu. İstersen sana kocalı bir kadının hikâyesini anlatayım. Sen bana gel de dinle kardeşim, bende öyle konular var ki, yazsan kimsecikler inanmaz...</p>

  <p class="normal">Bir önseziyle sözünü keserek:</p>

  <p class="normal">— Adı neydi o prensin? diye sordum.</p>

  <p class="normal">— Neden sordun? Aman söyleyeyim: Valkovski.</p>

  <p class="normal">— Pyotr mu?</p>

  <p class="normal">— Ta kendisi. Tanır mısın?</p>

  <p class="normal">— Eh, şöyle böyle.</p>

  <p class="normal">Ayağa kalkarak:</p>

  <p class="normal">— Sana bu adam hakkında bir şeyler öğrenmek için ara sıra uğrayacağım Masloboyev, dedim. Merak ettim doğrusu.</p>

  <p class="normal">— Hayhay, eski dostum, istediğin zaman buyur. Masal anlatmasını bilirim ama, her şeyin bir ölçüsü var. Ne demek istediğimi anlıyorsun, değil mi? Yoksa kredimizi, itibarımızı –yani ticari itibarımızı– kaybederiz.</p>

  <p class="normal">— Canım, imkân ölçüsünde.</p>

  <p class="normal">Heyecanlanmıştım. Masloboyev farkına vardı. Ona:</p>

  <p class="normal">— Peki, sana şimdi anlattığım mesele konusunda ne dersin? diye sordum, içinde işe yarar bir şey buldun mu?</p>

  <p class="normal">— O mesele hakkında mı? Bir dakika bekle, gidip hesabı göreyim.</p>

  <p class="normal">Büfeye doğruldu. Orada, rastlantıymış gibi kadife hırkalı, herkesin Mitroşka diye senli benli olduğu delikanlıyla karşılaştı. Hallerinden, birbirlerine pek yabancı olmadıkları anlaşılıyordu. Mitroşka görünüşte oldukça dikkati çeken bir gençti. Kolsuz hırkası, kırmızı ipekli mintanı, hatları keskin olduğu halde sevimli yüzüyle hem garip, hem ters olmayan bir etki bırakıyordu. Oldukça genç ve esmerdi, bakışları cesur, ışıl ışıldı. Hareketlerinde biraz vahşi bir kabadayılık vardı. Yine de o an, kendini tuttuğu, ağırbaşlı bir iş adamı tavrı takınmaya çalıştığı belli oluyordu.</p>

  <p class="normal">Yanıma dönen Masloboyev:</p>

  <p class="normal">— Bak Vanya dedi, bu akşamüstü, yediye doğru evime uğrarsan sana bir haber verebilirim belki. Tek başıma işe yaramam ben. Eskiden öyle değildim ama, şimdi ayyaşın biri oldum çıktım, işlerden de epey uzaklaştım. Yine de bu alanda pek usta birkaç ahbabım var. Onlarla görüşüp bazı bilgiler edinebilirim. Yapabileceğim bundan ibaret. Gerçi ayıkken kendim de çalışırım ama, yine ahbaplarımla işbirliği yaparak... Daha çok şunun bunun soruşturmalarını yaparım. Neyse, bu kadarı yeter, işte adresim: Şestilavoçnaya’da.<sup class="calibre2"><a href="../Text/ezilenler_split_053.html#footnote-600-37" id="footnote-600-37-backlink">[37]</a></sup> Miskinlik basmaya başladı. Bir tane daha parlatıp doğru eve. Biraz uzanırım. Gelirsen seni Aleksandra Semyonovna’yla tanıştırırım. Vakit bulursak şiirden filan söz açarız.</p>

  <p class="normal">— Ya, o mesele?</p>

  <p class="normal">— Eh, belki onun hakkında da konuşuruz.</p>

  <p class="normal">— Gelirim herhalde, hatta mutlaka gelirim...</p>
</body>
</html>
