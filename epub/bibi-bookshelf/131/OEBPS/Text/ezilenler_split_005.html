<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_7">II</h2>

  <p class="normal">O sıralar, yani bir yıl önce, henüz dergilere makaleler filan yazıyor, bir yandan da büyük, esaslı bir eser meydana getireceğime içten inanıyordum. Büyük bir romana çalışıyordum ama sonunda hastaneye düştüm, artık sonum da yaklaşmış olmalı. Yakında öleceğime göre anılarımı yazmama gerek var mı?</p>

  <p class="normal">Hayatımın şu acı dolu son yılını bir türlü aklımdan çıkaramıyorum. Hepsini kâğıda dökmek istiyorum; kendimi bununla oyalamazsam can sıkıntısından ölürüm herhalde. Başımdan geçenleri hatırlamak beni ıstırap verecek derecede heyecanlandırıyor. Kâğıda dökülünce daha teskin edici, daha düzgün şekiller alacak ve bir sayıklama veya kâbusa daha az benzeyecekler. Bana öyle geliyor. Yalnız yazma işi bile yeter; insanı sakinleştirir, soğukkanlı yapar, eski yazar alışkanlıklarımı dürter, anılarımla mariz hayallerimi bir iş, bir meşgale haline sokar... Evet, iyi buldum. Hem de sağlık memuruna bir miras bırakmış olurum; anılarımla kışın pencereleri kâğıtlasın bari.</p>

  <p class="normal">Bu arada hikâyeme nedense ortadan başladım. Madem yazmaya karar verdim baştan başlamak gerek. Peki, baştan başlayalım. Zaten hayat hikâyem pek uzun olmayacak.</p>

  <p class="normal">Ben burada değil, çok uzaklardaki ... vilayetinde doğdum. Anamla babam ihtimal iyi insanlardı ama beni küçükken öksüz bıraktılar ve beni sevabına evine alan Nikolay Sergeyiç İhmenev adında, şöyle böyle varlıklı bir derebeyinin evinde büyüdüm. Nataşa biricik kızıydı, benden üç yaş küçüktü. İki kardeş gibi geçiniyorduk. Ah o tatlı çocukluk çağım! Hayatımın yirmi beşinci yılında senin özlemini çekip hayıflanmak ve ölürken bir tek senin anınla keyiflenip seni minnetle anmak ne ahmakça! O zamanlar Petersburg’dakine hiç benzemeyen, pırıl pırıl bir güneş vardı gökyüzünde ve küçük, afacan kalplerimiz neşeyle atıyordu. Çevre, buradaki gibi kupkuru cansız taş yığınları değil, tarlalar, ormanlardı. Hele Nikolay Sergeyiç’in idare ettiği Vasilyevski Malikânesi’nin bahçe ve parkının güzelliğine doyum olmazdı; Nataşa’yla birlikte bu bahçede gezmeye giderdik, bahçenin ardındaysa çocukken iki kez kaybolduğumuz geniş, loş bir orman vardı... Ah o altın, unutulmaz çağ! Önümüzde esrarlı, çekici bir hayat vardı ve onu tanımanın tadına doyulmuyordu. O sıralar sanki her ağacın, her çalı kümesinin arkasında bilmediğimiz, esrarlı biri gizleniyor, masal âlemiyle gerçek birbirine karışıyordu sanki; bazen vadilerin derinliklerinde akşamın koyu sis bulutu kırçıl, kıvır kıvır saç tutamları biçiminde koyağımızın çakıllı kıyılarına yapışıp fışkırmış çalılardan sarkarken Nataşa’yla kıyıda el ele vererek çevreyi seyreder, ürkek bir merakla aşağıya bakarak o anda karşımıza birinin çıkmasını ya da koyağın dibindeki sis bulutundan seslenmesini ve dadımızın masallarının elle tutulur, katıksız bir gerçeğe dönüşmesini beklerdik. Çok sonraları, bir gün Nataşa’ya, bir keresinde Okuma Kitabı’nı<sup class="calibre2"><a href="../Text/ezilenler_split_053.html#footnote-600-8" id="footnote-600-8-backlink">[8]</a></sup> ele geçirişimizi, sonra kitabı kaptığımız gibi bahçeye koşup havuz kenarında, yaşlı gür akçaağacın altındaki sevdiğimiz yeşil banka oturarak “Alphonse ile Dalinde”<sup class="calibre2"><a href="../Text/ezilenler_split_053.html#footnote-600-9" id="footnote-600-9-backlink">[9]</a></sup> adlı büyüleyici hikâyeyi okumaya koyulmamızı anımsatmıştım. Bu hikâyeyi hatırladıkça içimde hâlâ garip bir heyecan duyarım; hatta geçen yıl Nataşa’ya ilk satırını, “Hikâyenin kahramanı Alphonse, Portekiz’de doğmuştu. Babası Don Remirro...” falan diye tekrarlarken neredeyse ağlayacaktım. Galiba bu pek yersiz kaçmıştı zira Nataşa’nın taşkın heyecanımı tuhaf bir gülümsemeyle karşılamasına başka anlam verilemezdi. Ama hemen toparlandı (bu da hatırımda), beni avutmak için kendisi de eskileri hatırlamaya başladı. Az sonra o da duygulandı. Hoş bir akşam geçirdik, bütün unutulmuş anılarımızı yeniden yaşadık. Vilayete, yatılı okula gidişimi –Tanrım, ne çok ağlamıştı o zaman!– ve Vasilyevski’den temelli ayrılışımı hatırladık. Okulumu bitirmiş, üniversiteye hazırlanmak için Petersburg’a gidiyordum. Ben on yedi yaşındaydım; Nataşa on beş. Nataşa’nın dediğine göre öyle biçimsizmişim, bacaklarım o kadar uzunmuş ki bana bakınca gülmemek elde değilmiş. Vedalaşırken son derece önemli bir şey söylemek için onu bir kenara çektim ama birden dilim dolaştı, ağzımdan tek söz çıkmadı. Nataşa da o an çok heyecanlı olduğumu hatırlıyordu. Tabii konuşamadık. Ben ne söyleyeceğimi bilmiyordum, belki o da beni anlayacak halde değildi. Acı acı ağlayarak hiçbir şey söyleyemeden yola çıktım. Uzun zaman sonra Petersburg’da karşılaştık. Bundan iki yıl önceydi. İhtiyar İhmenev, davasıyla uğraşmak için gelmişti, bense edebiyat yolunda henüz ilk adımımı atıyordum.</p>
</body>
</html>
