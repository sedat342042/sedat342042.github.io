<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_43">II</h2>

  <p class="normal">... İki hafta geçti. Nelli iyileşiyordu. Hastalığı humma değildi ama onu çok sarsmıştı. Yataktan nisan sonunda, açık, ışıklı bir günde kalktı. Kutsal Hafta’ydı.<sup class="calibre2"><a href="../Text/ezilenler_split_053.html#footnote-600-58" id="footnote-600-58-backlink">[58]</a></sup></p>

  <p class="normal">Zavallı çocuk! Hikâyemi eski düzgünlüğüyle devam ettiremiyorum. Bütün bu olayları yazalı beri epey zaman geçti, fakat hâlâ içimi parçalayan acıyı, solgun ve zayıf yüzünü, yalnız kaldığımız zaman yatağından bana uzun uzun bakıp sanki içimdekini okumaya çabalayan siyah gözlerini hatırlıyorum; anlamadığımı, hep aynı şaşkınlık içinde durduğumu görünce yavaşça, kendi kendine gülümsüyor, kurumuş, halsiz parmaklarını bana sevgiyle uzatıyordu. Artık her şey bitmiş, her şey meydana çıkmıştı; yalnız ben hâlâ bu hasta, bitkin, incinmiş küçük yüreğin sırrına erememiştim.</p>

  <p class="normal">Hikâyemden uzaklaşacağımı anlıyorum ama, şu anda yalnız Nelli’yi düşünmek istiyorum. Tuhaf doğrusu; şimdi hastanedeki yatağımda, en çok sevdiklerim tarafından yalnız bırakılmış halde yatarken, bazen eski günlere ait, o sıralar dikkatimi çekmemiş, çabucak aklımdan çıkmış ufak tefek ayrıntılar hatırıma geliyor ve zihnimde birden bambaşka anlamlara bürünüyorlar; hatta bazen hâlâ kavrayamadığım bazı olayları açıklayacak kadar sarih ve eksiksiz oluyorlar.</p>

  <p class="normal">Nelli’nin hastalığının ilk dört günü ben de, doktor da çok korktuk. Ama beşinci gün doktor, beni bir yana çekerek korkulacak bir şey kalmadığını, hastamızın mutlaka iyileşeceğini söyledi. Doktor, Nelli’nin ilk hastalığında çağırdığım ve çocuğun dikkatini kocaman Stanislav nişanıyla çeken, yaşlı bekarlardan eski ahbabım, tuhaf, babacan Almandı.</p>

  <p class="normal">Sevinerek:</p>

  <p class="normal">— Şu halde atlattık, artık korkacak bir şey yok! dedim.</p>

  <p class="normal">— Evet, şimdilik iyileşecek ama pek yakında ölecek.</p>

  <p class="normal">Bu teşhis karşısında donakaldım.</p>

  <p class="normal">— Nasıl ölecek? Neden?</p>

  <p class="normal">— Evet, yakında kesinlikle ölecek. Çocuğun kalbi doğuştan hasta. En ufak bir heyecanla, yeniden yatağa düşer. Belki yine iyileşir ama, sonunda bu hastalık onu götürür.</p>

  <p class="normal">— Kurtarmak imkânı yok mu doktor? Nasıl olur bu?</p>

  <p class="normal">— Olur işte. Yine de üzülmezse, sakin, rahat, daha neşeli, zevkli bir hayat yaşarsa, ölümü geciktirebilir. Hatta bazen, hiç umulmadık... alışılmışın dışında... olağanüstü olaylar yok değil... yani pek çok uygun şartın bir araya gelmesiyle hasta ölümden kurtulabilir, fakat hastalığın geçmesi mümkün değildir.</p>

  <p class="normal">— Ulu Tanrım, ne yapmalı şimdi?</p>

  <p class="normal">— Öğütlerime uyarak, hastaya sakin bir hayat yaşatmalı, ilaçları aksatmadan almasını sağlamalı. Bu genç kızın hırçın, sağı solu tanımayan bir karakteri var. İlacını almaktan hoşlanmıyor, demin kesin olarak içmeyeceğini söyledi.</p>

  <p class="normal">— Haklısınız doktor. Gerçekten tuhaf bir çocuk, ama ben bunu hastalığına veriyorum. Dün çok usluydu, söz dinliyordu. Bugün ona ilaç kaşığını uzatırken, kazayla yapmış gibi kaşığı dürterek ilacı döktü. Yeni bir paket tozu suya atmaya hazırlanırken kutuyu elimden kaptı, yere fırlattı, sonra da ağlamaya başladı...</p>

  <p class="normal">Biraz düşündükten sonra:</p>

  <p class="normal">— Yalnız, ağlaması ilacı almak istemeyişinden değildi galiba, diye ekledim.</p>

  <p class="normal">— Hımm! Öfkesi, geçirdiği büyük felaketler hep birbirine bağlıdır tabii. (Doktora Nelli’nin hayatını bütün ayrıntılarıyla anlatmıştım, bu çok etkilemişti onu.) Hastalığı bundan geliyor. Şimdilik verdiğim ilaçlara devam etmekten, tozları almaktan başka yol yok. Yanına gideyim de doktorun sözünü dinlemenin, yani tozları almanın ödevi olduğunu anlatayım bari.</p>

  <p class="normal">Bu konuşmayı yaptığımız mutfaktan çıktık, doktor tekrar hastanın yatağına yaklaştı. Nelli galiba konuştuklarımızı duymuştu: Başını yastıktan kaldırarak kulağını bize vermiş, dikkatli dikkatli dinliyordu. Bunu aralık duran mutfak kapısından fark ettim. Yanına gelince afacan kız yine yorganın altına girdi, alaylı bir gülümsemeyle bizi süzmeye başladı. Zavallıcık dört gün içinde iyice zayıflamış, gözleri çukura batmıştı. Ateşi hâlâ düşmemişti. Yaramaz hali ve Petersburg’daki Almanların en iyi kalplisi olan doktoru şaşkınlığa düşüren muzip, şeytan bakışları tuhaftı ama ona pek yakışıyordu.</p>

  <p class="normal">Doktor, elinden geldiği kadar sesini yumuşatmaya çalışarak, şefkatle, tatlılıkla, verdiği tozların faydasını anlattı, her hastanın bunları almak zorunda olduğunu ekledi. Nelli başını kaldırdı, sonra birden, bilerek yapmamış gibi uzatılan kaşığa eliyle çarptı, ilaç bir kere daha yere döküldü. Bilerek yaptığından emindim.</p>

  <p class="normal">İhtiyar doktor istifini bozmadan:</p>

  <p class="normal">— Pek üzücü bir dikkatsizlik, dedi. Mahsus yaptığınızdan şüpheleniyorum, iyi bir hareket değil bu. Fakat... her şey düzelebilir, bir paket toz daha hazırlarız.</p>

  <p class="normal">Nelli yüzüne güldü. Doktor ölçülü bir hareketle başını salladı. Suyun içine yeni bir paket toz atarak:</p>

  <p class="normal">— Çok fena, dedi. Hiç övünecek bir davranış değil.</p>

  <p class="normal">Nelli gülmesini tutmaya çalışarak:</p>

  <p class="normal">— Darılmayın, dedi, bu sefer kesin içeceğim. Beni seviyor musunuz?</p>

  <p class="normal">— İyi davranırsanız çok seveceğim.</p>

  <p class="normal">— Çok mu?</p>

  <p class="normal">— Çok.</p>

  <p class="normal">— Şimdi sevmiyor musunuz?</p>

  <p class="normal">— Şimdi de seviyorum.</p>

  <p class="normal">— Sizi öpmek istesem beni öper misiniz?</p>

  <p class="normal">— Evet ama, hak ettiğiniz zaman.</p>

  <p class="normal">Nelli dayanamadı, yine güldü. Doktor bana son derece ciddi bir tavırla:</p>

  <p class="normal">— Hastamız şen tabiatlı ama, şimdiki hali sinir ve kapristen başka bir şey değil, diye fısıldadı.</p>

  <p class="normal">Nelli, birden incecik bir sesle:</p>

  <p class="normal">— Peki, bu ilacı içeceğim ama büyüdüğüm zaman benimle evlenir misiniz? diye bağırdı.</p>

  <p class="normal">Sanırım icat ettiği yaramazlığı pek hoş bulmuştu. Yüzüne şaşkın şaşkın bakan doktorun cevabını beklerken gözleri ışıl ışıl parlıyor, gülmesini tutmaya çalışan dudakları kıpır kıpır titriyordu.</p>

  <p class="normal">İhtiyar, yaramazın yeni kaprisi karşısında elinde olmadan gülümsedi:</p>

  <p class="normal">— Elbette. Terbiyeli bir genç kız olur, söz dinler...</p>

  <p class="normal">— Tozlarınızı içersem...</p>

  <p class="normal">— Tabii verdiğim tozları da içerseniz...</p>

  <p class="normal">Bana dönerek, bir daha:</p>

  <p class="normal">— Hoş bir genç kız, diye fısıldadı. Çok, çok iyi, akıllı ama, yine de... şey... evlenmek... tuhaf bir kapris.</p>

  <p class="normal">İlacı tekrar Nelli’ye uzattı. Oysa bu sefer hileye başvurmaya gerek görmeden, kaşığı açıktan açığa, aşağıdan yukarı dürterek, içindeki ilacı zavallı ihtiyarın yüzüne ve gömleğine sıçrattı. Marifetini tamamlar tamamlamaz yüksek sesle güldü. Ama bu deminki saf, neşeli gülüş değildi. Yüzünden haşin, ifritçe bir ifade gelip geçti. Doktora diktiği alaylı bakışında, aynı zamanda bir kuşku belirtisi seziliyordu. “Gülünç” ihtiyarın şimdi ne yapacağını bekliyordu.</p>

  <p class="normal">Mendiliyle yüzünü, gömleğini kurulayan doktor:</p>

  <p class="normal">— Oo... siz yine... pek fena oldu bu, ama ne yapalım, bir toz daha hazırlarız! diye mırıldandı.</p>

  <p class="normal">Nelli son derece şaşırdı. Kendisine kızmamızı bekliyordu, azar, sitem işiteceğini sanmıştı; hatta belki o anda bilmeyerek bunu istiyordu ki bu ona hemen ağlamak, isteri buhranına tutulmuş gibi hıçkırmak, ilacı bir kere daha dökmek, hatta bir şey kırıp incinmiş, hırçın yüreğini hafifletmek için bahane olurdu. Bu çeşit kaprisler ne sadece hastalarda, ne de yalnız Nelli’de vardır. Bazı kereler odamda beş aşağı beş yukarı dolaşırken, içimdekileri taşırmak için kendim de farkında olmadan, birinin bana hakaret etmesini ya da hakaret anlamına gelebilecek bir söz söylemesini sabırsızlıkla beklerdim neredeyse. Kadınlar bu biçimle “içlerini boşaltırken” en samimi gözyaşlarını dökerler, fazla hassas olanları da bu hali isteri nöbetlerine kadar götürürler. Olağandır bu. Ama bu en çok içinizde kimsenin bilmediği, anlatmak istemediğiniz bir keder varken olur.</p>

  <p class="normal">Hırpaladığı ihtiyarın melek sabrıyla, en ufak bir azarlama sözü söylemeden üçüncü kere ilaç hazırlaması Nelli’yi şaşırttı. Birden durgunlaştı. Dudaklarındaki alaycı gülümseme silindi, yüzü kızardı, gözleri nemlendi; bana kaçamak bir bakış attı ve hemen başını çevirdi. Doktor ilacı verince, uslu, çekingen bir tavırla içti, sonra ihtiyarın kırmızı ve tombul elini alıp gözlerinin içine baktı.</p>

  <p class="normal">— Siz... bana darıldınız... kötü olduğum için...</p>

  <p class="normal">Sözünü bitirmeden yorganın altına girdi, başını örterek acı acı hıçkırmaya başladı.</p>

  <p class="normal">— Oo... ağlamayın çocuğum! Zararı yok! Hep sinir bu, su için biraz.</p>

  <p class="normal">Fakat Nelli dinlemiyordu. Yufka yürekli doktor da neredeyse ağlayacaktı.</p>

  <p class="normal">— Sakin olun, üzmeyin kendinizi! diye devam etti. Sizi bağışlıyorum, evleneceğim sizinle, namuslu bir genç kız olursanız...</p>

  <p class="normal">— Tozları içersem.</p>

  <p class="normal">Yorganın altından ince, sinirli bir gülüş duyuldu. Doktor, gözleri yaşaracak kadar duygulanarak:</p>

  <p class="normal">— Ne iyi yürekli, hakikatli yavru! dedi. Zavallı genç kız!</p>

  <p class="normal">O günden sonra Nelli’yle aralarında tuhaf, beni hayrete düşüren bir sevgi başladı, öte yandan Nelli bana karşı gitgide daha somurtkan, sinirli, hırçın olmuştu. Bunu neye yoracağımı bilemiyordum. Hem de bu değişiklik pek ani, durup dururken oluvermişti. Hastalığının ilk günlerinde ne kadar yumuşak başlı, şefkat doluydu. Bakmaya doyamıyormuş gibi gözlerini benden ayıramazdı. Hele kendisini yalnız bırakıp bir yere gitmemi hiç istemezdi. Alev gibi yanan eliyle elime yapışır, yanına oturturdu. Tasalı olduğum zaman beni neşelendirmeye çalışır, şakalaşarak oyunlar icat ederdi. Bunu kendi acısını yenerek yapıyordu. Geceleri çalışmamı ya da kendisini beklememi istemezdi, dinlemediğim için üzülürdü. Bazen pek düşünceli görünürdüm, niçin üzgün olduğumu, neler düşündüğümü öğrenmek ister, ağzımı arardı. Söz Nataşa’ya gelince hemen susması, konuyu değiştirmesi tuhafıma giderdi. Nataşa’dan söz açmaktan kaçınıyor gibiydi ve bu beni çok şaşırtıyordu. Eve geldiğim zaman sevinirdi. Şapkamı elime alınca da yüzü kederlenir, beni tuhaf, sitem dolu bir bakışla uğurlardı.</p>

  <p class="normal">Hastalığının dördüncü günü bütün akşam, hatta gece yarısından sonraya kadar Nataşa’da kaldım. Konuşacak pek çok şeyimiz vardı. Oysa evden çıkarken hastama, kendim de öyle tahmin ederek, erken döneceğimi söylemiştim. Nataşa’da elimde olmadan geciktiğim halde, Nelli’den yana kuşkum yoktu. Çünkü yalnız değildi. Yanında, kapıdan uğrayan Masloboyev’den Nelli’nin hastalığını, benim de tek başıma çeşitli işler arasında bocaladığımı öğrenen Aleksandra Semyonovna vardı, iyi yürekli kadıncağızın Nelli’nin hastalığını duyunca düştüğü telaş görülecek şeydi. Benim için:</p>

  <p class="normal">— Artık bize yemeğe gelemez! Tanrım, tek başına ne yapıyor acaba? diye hayıflanmıştı. Ona dostluğumuzu göstermemiz gerek. Tam fırsat işte.</p>

  <p class="normal">Aleksandra Semyonovna hemen bir arabaya atlayarak yanında kocaman bir bohçayla bize gelmişti. İlk sözü, yardım için geldiği, işini tamamlamadıktan sonra da gitmeyeceği oldu. Bohçasını açtı. İçinden neler neler çıkmadı: Hasta için şuruplar, reçeller, iyileşip yemeğe başlayınca verilecek piliç, fırında pişirmek üzere elma, portakal, –doktor yemesine izin verirse– Kiev şekerlemesi ve ayrıca hastane donatıyormuş gibi çamaşırlar, çarşaflar, peçeteler, kız için iç çamaşırları, sargı, pansuman bezi.</p>

  <p class="normal">Çabuk çabuk, telaşla bir yere yetişecekmiş gibi konuşuyordu:</p>

  <p class="normal">— Bizde her şey var. Sizinki bekar evi, böyle şeyler bulundurmazsınız. İzin verin de... Filip Filipiç öyle emretti. Ee, şimdi ne yapacağız? Ama yapılacak ne varsa çabuk söyleyin! Hasta nerede? Kendini biliyor mu? Yatış biçimi hiç iyi değil, yastığı indirmeli, başını daha düz koymalı. Şey, biliyor musunuz, bir deri yastık olsa ne iyi olurdu. Deri yastık serinlik verir. Amma da akılsızım, nasıl da düşünüp evden getirmedim bir tane! Hemen gidip getireyim. Ateş de yakmalı, değil mi? Bizim kocakarıyı buraya göndereyim. Tanıdık bir kocakarı var. Sizin hizmetçiniz bile yok. Peki, daha neler yapılacak? Bu ne? Ot mu? Doktor verdi, değil mi? Terletici herhalde. Hemen gidip ateş yakayım!</p>

  <p class="normal">Aleksandra Semyonovna’yı yatıştırdım. Kadıncağız bu kadar az iş olmasına hem şaşırmış, hem üzülmüştü neredeyse. Ama yine de hevesi kırılmadı. Nelli’yle hemen arkadaş oldu, çocuğun hastalığı sırasında doğrusu epey yardımı dokundu. Aşağı yukarı her gün bize taşındı, her gelişinde de sanki bir şey kaybolmuş ya da kaçmış da peşinden kovalayıp yakalamak gerekirmiş gibi bir hali vardı. Sık sık, “Filip Filipiç böyle emretti,” diye tekrarlıyordu. Nelli ondan çok hoşlanmıştı. Kardeş gibi sevişiyorlardı. Aleksandra Semyonovna’nın birçok bakımdan Nelli kadar çocuk olduğunu sanıyordum. Hastaya çeşitli hikâyeler anlatıp onu güldürüyor, eve döndüğünde Nelli onu arıyordu. Fakat evimize ilk gelişi hastamızı şaşırtmıştı. Davetsiz misafirin ne maksatla geldiğini anlamakta gecikmemiş her zamanki gibi surat asıp hiç de nazik olmayan bir tavır takınmıştı.</p>

  <p class="normal">Aleksandra Semyonovna gidince Nelli, memnun olmamış gibi:</p>

  <p class="normal">— Niye geldi bize? diye sordu.</p>

  <p class="normal">— Sana bakmak için geldi Nelli.</p>

  <p class="normal">— Ne diye? Niçin? Ben onun için bir şey yapmadım ki?</p>

  <p class="normal">— İyi insanlar karşılık beklemeden yardıma koşarlar. Dünya iyi insanlarla dolu kızım. Yazık ki bunlar gerektiği zaman senin yoluna çıkmadı.</p>

  <p class="normal">Nelli ses çıkarmadı, ben köşeme çekildim. On, on beş dakika sonra beni çağırarak su istedi. Yanına gidince birden, olanca gücüyle boynuma sarıldı, başını göğsüme dayadı, uzun süre öylece kaldı. Ertesi gün Aleksandra Semyonovna gelince, onu sevinçli bir gülümsemeyle karşıladı. Ama yine de nedense ondan çekiniyor gibi bir hali vardı.</p>
</body>
</html>
