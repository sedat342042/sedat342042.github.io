<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_24">IV</h2>

  <p class="normal">Mahy Caddesi’ne kadar yürüdük. Yelena neredeyse koşuyordu, sonunda bir dükkâna girdi. Onu beklemek için durdum. “Dükkânda oturacak değil ya,” diye düşünüyordum.</p>

  <p class="normal">Gerçekten az sonra çıktı, kitaplarını orada bırakmıştı. Kitapların yerine elinde toprak bir kâse vardı. Birkaç adım yürüdükten sonra gösterişsiz bir evin avlusuna girdi. Ev ufak olduğu halde kâgir, iki katlı, kirli sarı boyalı eski bir yapıydı. Alt kattaki üç pencereden birinde küçük kırmızı bir tabut görünüyor, bu pencere pek tanınmamış bir tabutçuya vitrin görevi yapıyordu. Üst katın kare biçimi pencereleri çok ufaktı, camları donuk, yeşilimtırak renkte ve çatlaktı, içeriden pembe patiska perdeler görünüyordu. O yana geçip kapısında “Bayan Bubnova’nın Evi” yazılı demir levhayı okudum.</p>

  <p class="normal">Yazıyı söktüğüm anda Bubnova’nın avlusundan tiz bir kadın çığlığı, arkasından bir yığın küfür duyuldu. Kapıdan avluya baktım: Evin kapısının önünde, alt basamakta şişman bir kadın duruyordu. Şehirli kılığındaydı, başında tepelik, omuzlarında yeşil bir atkı vardı. Yüzü iğrenç şekilde mora çalan bir kırmızılıktaydı; ufak, şişkin, kanlanmış gözleri öfke saçıyordu. Henüz öğlen olmadığı halde çakırkeyif oluşu dikkati çekiyordu. Karşısında, elindeki kâseyle taş kesilmiş duran zavallı Yelena’ya haykırıyordu. Merdivenden, mor suratlı karının arkasından, yarı çıplak, boyalı, düzgünlü bir yaratık bakıyordu. Az sonra bodrum katına inen merdivenin kapısı açıldı. Besbelli haykırmayı duyan orta yaşlı fakir kılıklı, kendi halinde, sevimli bir kadın basamakta göründü. Aralanmış kapıdan alt katın öbür kiracıları, çok ihtiyar bir adamla bir genç kız bakıyordu. Görünüşe göre, evin kapıcısı olan iri yarı, güçlü kuvvetli bir herif, avlunun ortasında, süpürgenin uzun sapına dayanmış, sahneyi kayıtsızlıkla seyrediyordu.</p>

  <p class="normal">Karı noktasına virgülüne aldırmadan tiz bir sesle tıkana tıkana küfrü basıyordu:</p>

  <p class="normal">— Ah seni melun, sülük, bitin piçi! Sana baktığım için böyle mi karşılık veriyorsun, uyuz! Turşu almaya gönderdik, fırsatı ganimet bildi. Zaten gönderirken tüyeceğin içime doğmuştu. Daha dün akşam saçlarını yoldum, bugün yine kaçtı. Nerelere gidiyorsun, orospu, nerelere? Kime gidiyorsun melun kâfir, patlak gözlü engerek, kime gidiyorsun? Söyle, yoksa şuracıkta boğarım seni bataklık leşi!</p>

  <p class="normal">Kudurgan karı kızcağızın üstüne saldıracak oldu, ama merdivenin başından bakan alt kat kiracısını görünce birden durdu. Sonra kadına dönerek eskisinden daha cırlak bir sesle, kollarını sallayarak, ötekini, zavallı kurbanının işlediği müthiş suça tanık tutmak ister gibi haykırmaya başladı.</p>

  <p class="normal">— Anası geberdikten sonra dünyada sipsivri kaldı komşucuğum. Fakirliğinizi, karnınızı doyuramadığınızı bildiğim için, Aziz Nikola’nın ruhuna bir sevap işleyeyim, dedim. Alayım öksüzü yanıma... Hay almaz olaydım keşke! İki ayda kanımı kuruttu, etimi yiyip bitirdi. Sülük! Çıngıraklı yılan! İnatçı iblis! Öldürsen de, taşa da çarpsan susar, dilini yutmuş gibi susar. Yüreğimin yağını eritiyor susmasıyla. Kendini ne sanıyorsun dümbelek, suratsız maymun? Ben olmasam açlıktan sokaklarda geberir giderdin. Ayaklarımı yıkadığım suyu iç canavar, kara maşa! Geberirdin bensiz!</p>

  <p class="normal">Kudurgan cadının zehrini dökmesini saygıyla dinleyen kadın:</p>

  <p class="normal">— Niye bu kadar kendinizi üzüyorsunuz, Anna Trifonovna, yine ne yaptı? diye sordu.</p>

  <p class="normal">— Daha ne yapacak anacığım, daha ne yapacak! Bana karşı gelmesini çekemiyorum! Kafasına göre hareket ettikten sonra, yerin dibine batsın. Ne emrettimse, kötü de olsa yapılmalı. Ben böyleyim! Bu kaltak beni mezara götürecek. Bakkala hıyar turşusu almaya gönderdim, üç saat sonra geldi. Ama gönderirken içime doğmuştu; kim bilir yine kimlere, nerelere gitti, diye düşünmüştüm. Ben bakmadım mı ona dostlar! Kaltak anasının on dört ruble borcunu bağışladım, cenaze masrafını üzerime aldım, domuz piçini bağrıma bastım. Sen hepsini biliyorsun komşucuğum, hepsini biliyorsun! Bunlardan sonra üzerinde hakkım olmasın mı? Minnet duyacak yerde, bana nispet yapıyor! Tek eksiklik çekmesin diye mendebura muslin roblar, Gostini’den<sup class="calibre2"><a href="../Text/ezilenler_split_053.html#footnote-600-31" id="footnote-600-31-backlink">[31]</a></sup> bir çift iskarpin aldım, prensesler gibi süsledim. Haline baktıkça koltuklarım kabarıyordu. İki günde elbiseyi paralayıp didik didik etmesin mi, komşucuğum! İşte şimdi böyle geziyor! Hem düşünün dostlar, mahsus parçaladı. Yalanım yok, gözetledim de gördüm. Hani, “Muslin roblarınıza tenezzül etmem, partal gezmek isterim!” gibilerden. Ama ben de öfkemi çıkardım. Bir dayak attım ve sonra para verip doktor çağırdım. Oysa tahtakurusu gibi ezseydim menhusu topu topu bir hafta sütten olurdum.<sup class="calibre2"><a href="../Text/ezilenler_split_053.html#footnote-600-32" id="footnote-600-32-backlink">[32]</a></sup> Değerin bu kadar, anladın mı! Ceza olsun diye tahta sildirdim, inanır mısınız, sildi kaltak, hem de yerleri gıcır gıcır etti. Beni kızdırmak için sildi! Kendi kendime, “Kaçar artık,” dedim, “durmaz bende!” Dediğim gibi, dün kaçtı. Kendiniz duydunuz ya dostlar, döve döve elceğizlerim şişti! Çoraplarını, kunduralarını sakladım, yalınayak gidemez ya, dedim. Oysa bugün de kaçtı. Neredeydin söylesene! Kime fitledin beni, uğursuz dölü! Söyle, çabuk söyle çingene, apukurya maskarası, söyle!</p>

  <p class="normal">Kendinden geçmiş halde, korkudan çılgına dönen Yelena’ya çullandı, saçlarına yapışarak yere devirdi. Turşu kabı bir yana fırlayıp parçalandı sarhoş acuze büsbütün kudurdu. Kızın yüzünü, kafasını yumrukluyor, fakat Yelena bütün bunlara rağmen ses çıkarmıyordu. Kızgınlığımdan ihtiyatı elden bırakarak avluya daldım, sarhoş karıya doğru atıldım. Kolundan yakalayıp:</p>

  <p class="normal">— Ne yapıyorsunuz? Zavallı bir öksüz bu kadar hırpalanır mı? diye bağırdım.</p>

  <p class="normal">Cadı, Yelena’yı bırakarak ellerini kalçalarına dayadı, tiz bir sesle bana bağırmaya başladı:</p>

  <p class="normal">— Bu da nesi? Kim oluyorsun sen? Evimde ne işin var?</p>

  <p class="normal">— Merhametsiz kadın, çocuğa bu kadar eziyet edilir mi? Senin değil ya, zavallı bir öksüz olduğunu kendin söyledin.</p>

  <p class="normal">Cadı:</p>

  <p class="normal">— Aman Tanrım, bu da nereden başıma musallat oldu! diye haykırmaya devam etti. Beraber mi geldiniz yoksa? Şimdi komisere gideyim de görürsün! Andron Timofeyiç karakolda bana kibar hanımefendiler gibi saygı gösteriyor. Yoksa sana mı gidip geliyor bu yezit? Kimin nesisin, ne hakla el âlemin evinde çıngar çıkarmaya kalkışıyorsun? İmdaat!</p>

  <p class="normal">Yumruklarını sıkarak üzerime yürüdü. O anda, birden insan sesine benzemeyen bir haykırış duyuldu. O yana baktım, hareketsiz duran Yelena, birden korkunç, tabii olmayan bir çığlıkla kendini yere attı ve çırpınmaya başladı. Yüzü çarpılmıştı, sara nöbeti geçiriyordu. Saçı başı dağınık, boyalı bir kızla alt kattaki kadın koşarak çocuğu kaldırdılar, yukarıya götürdüler.</p>

  <p class="normal">Azılı karı, arkasından:</p>

  <p class="normal">— Tez geber melun! diye haykırıyordu. Bir ayda üçüncü bayılması bu.</p>

  <p class="normal">Sonra tekrar bana saldırdı:</p>

  <p class="normal">— Defol buradan madrabaz! Ulan kapıcı, ne duruyorsun? Aylığını bedavaya mı alıyorsun, be herif!</p>

  <p class="normal">Kapıcı, laf olsun diye, kalın bir sesle tembel tembel:</p>

  <p class="normal">— Hadi bas bakalım, yürü! diye geveledi. Ensene iki şaplak indireyim diye mi bekliyorsun? İki kişi kavga ederken üçüncüsü burnunu sokmaz. Bas!</p>

  <p class="normal">Davranışımın faydasızlığını görerek çaresizlik içinde avludan çıktım. Ama öfkemi bir türlü yenemiyordum. Yaya kaldırımında kapının karşısında durarak içeriye bakmaya devam ettim. Ben avludan çıkarken cadı karı yukarıya koştu, işini bitiren kapıcı da ortadan kayboldu. Bir dakika sonra Yelena’yı yukarıya çıkarmaya yardım eden kadın göründü. Acele acele kendi katına iniyordu. Beni görünce durdu, merakla süzdü. Sevimli, sakin yüzünden cesaret aldım. Tekrar avluya girerek ona yaklaştım:</p>

  <p class="normal">— Size bir şey sormak istiyorum, dedim. Küçük kızın buradaki durumu nedir, bu iğrenç karı ne yapıyor ona? Bunu boş bir merak yüzünden sorduğumu sanmayın. Küçük kızla daha önce karşılaştım, bu sebeple onunla ilgileniyorum.</p>

  <p class="normal">Kadın istemeyerek:</p>

  <p class="normal">— İlgileniyorsanız ya yanınıza alın ya da bir yer bulun da buradan kurtulsun, dedi ve gitmeye davrandı.</p>

  <p class="normal">— Bana yol göstermezseniz elimden ne gelir? Size dedim ya, hiçbir şeyden haberim yok benim. Bu kadın herhalde ev sahibi Bubnova olacak?</p>

  <p class="normal">— Ta kendisi.</p>

  <p class="normal">— Peki kızcağız nasıl düştü eline? Annesi burada mı öldü?</p>

  <p class="normal">— Nasıl düştüyse düştü. Üstünüze vazife mi?</p>

  <p class="normal">Kadın yine gitmeye hazırlandı.</p>

  <p class="normal">— Çok rica ederim, merak içindeyim. Belki elimden gelir de kızcağız için bir şeyler yaparım. Kimin nesi oluyor? Annesi kimdi? Beni aydınlatamaz mısınız?</p>

  <p class="normal">— Yabancıydı galiba, dışarıdan gelmişler. Alt katta bizimle otururlardı. Kadın hastaydı, veremden öldü.</p>

  <p class="normal">— Bodrum köşesinde oturduğuna göre, pek fakirmişler.</p>

  <p class="normal">— Ah ah, pek fakirdi! Yürekler acısıydı. Hoş biz de neyiz ki, yarı aç yarı tok yaşıyoruz. Yanımızda otururken bize bile beş ayda altı ruble borçlandı. Biz kaldırdık, tabutunu kocam yaptı.</p>

  <p class="normal">— Ama Bubnova, cenazeyi ben kaldırdım diyordu?</p>

  <p class="normal">— Öyle... kaldırdı!.</p>

  <p class="normal">— Adı neydi o kadının?</p>

  <p class="normal">— Beceremem bey, çetrefil bir ad. Almanca besbelli.</p>

  <p class="normal">— Smith olmasın?</p>

  <p class="normal">— Yo, başka bir şey. Anna Trifonovna, öksüzü yanına aldı, evlatlık sözde. Ama iyi etmiyor...</p>

  <p class="normal">— Onu almakta herhalde bir maksadı vardır, değil mi?</p>

  <p class="normal">Kadın, “söylemeli mi, söylememeli mi?” gibilerden düşünceli bir tavırla:</p>

  <p class="normal">— Kötülük ediyor, dedi. Hoş bize ne, biz eliz...</p>

  <p class="normal">Birden arkamızda bir erkek sesi duyuldu:</p>

  <p class="normal">— Sen de çeneni tutsan fena olmaz!</p>

  <p class="normal">Konuşan yaşlıca, sabahlığının üzerine kaftan giymiş, usta, esnaf kılıklı bir adamdı. Bana yan yan baktı:</p>

  <p class="normal">— Size söylenecek sözü yok onun beyim, dedi. Bu işler bizi ilgilendirmez. (Kadına döndü.) Hadi içeri! Hoşça kalın beyim. Biz tabutçuyuz, işimizle ilgili bir ihtiyacınız olursa memnuniyetle... Onun dışında görüşemeyiz...</p>

  <p class="normal">Evden düşünceli, derin bir heyecan içinde ayrıldım. Elimden bir şey gelmiyordu; öte yandan çocuğu göz göre göre bu halde bırakmaya da gönlüm razı olmuyordu. Özellikle tabutçunun karısının bazı sözleri midemi bulandırdı. Bu işte bir tuhaflık olduğuna inandım.</p>

  <p class="normal">Başım önümde, düşünceye dalmış yürürken kısık bir sesin beni soyadımla çağırdığını duydum. Başımı kaldırdım. Karşımda sallana sallana, çakırkeyif biri duruyordu. Üstü başı oldukça temizdi, yalnız paltosuyla kasketi hayli yağlanmış, hırpalanmıştı. Tanıdığım bir yüzdü bu, hatırlamaya çalıştım.</p>

  <p class="normal">Adam göz kırparak alayla gülümsedi:</p>

  <p class="normal">— Tanımadın mı?</p>
</body>
</html>
