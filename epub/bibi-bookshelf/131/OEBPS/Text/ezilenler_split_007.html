<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_9">IV</h2>

  <p class="normal">Önceden de söylediğim gibi, Prens duldu. Genç yaşında para için evlenmişti. Moskova’da, varını yoğunu kaybeden ailesinden ona hemen hemen hiçbir şey kalmamıştı. Vasilyevskoye birkaç kere ipotek edilmişti, borç içindeydi. Yirmi iki yaşında Moskova’da bir resmi dairede çalışmak zorunda kalan Prens’in elinde aldığı aylıktan tek bir kapik bile kalmıyordu; hayata “Eski bir soyun baldırı çıplak evladı”* olarak adım atmıştı. Bir tür tüccar-mültezimin tohuma kaçmış kızıyla evlenmesi kurtardı onu. Tabii mültezim drahoma işinde Prens’e kazık atmıştı, yine de karısının parasıyla babadan kalma mülkünün borçlarını temizleyip kalkınabildi. Prens’in kısmetine çıkan tüccar kızı doğru dürüst yazı yazmayı bilmeyen, iki sözü bir araya getiremeyen, çirkin yüzlü bir zavallıydı; tek meziyeti iyi kalpli ve uysal olmasıydı. Prens de bundan alabildiğine faydalandı; evliliklerinin ilk yılında karısı bir oğlan doğurunca ikisini de Moskova’da kayınpederinin yanına bıraktı, kendisi asıl, Petersburglu bir akrabasının aracılığıyla elde ettiği ... vilayetinde oldukça yüksek bir memuriyete gitti. İçi yükselme, kariyer yapma hırsıyla yanıyordu ve karısıyla ne Petersburg’da ne de Moskova’da yaşayamayacağını kestirince, talihini taşrada denemeye karar vermişti. Anlattıklarına göre, evlendikleri yıl karısını kabalığıyla az kalsın mezara gönderiyormuş. Nikolay Sergeyiç bu söylentilere fena halde kızıyordu. Prens’i canla başla savunuyor, onun böyle adice hareket edemeyeceğini ileri sürüyordu. Fakat Prenses yedi yıl sonra öldüğünde, dul kocası derhal Petersburg’a dönüp oraya yerleşti. Petersburg’da biraz ilgi bile uyandırmıştı. Henüz genç ve yakışıklıydı; hali vakti yerinde, pek çok parlak özelliğinin yanı sıra nüktedan, zevk sahibi, neşeli bir adamdı ve tüm bu özellikleriyle istikbal ve himaye peşinde koşanlardan tamamen ayrılıyordu, başı her zaman dikti. Garip bir çekiciliği, bir tür şeytan tüyü olduğundan söz edilirdi hep. Kadınlar onun için deli olurdu, sosyetenin sayılı dilberlerinden biriyle yaşadığı aşk serüveni epey gürültü koparmıştı. Cimri denecek kadar hesabî olduğu halde, gereken kimselere kumarda para kaybediyor, kayıpları ne olursa olsun aldırmaz görünüyordu. Ama Petersburg’a keyif için gelmemişti: Maksadı dilediği yere ulaşıp geleceğini sağlama almaktı. Bu maksadına da ulaştı sonunda. Hatırlı bir akrabası olan Kont Nainski’ye iş isteyen herhangi bir ricacı olarak başvursaydı adam yüzüne bile bakmazdı; oysa Prens’in sosyetedeki başarısı Nainski’nin dikkatini çekmiş, onunla ilgilenmeyi mümkün, hatta yerinde bulmasını ve yedi yaşındaki oğlunu da bakmak için evine almasını sağlamıştı. Prens’in Vasilyevskoye’ye gelişi, İhmenevlerle tanışması da o zamana rastlar. Sonunda Kont’un aracılığıyla saygın elçiliklerden birinde önemli bir görev alarak yurtdışına gitti. Daha sonra gelen haberler biraz karışıktı: Yurtdışında başından tatsız bir olay geçtiğinden söz ediliyor fakat kimse meselenin içyüzünü doğru dürüst bilmiyordu. Sadece, yukarıda da söylediğim gibi, dört yüz canlık bir malikâne aldığı öğrenilmişti. Uzun yıllar sonra yurtdışından yüksek bir rütbeyle dönünce, Petersburg’da hemen önemli bir görev aldı. Prens’in ikinci kere evlenmek istediği, asil, nüfuzlu ve zengin bir aileye gireceği söylentileri İhmenevka’ya dek ulaşmıştı. Nikolay Sergeyiç keyifle ellerini ovuşturarak, “Artık kodamanlar sınıfının eşiğinde...” diyordu. O sıralar Petersburg’da, üniversitedeydim ve İhmenev’in bana gönderdiği bir mektupta, düğünle ilgili söylentileri kontrol etmemi yazdığını hatırlıyorum. Prens’e de, beni koruması için ayrı bir mektup yazmıştı ama Prens, mektubunu cevapsız bırakmıştı. Bense yalnızca Kont’un evinde büyüyen Prens’in oğlunun sonraları liseye gittiğini ve on dokuz yaşında tahsilini tamamladığını öğrenebilmiştim. Bunları ve Prens’in oğlunu çok sevip şımarttığını, şimdiden geleceğine ait planlar kurduğunu İhmenevlere bildirdim. Bu bilgileri de genç Prens’i tanıyan üniversite arkadaşlarımdan edinmiştim. Tam o sırada bir gün Nikolay Sergeyiç, Prens’ten kendisini hayli şaşkınlığa düşüren bir mektup aldı...</p>

  <p class="normal">Önceden de söylediğim gibi, o zamana kadar Nikolay Sergeyiç’e sadece kısa iş mektupları gönderen Prens, bu defa aile hayatına ait uzun, samimi, ayrıntılı bir mektup göndermişti: Oğlundan yakınıyor, delikanlının fena gidişinin kendisini üzdüğünden söz ediyor ve böyle bir çocuğun yaramazlığına (galiba suçunu hafifletmek için) önem vermemek gerektiğini de ekliyordu; yine de oğlunu cezalandırmaya karar vermişti ve onu korkutmak amacıyla, Nikolay Sergeyiç’in nezaretinde olmak üzere bir süreliğine köye sürecekti. Mektubunda, “Son derece asil ve iyi yürekli dostu Nikolay Sergeyiç’e ve bilhassa Anna Andreyevna’ya” tam anlamıyla güvendiğini yazan Prens, her ikisinden de çapkın oğlunu ailelerine kabul ederek akıl öğretmelerini, içlerinden gelirse onu sevmelerini ve en önemlisi de oğlanın havai tabiatını düzelterek ona “İnsan hayatında gerekli olan hayırlı, ciddi ilkeleri aşılamalarını” rica ediyordu. Elbette İhtiyar İhmehev bu görevi keyifle kabul etti. Genç Prens’i öz oğullarıymış gibi karşıladılar. Çok geçmeden delikanlıyı candan sevmeye başlayan Nikolay Sergeyiç, onu kızı Nataşa’dan ayırmaz oldu; hatta daha sonraları, Baba Prens’le aralarındaki ilgi tamamen kesildiğinde bile genç Prens Aleksey Petroviç’i eski alışkanlığıyla “bizim Alyoşa” diye andığı olurdu. Genç Prens hakikaten de pek sevimli bir çocuktu: Son derece yakışıklı, kız gibi narin ve sinirliydi ama neşeli, saf, asil bir tabiatı, sevgi dolu bir kalbi vardı ve dürüst, değerbilir bir gençti. Kısa sürede İhmenev ailesinin gözbebeği oldu. On dokuz yaşına rağmen pek çocuktu. Söylendiğine göre onu pek seven babasının ne sebeple sürdüğünü anlamak güçtü doğrusu. Sözde çocuk Petersburg’da işi aylaklığa ve havailiğe vurmuş, tembellik ederek babasını üzmüştü. Pyotr Aleksandroviç’in mektubunda, oğlunun sürgün nedenini özellikle açıklamadığı anlaşıldığından, Nikolay Sergeyiç de Alyoşa’ya bu konuyu hiç açmıyordu. Ama şuradan buradan kulağına çalındığına göre, Alyoşa bağışlanmaz bir havailik yapmış, bir kadınla münasebette bulunmuş, birini düelloya çağırmış, kumarda muazzam bir para kaybetmişti; hatta kaybettiği paranın başkasının olduğu bile söyleniyordu. Başka bir söylentiye göre de Prens, oğlunu bir suçu olduğu için değil, kişisel çıkarlarını gözeterek uzaklaştırmıştı. Nikolay Sergeyiç bu söylentileri öfkeyle reddediyordu. Zaten çocukluğundan ilk gençlik çağına kadar babasından ayrı yaşayan Alyoşa da babasına neredeyse tapıyor, ondan hayranlıkla söz ediyordu; tamamen etkisi altında olduğu belliydi. Arada bir Alyoşa, söz arasında, babasıyla bir kontesin peşine düştüklerini ama babasını atlattığını, Prens’in de buna fena halde kızdığını anlatıyordu. Bu hikâyeyi her keresinde coşarak, çocukça bir saflıkla, neşeli kahkahalarla anlatıyor, Nikolay Sergeyiç de onu hemen susturuyordu. Alyoşa, babasının tekrar evlenmek istediği söylentisini de yalanlamıyordu.</p>

  <p class="normal">Köye sürgün edileli aşağı yukarı bir yıl olmuştu; Alyoşa, belli günlerde babasına saygılı bir ifadeyle, aklı başında bir genç gibi mektuplar yazıyordu. Sonunda Vasilyevskoye’ye öyle alışmıştı ki, Prens yazın (önce İhmenevlere haber vererek) köye gelince sürgün delikanlı, köy hayatının kendisi için biçilmiş kaftan olduğunu iddia ederek babasından Vasilyevskoye’de mümkün olduğu kadar uzun kalmak için izin istedi. Alyoşa’nın her türlü hevesinde, kararında, aşırı derecede duygulu oluşunun, tez canlılığının, kimi zaman saçmalığa vardırdığı havailiğinin etkileri vardı; iradesine hiç hâkim değildi, dış etkilere hemen kapılıveriyordu. Prens, oğlunun ricasını şüpheli bir tavırla dinledi... Zaten Nikolay Sergeyiç eski “dostu”nu güçlükle tanıyabilmişti: Prens Pyotr Aleksandroviç bambaşka bir adam olmuştu. Nikolay Sergeyiç’e karşı dehşetli titizlik göstermeye başlamıştı; çiftliğin hesap işlerinde iğrenç derecede pinti, hırslı ve garip şekilde kuşkulu davranıyordu. Babacan İhmenev buna çok üzüldü, uzun zaman kendi kendine inanmak istemedi. O yıl her şey Prens’in on dört yıl önceki ilk gelişinden farklı, hatta tam tersineydi: Bu sefer Prens, bütün komşularla –tabii kalburüstü olanlarıyla– tanıştı; Nikolay Sergeyiç’ten de ayağını kesti ve ona maiyetinden biriymiş gibi davrandı. Sonra birdenbire anlaşılmaz bir şey oldu: Görünürde hiçbir sebep yokken Prens’le Nikolay Sergeyiç’in arası kesin olarak bozuldu. İki tarafın birbirine söylediği acı, hakaret dolu sözleri duyanlar vardı. İhmenev öfkelenerek Vasilyevskoye’den ayrıldı ama mesele bununla da bitmedi. Bütün bölgede çirkin dedikodular yayıldı. Sözde Nikolay Sergeyiç, Genç Prens’in karakterini iyice anladıktan sonra zaaflarından faydalanmak istemiş, (o sıralar on yedi yaşında olan kızı) Nataşa, yirmi iki yaşındaki delikanlının kalbini çelmiş, babasıyla annesi de buna göz yummuşlardı; komşu derebeylerin evlerinde sayıları hayli kabarık olan yetişkin, gerçekten kibar kızların yüzünü delikanlıya bir yıl boyunca göstermeyen kurnaz, “ahlaksız” Nataşa, saf delikanlıyı büyülemişti. Hatta iki sevgilinin Vasilyevskoye’den on beş verst<sup class="calibre2"><a href="../Text/ezilenler_split_053.html#footnote-600-10" id="footnote-600-10-backlink">[10]</a></sup> uzaktaki Grigoryev Köyü’nde evlenmeyi kararlaştırdıklarını iddia edenler vardı. Bunu Nataşa’nın ailesinden gizli yapıyor gibi görünüyorlardı ama, aslında İhmenevler en ufak ayrıntısına dek her şeyden haberdardılar ve kızlarını alçakça öğütleriyle idare edenler de onlardı. Kısacası, bölgenin gerek erkek, gerek kadın dedikoducularının bu hikâye çevresinde uydurduklarını sıralarsak bir kitaba sığdıramayız. Hepsinden garibi Prens’in de buna inanması, hatta sırf bu yüzden, taşradan Petersburg’a gönderilen imzasız bir mektup üzerine Vasilyevskoye’ye gelmesiydi. Şüphesiz, azıcık da olsa Nikolay Sergeyiç’i tanıyan birinin, ona yüklenen suçların birine bile inanmaması gerekirdi. Buna rağmen, her zaman olduğu gibi ortalığı bir telaş kaplamış, herkes bir şeyler söylemiş, fikir belirtmiş, eleştirici bir tavırla kafa sallamaya başlamış ve sonunda da... adamcağızı kesin olarak suçlu çıkarmıştı. İhmenev ise dedikoduculara kızının suçsuzluğunu ispata kalkışmayacak kadar onurluydu; karısı Anna Andreyevna’ya da komşularına bu konuda hiçbir açıklamada bulunmamasını sıkı sıkı tembih etmişti. İftiraya uğramış Nataşa’ya gelince, aradan bir yıl geçtikten sonra bile bütün söylenenlerden habersizdi: Ailesi meseleyi büyük bir titizlikle ondan saklıyordu ve kızcağız on, on iki yaşında bir çocuk gibi tertemiz bir neşe içindeydi.</p>

  <p class="normal">Bir yandan da kavga uzadıkça uzuyordu. Bazı gayretliler yangına körükle gitmekten geri kalmıyorlardı. Sonunda ortaya çıkan birtakım ihbarcı ve tanıklar Prens’i, Nikolay Sergeyiç’in yıllardır devam eden Vasilyevskoye’deki görevinde namustan yana hiç de örnek bir idareci olmadığına inandırdılar. Hatta dediklerine göre, üç yıl önce, Nikolay Sergeyiç bir koru satışından on iki bin gümüş aparmıştı; bu konuda hem apaçık, yasal bir yığın delil vardı, hem de koru satışı için elinde Prens’in resmi vekâletnamesi bulunmuyordu. Satışı kendiliğinden yaparak Prens’e sonradan bildirmiş, onu da satışın gerçekten gerekli olduğuna inandırmış, ama aldığı paranın tamamını vermemişti. Şüphesiz bütün bunların iftiradan ibaret olduğu sonradan anlaşıldı ama, o zamanlar hepsine inanan Prens, tanıklar huzurunda Nikolay Sergeyiç’i hırsızlıkla suçladı. İhmenev altta kalmadı, hakarete hakaretle karşılık verdi, rezalet koptu. Hemen arkasından mahkemelik oldular. Nikolay Sergeyiç bazı evrakın, en çok da kendisini koruyacak güçlü ahbapların eksikliği, ayrıca böyle işlerdeki acemiliği yüzünden davayı daha başlangıçtan kaybetmeye başladı. Çiftliği haczedildi. Fena halde öfkelenen ihtiyar, davayı yakından izlemek için her şeyi bırakarak Petersburg’a göç etmeye karar verdi; vilayette, yerine tecrübeli bir avukatı bıraktı. Galiba Prens, İhmenev’e haksız yere hakaret ettiğini kısa süre sonra anlamıştı. Ama iki taraf da fazla ileri gittiği için barışmalarına imkân kalmamıştı ve inadı tutan Prens ille davayı kazanmak, eski idare müdürünün son geçim aracını elinden almak için ne mümkünse yapıyordu.</p>
</body>
</html>
