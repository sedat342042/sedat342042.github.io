<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_34">III</h2>

  <p class="normal">Nataşa doğruldu ve heyecandan ayakta durduğunu fark etmeden konuşmaya başladı. Prens önce onu oturduğu yerden dinledi, sonra o da ayağa kalktı. Durum gereğinden fazla resmileşmişti.</p>

  <p class="normal">Nataşa:</p>

  <p class="normal">— Salı akşamı burada söylediklerinizi hatırlayın, diye söze başladı. “Bana para, geniş bir alan, parlak mevki gerek,” dediniz. Hatırlıyor musunuz?</p>

  <p class="normal">— Evet.</p>

  <p class="normal">— İşte sırf elinizden kaçan parayla öbür nimetlere kavuşmak için salı günü gelerek bu evlenme işini uydurdunuz. Böyle bir oyunun, bozulan planlarınızın düzelmesine yardım edeceğini sandınız.</p>

  <p class="normal">— Nataşa, sözlerine dikkat et! diye bağırdım.</p>

  <p class="normal">Prens, gururu yaralanmış bir tavırla:</p>

  <p class="normal">— Oyun... Çıkar! diye tekrarlıyordu. Alyoşa kederinden ezilmiş, konuşulanları anlamıyormuş gibi bakıyordu. Nataşa iyice kızmıştı:</p>

  <p class="normal">— Rica ederim, sözümü kesmeyin. Hepsini söylemeye yemin ettim. Alyoşa’nın sizi dinlememeye başladığını kendiniz söylediniz. Onu benden soğutmak için tam altı ay uğraştınız. Bir türlü boyun eğmiyordu. Bir yandan da durumumuz gitgide kötüleşiyordu. Oğlunuzun sizden uzaklaşmasıyla üç milyon drahomalı hayal ettiğiniz gelini kaybediyordunuz. Tek çare, seçtiğiniz kızı Alyoşa’nın sevmesiydi. Onu sevince beni bırakacağını düşündünüz...</p>

  <p class="normal">Alyoşa, acıyla:</p>

  <p class="normal">— Ne diyorsun Nataşa! diye bağırdı. Ne söylüyorsun!</p>

  <p class="normal">— Ama umduğunuzun tersine durum pek değişmiyordu. Ben olmasam her iş yolunda gidecekti. Tecrübeli, kurnaz adam olduğunuz için, Alyoşa’nın eski aşkından bıkmasını beklemeye başladınız. Bunun böyle olduğunu arada bir seziyordunuz da. Beni ihmal etmeye başladığının, sıkıldığının, beşer gün arayla uğradığının gözünüzden kaçması imkânsızdı. Belki büsbütün bıkar, bırakır diye umutlanırken Alyoşa’nın salı günkü kesin hareket biçimi sizi iyice şaşırttı. Ne yapmanız gerekiyordu?</p>

  <p class="normal">— Rica ederim... Tam tersine... Bu hal...</p>

  <p class="normal">Nataşa, Prens’in itirazını ısrarla kesti:</p>

  <p class="normal">— Evet, dediğim gibi, o gece, kendi kendinize, “Şimdi ne yapmalı?” diye sordunuz. Sonra oğlunuza benimle evlenmesi için izin vermeye karar verdiniz. Ama bu, sadece çocuğu oyalamak, yatıştırmak için verilmiş bir sözdü. Evlenme tarihini işinize geldiği gibi uzatabilirdiniz. Öte yandan yeni bir aşkın tomurcuklanması gözünüzden kaçmamıştı. Planınızın temelini bu aşk başlangıcına göre kurdunuz.</p>

  <p class="normal">Prens yavaşça, kendi kendine konuşur gibi:</p>

  <p class="normal">— Romanlar, diye mırıldandı. Hep yalnızlığın, hayallerin, romanların sonucu bu!</p>

  <p class="normal">Prens’in sözlerine kulak asmayan Nataşa, gittikçe heyecanlanarak:</p>

  <p class="normal">— Evet, bu yeni aşkı hareket noktası olarak aldınız, diye devam etti. İşin gidişi bu aşktan yanaydı. Alyoşa henüz o kızın bütün özelliklerini bilmeden ona âşık olmaya başlamıştı. O gece başka birine sevgi ve görev duygusuyla bağlı olduğunu açıkladığı zaman kızın gösterdiği anlayış, onu kalbinden vuran bağışlaması, güzelliğine hayranlık duymaktan başka, manevi güzelliği bakımından da Alyoşa’yı büyülemişti! Dönüşte hep Katerina Fyodorovna’dan, bıraktığı derin etkiden söz açtı durdu. Tabii ertesi gün şükran borcunu ödemek maksadıyla bu eşsiz genç kıza gitmek için dayanılmaz bir istek duydu. Gitmemesi için sebep de yoktu. Eski sevgilisinin üzüntüsü geçmiş, yarını sağlanmıştı. Nasıl olsa bütün ömrü onunla geçecekti. Oysa orada felekten birkaç dakika çalıyordu, o kadar... Nataşa bu dakikaları kıskanırsa haksızlık olurdu doğrusu! Böylece, belirsiz bir şekilde, Nataşa’nın elinden dakikalar, saatler, sonra bir, iki, üç gün gitti. Öte yandan öbür genç kız, Alyoşa’nın gözlerinin önünde bambaşka, yepyeni bir varlık olarak canlanıyordu. Asil ruhlu, heyecanlı, ama çocuk kadar saftı; bu bakımdan birbirlerine pek benziyorlardı. Ebedi dostluk ve kardeşlik yemini ederek ölünceye kadar ayrılmamaya karar verdiler. Beş-altı saatlik bir sohbetin ardından ruhunu yeni duygulara açtı ve yürekten de bağlandı ona zaten... Siz de kendi kendinize, “Bir gün nasıl olsa çocuk, eski aşkını, bu yeni, taptaze duyguyla kıyaslayacak; gerideyse hep eskittiği, alıştığı şeyler var: Ciddi, talepkâr insanlarla, kıskançlık, azarlama, gözyaşıyla dolu... Şakalaşıp eğlenirken bile ona akran değil de, çocuk gibi davranılıyor. En önemlisi de hepsi eski, bildiği şeyler...” diye düşündünüz.</p>

  <p class="normal">Nataşa’nın sesi gözyaşlarıyla boğuldu, ama bir an daha kendini tuttu.</p>

  <p class="normal">— Sonra ne oldu? Sonra hepsi zamana bırakıldı. Nasıl olsa Alyoşa, Nataşa’yla hemen evlenecek değildi, daha vakit vardı, evlenmelerine kadar neler olmazdı! Dokunaklı sözlerinizi, imalarınızı, yorumlarınızı ve güzel konuşmanızı da hesaba katmalı. Sırası gelince, münasebetsiz Nataşa’ya iftira etmek, onu hiç de olumlu olmayan bir şekilde göstermek faydalı olurdu... Bütün bunların nasıl bir sonuca bağlanacağı henüz belli değilse de partiyi sizin kazanacağınız kesindi! Alyoşa, bana kabahat bulma, sevgini anlamadığımı, yeterince takdir etmediğimi sanma canım! Belki beni hâlâ seviyor, şu anki yakınmalarımı anlamıyorsun. Bütün bunları böyle apaçık söylemekle fena ettiğimi biliyorum. Ama ne yapayım ki, her şeyi anlıyor ve seni daha çok, daha fazla seviyorum... hem de deliler gibi!</p>

  <p class="normal">Yüzünü elleriyle örterek koltuğa çöktü, çocuk gibi hıçkırarak ağlamaya başladı. Alyoşa bir çığlıkla ona atıldı. Nataşa’nın gözyaşlarına hiç dayanamazdı.</p>

  <p class="normal">Nataşa’nın ağlaması Prens’in işine yaradı. Bu uzun ve taşkınca konuşma boyunca hedef kendisiydi ve yalandan bile olsa, gücenmiş görünmesini gerektiren sert saldırıları, çılgınca bir kıskançlık, hakarete uğrayan aşkın isyanı, hatta bir hastalık nöbetiyle açıklaması mümkündü artık. Hatta bu durumda kıza yakınlık göstermesi yerinde olurdu...</p>

  <p class="normal">— Sakin olun, kendinize gelin Natalya Nikolayevna, diye avutmaya koyuldu. Bunların hepsi heyecanlı yapınızdan, yalnızlığınızdan geliyor. Alyoşa’nın havailiği sinirlerinizi iyice bozmuş. Ama bunu onun düşüncesizliğine veriniz. Salı günkü olay Alyoşa’nın size ne derece bağlı olduğunu ispat etmeye yetmeliydi. Oysa siz tam tersine...</p>

  <p class="normal">Nataşa için için ağlayarak:</p>

  <p class="normal">— Rica ederim sözlerinizle acımı artırmayın! diye onu susturdu. Kalbim bana her şeyi, hem de çoktan beri bütün açıklığıyla söyledi. Alyoşa’nın sevgisinin bittiğini sezmediğimi mi sanıyorsunuz? Beni burada, bu odada... tek başıma bırakıp unuttuğu zaman, hepsini yeniden yaşadım... bir bir düşündüm. Başka ne yapabilirdim zaten? Seni suçlamıyorum Alyoşa.... Ne diye beni kandırmaya çalışıyorsunuz? Kendi kendimi kaç kere aldatmak istediğimi bilmiyorsunuz tabii!.. Hem de kaç kere! Sesindeki en ufak değişikliğe kulak kabartmadım mı? Yüzünden ve gözlerinden içindekileri okumaya çalışmadım mı? Ama hepsi bitti, yok oldu artık.... Ah, ne kadar talihsizim ben!</p>

  <p class="normal">Alyoşa önünde diz çökmüş, ağlıyordu. Hıçkırıklar arasında:</p>

  <p class="normal">— Evet, evet, suçlu benim! Hepsi benim yüzümden oldu, diye tekrarlıyordu.</p>

  <p class="normal">— Yoo, kendini suçlama Alyoşa! Başkaları, düşmanlarımız, onlar yapıyorlar!</p>

  <p class="normal">Prens sabırsızlıkla:</p>

  <p class="normal">— İzin verin, diye başladı. Neye dayanarak bütün suçu bana yüklüyorsunuz? Hiçbir delille ispat edilmemiş tahminlerinizden ibaret şeyler bunlar...</p>

  <p class="normal">— Delil mi? Daha delil mi istiyorsunuz ikiyüzlü adam! Buraya beni oğlunuza istemeye geldiğiniz gün, zaten başka türlü hareket imkânınız kalmamıştı. Oğlunuzu avutarak onun Katya’ya bağlanmasından duyacağı vicdan azabını uyuşturmak için gerekliydi bu. Yoksa Alyoşa beni kolay kolay ihmal etmez, arzunuza boyun eğmezdi. Oysa siz de beklemekten usanmıştınız. Nasıl, doğru değil mi söylediklerim?</p>

  <p class="normal">Prens alaylı bir gülümsemeyle:</p>

  <p class="normal">— Gerçekten sizi kandırmaya niyetim olsaydı evet, böyle hareket ederdim, dedi. Doğrusu çok ince bir zekânız var. Ama önce söylediklerinizi ispat etmeli, ondan sonra karşınızdakini böyle suçlamalarla aşağılamalısınız.</p>

  <p class="normal">— İspat mı? Oğlunuzu benden soğutmaya çalıştığınız gün gibi açık değil mi? Sevdiği kadından mevki, para uğruna yüz çevirmeyi, ona karşı ödevinden kaçmayı öğreten bir baba, oğlunun ahlakını bozmamış mıdır? Demin oturduğum evi, merdiveni kötülediniz. Bizi dara düşürmek için Alyoşa’ya öteden beri bağladığınız aylığı kesen siz değil misiniz? Bu ev, bu merdiven hep sizin eserinizken bir de kalkmış Alyoşa’ya çatıyorsunuz, ikiyüzlüsünüz! O geceki coşkunluğunuz, yepyeni, size hiç uymayan o fikirler nereden çıkıvermişti? Neden birdenbire bana bu kadar ihtiyaç duymuştunuz? Bu dört gün odamda bir aşağı bir yukarı dolaşırken hepsini düşündüm, her sözünüzü, yüzünüzdeki en ufak değişikliği ölçüp biçip inceledim. Baştan aşağı yapmacıklı, alay ve hakaret dolu adi, çirkin bir güldürü olduğuna karar verdim. Artık iyice anladım sizi, iyice. Dönüşünde Alyoşa’nın yüzünden, ona neler söyleyip aşıladığınızı bir bir anlıyorum. Onda yarattığınız etkilerin her çeşidini öğrendim. Yoo, beni aldatamazsınız Prens! Belki başka bazı hesaplarınız da var, belki ben en önemlilerini gözden kaçırdım, ama olsun! Beni aldatıyordunuz, en önemlisi bu. Bunu yüzünüze karşı söylemem gerekirdi!..</p>

  <p class="normal">— Bu kadar mı? Bütün delilleriniz bundan mı ibaret? Ama çılgın kadın, salı günü güldürü dediğiniz, oğlum adına yaptığım evlenme teklifiyle kendimi nasıl bağladığımı fark etmiyor musunuz? Bu kadar düşüncesiz hareket edebilir miyim?</p>

  <p class="normal">— Neymiş o sizi bağlayan? Beni aldatmak sizin için pek mi büyük iş sanki? Bir kızı aldatmışsınız, ne çıkar bundan! Alt tarafı evden kaçmış, babasının reddettiği, aciz, lekelenmiş, ahlaksız bir kızcağız! Madem böyle bir oyunla azıcık bile olsa bir fayda sağlanabilir, bakmamalı gözünün yaşına!</p>

  <p class="normal">— Natalya Nikolayevna, kendinizi ne duruma düşürdüğünüzün farkında mısınız? İlle size hakaret ettiğimi kabul ettirmeye çabalıyorsunuz. Fakat bu, o kadar ağır, aşağılayıcı bir hareket ki, bunu nasıl düşünebildiğinize bir türlü aklım ermiyor. Bağışlayın ama, bunu bu kadar kolay kabul edebilmek için pek pişkin olmak gerek. Size haklı olarak sitem ediyorum, çünkü oğlumu bana karşı kışkırtıyorsunuz. Şu anda sizi savunmak için açıktan açığa değilse bile, içinden bana isyan ediyor...</p>

  <p class="normal">— Hayır baba, hayır! Sana karşı isyan duymuyorum. Zaten böyle hareket edeceğine de inanmıyorum.</p>

  <p class="normal">Prens, Nataşa’ya bakarak:</p>

  <p class="normal">— Duydunuz mu? diye bağırdı.</p>

  <p class="normal">Alyoşa, Nataşa’ya dönerek:</p>

  <p class="normal">— Suç yalnız benim Nataşa, dedi. Babama suç bulma. Hem günah, hem korkunç bir şey bu!</p>

  <p class="normal">Nataşa yüzüme baktı:</p>

  <p class="normal">— Görüyorsun ya Vanya, şimdiden bana yüz çevirmeye başladı.</p>

  <p class="normal">Prens söze karıştı:</p>

  <p class="normal">— Yeter artık. Bu sahneye son yerelim. Şu her sınırı aşan, körü körüne kıskançlık sahnesi bana karakteriniz hakkında bambaşka bir fikir verdi. Uyardı beni. Acele ettik, gerçekten acele ettik. Bana nasıl hakaret ettiğinizin sanırım farkında değilsiniz? Evet, acele ettik, acele ettik. Verdiğim sözü tutarım ne de olsa, babayım, oğlumun mutlu olmasını isterim...</p>

  <p class="normal">Nataşa kendinden geçerek:</p>

  <p class="normal">— İşte sözünüzü geri almak için bir fırsat da çıktı! diye bağırdı. Ama şunu bilin ki, daha iki gün önce burada tek başıma düşünüp dururken, Alyoşa’ya verdiğim sözden vazgeçmeye karar vermiştim. Şimdi hepinizin huzurunda söylüyorum. Teklifinizi kabul etmiyorum!</p>

  <p class="normal">— Yani bununla oğlumun bütün eski üzüntülerini, demin söylediğiniz gibi “ödev özlemini” tekrar canlandırmak istiyorsunuz. Teorinize göre, bunun böyle olması gerekir. Şimdilik bırakalım bu konuyu, zaman her şeyi gösterir. Sizinle bir daha görüşmek için sakin olduğunuz bir anı bekleyeceğim. Umarım ki, ilişkilerimiz henüz tam olarak kesilmemiştir. İleride beni nasıl olsa takdir edeceğinizi umuyorum. Bugün ailenizle ilgili bazı tasarılarımdan söz açacaktım. Görecektiniz ki.. ama neyse, kalsın!</p>

  <p class="normal">Prens bana yaklaştı:</p>

  <p class="normal">— İvan Petroviç, şimdi sizinle daha yakından tanışmayı her zamankinden çok istiyorum. Beni anladığınızı umarım. İzin verirseniz bugünlerde ziyaretinize geleceğim.</p>

  <p class="normal">Başımı eğerek kabul ettim. Bu sefer Prens’le karşılaşmaktan kaçamayacağımı anlamıştım.</p>

  <p class="normal">Prens elimi sıktı, Nataşa’nın önünde sessizce eğilerek onuru yaralanmış bir adam tavrıyla odadan çıktı.</p>
</body>
</html>
