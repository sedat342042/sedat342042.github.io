<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_20">XV</h2>

  <p class="normal">Nataşa’yı yalnız buldum. Kollarını göğsünde bağlamış, düşünceli bir tavırla, ağır ağır odada bir duvardan öbürüne gidip geliyordu. Masada epeydir beni bekleyen semaver neredeyse sönmek üzereydi. Sessiz sessiz gülümseyerek elini uzattı. Yüzü solgundu, keyifsiz görünüyordu. Gülümsemesi acı, munis, sabır doluydu. Duru mavi gözleri eskisinden de iri, saçları daha da koyulmuş görünüyordu; zayıflıktan, hastalıktan öyleydi herhalde. Elini uzatarak:</p>

  <p class="normal">— Artık gelmezsin sandım, dedi. Hatta Mavra’yı evine yollayıp gene hastalanmış olmayasın diye baktıracaktım.</p>

  <p class="normal">— Yo, hasta filan değilim, alıkoydular beni. Şimdi anlatırım. Senin nen var Nataşa, bir şey mi oldu?</p>

  <p class="normal">Hayret ediyormuş gibi:</p>

  <p class="normal">— Bir şeyim yok, diye cevap verdi. Neden sordun?</p>

  <p class="normal">— Mektubunu aldım da. İlle dediğin saatte gelmemi istiyordun. Her zamanki gibi değil.</p>

  <p class="normal">— Yaa, öyle! Onu dün bekliyordum.</p>

  <p class="normal">— Hâlâ gelmedi mi?</p>

  <p class="normal">Nataşa kısa bir sessizlikten sonra:</p>

  <p class="normal">— Hayır, dedi. Gelmezse seninle konuşmam gerekeceğini düşünmüştüm.</p>

  <p class="normal">— Bu gece de bekledin mi?</p>

  <p class="normal">— Hayır. Bu gece orada olduğunu biliyorum.</p>

  <p class="normal">— Yoksa hiç gelmeyeceğini mi düşünüyorsun Nataşa?</p>

  <p class="normal">Bana bambaşka, ciddi bir yüzle bakarak:</p>

  <p class="normal">— Gelecek elbette, diye yanıtladı.</p>

  <p class="normal">Onu soruya boğmam hoşuna gitmemişti. Sustuk, odada dolaşmaya devam ettik. Nataşa yeniden gülümseyerek:</p>

  <p class="normal">— Hep seni bekledim Vanya, dedi. Beklerken ne yapıyordum biliyor musun? Bir yandan böyle aşağı yukarı dolaşıyor, bir yandan da şiir okuyordum. Hatırlar mısın? Çıngıraklar, karlı yol... “Meşeden masa üstünde semaverim kaynıyor...” Hani beraber okurduk<sup class="calibre2"><a href="../Text/ezilenler_split_053.html#footnote-600-25" id="footnote-600-25-backlink">[25]</a></sup>:</p>

  <p class="normal">“Tipi yatıştı, yol aydınlandı.</p>

  <p class="normal">Gece binlerce donuk gözle bakıyor...”</p>

  <p class="normal">— Sonra da şöyle:</p>

  <p class="normal">“Ansızın ihtiras dolu bir sesin</p>

  <p class="normal">Çıngırağa uyarak konuştuğunu duyar gibiyim</p>

  <p class="normal">Göğsüme yaslanıp dinlenmek için</p>

  <p class="normal">Sevgilim ne zaman, ne zaman gelecek!</p>

  <p class="normal">Tatlı hayat bu! Sabahın ilk güneşi</p>

  <p class="normal">Penceremin buzlu camında titreşirken</p>

  <p class="normal">Meşeden masada semaverim kaynıyor,</p>

  <p class="normal">Sobam çıtırdayarak, köşede renkli perdenin ardındaki</p>

  <p class="normal">Yatağımı aydınlatıyor.”</p>

  <p class="normal">— Ne güzel, değil mi? İnsanın içine işliyor Vanya, ne hayal genişliği, ne harika bir tablo. Yalnızca belli belirsiz bir iki çizgi veriyor ama düşün düşünebildiğin kadar. İki duygu var; önce ve sonra. Semaver, basma perde, hepsi tanıdık şeyler... Hani küçük bir şehrin basit insanlarının evlerinde olduğu gibi. O ev sanki gözümün önünde; ahşap, henüz kaplamaları tamamlanmamış yeni bir ev... Bak, bu da başka bir tablo:</p>

  <p class="normal">“Birdenbire aynı sesin</p>

  <p class="normal">Çıngırağa uyarak hazin mırıltısını duyarım:</p>

  <p class="normal">‘Eski dostum nerede?’ Korkarım,</p>

  <p class="normal">Geri dönüp de bana sokulup sarılmasın!</p>

  <p class="normal">Bu hayat da ne ki!.. Dar, karanlık odam</p>

  <p class="normal">Sıkıntı dolu; pencereden rüzgâr giriyor...</p>

  <p class="normal">Dışarıdaki tek vişne ağacı bile</p>

  <p class="normal">Donmuş camdan görünmez oldu.</p>

  <p class="normal">Belki çoktan ölmüştür.</p>

  <p class="normal">Hayat mı bu! Perde soluklaştı;</p>

  <p class="normal">Odamda hasta dolaşıyor, aileme gidemiyorum.</p>

  <p class="normal">Ne azarlayanım, ne sevgilim var...</p>

  <p class="normal">Yalnız kocakarının dırdırı...”</p>

  <p class="normal">— “Odamda hasta dolaşıyorum.” Buradaki “hasta” ne güzel uymuş, değil mi? Şu, “Ne azarlayanım, ne sevgilim var...” dizesi de ne tatlı; şiirdeki anılar acı veriyor ama tatlı bir acı... Tanrım ne güzel! Hayatın ta kendisi!</p>

  <p class="normal">Boğazı düğümlenmiş gibi sustu. Bir an sonra:</p>

  <p class="normal">— Kuzum Vanya’cığım, dedi ama ya bunu öylece söyleyiverdiği ya da aklındakini unuttuğu için tekrar sustu.</p>

  <p class="normal">Hâlâ odada gezinmeye devam ediyorduk, ikonanın önünde kandil yanıyordu. Nataşa’nın dindarlığı son zamanlarda artmıştı, fakat bundan söz etmekten hoşlanmıyordu.</p>

  <p class="normal">— Kandili yakmışsın, yarın yortu mu var?</p>

  <p class="normal">— Yoo, hem neden oturmuyorsun Vanya? Yorgunsun herhalde. Çay içer misin? Daha içmedin değil mi?</p>

  <p class="normal">— İçtim. Oturalım.</p>

  <p class="normal">— Nereden böyle?</p>

  <p class="normal">— Onlardan... (Nataşa’yla evinden hep böyle söz ederdik.)</p>

  <p class="normal">— Onlardan mı? Nasıl yetiştin? Sen mi gittin, onlar mı çağırdı?</p>

  <p class="normal">Durmadan soruyordu. Heyecandan yüzü daha da solmuştu. Babasıyla karşılaşmamızı, annesiyle neler konuştuğumuzu, madalyon sahnesini bir bir, en ince ayrıntılarına kadar anlattım. Nataşa’dan hiçbir şey saklamazdım. Kulak kesilmiş, kelimeleri ağzımdan kapmak ister gibi dinliyordu. Gözleri nemlendi. Madalyon olayı onu pek sarsmıştı. Sık sık sözümü keserek:</p>

  <p class="normal">— Dur Vanya, diyordu, dur, daha etraflı, hepsini, her şeyi olduğu gibi anlat. Pek kısa geçiyorsun!..</p>

  <p class="normal">Ardı kesilmeyen sorularına cevap olarak anlattıklarımı ikinci, üçüncü keredir tekrarladım.</p>

  <p class="normal">— Gerçekten bana gelmek istedi mi dersin?</p>

  <p class="normal">— Bilemem Nataşa. Hiç fikrim yok. Seni özlediği, her şeye rağmen sevdiği gün gibi açık. Ama seni arayıp aramayacağına gelince... bilemem... Bu... şey...</p>

  <p class="normal">— Resmimi öpüyordu, öyle mi? Öperken ne diyordu?</p>

  <p class="normal">— Kesik kesik, birbirini tutmaz sözler. Sana tatlı tatlı adlar veriyor, seni çağırıyordu.</p>

  <p class="normal">— Çağırıyor muydu?</p>

  <p class="normal">— Evet.</p>

  <p class="normal">Nataşa sessizce ağlamaya başladı.</p>

  <p class="normal">— Zavallılar!</p>

  <p class="normal">Kısa bir sessizlik oldu.</p>

  <p class="normal">— Her şeyi biliyorsa pek tabii bu. Alyoşa’nın babası hakkında da epey bildiği olmalı.</p>

  <p class="normal">Cesaretsizce:</p>

  <p class="normal">— Gidelim onlara Nataşa, dedim.</p>

  <p class="normal">Koltuğunda doğruldu.</p>

  <p class="normal">— Ne zaman? diye sordu. Yüzü kireç kesildi, hemen götürürüm sandığı belliydi.</p>

  <p class="normal">Sonra ellerini omuzlarıma dayayarak hüzünlü hüzünlü gülümsedi:</p>

  <p class="normal">— Olmaz canım, olmaz kardeşim. Dönüp dolaşıp hep buna geliyorsun, ama bir daha bu sözü açmasan iyi olur.</p>

  <p class="normal">— Peki ama, bu anlaşmazlığın sonu hiç mi gelmeyecek? dedim. Gururun yüzünden ilk adımı atamıyorsun Nataşa. Oysa bu sana düşer. Belki de baban seni bağışlamak için bu hareketini bekliyor. Babandır, incittin adamı. Gururuna saygı göster, haklı, tabii bir gurur bu. Görevini yap. Bir dene, bak göreceksin, nasıl şartsız şurtsuz bağışlar seni!</p>

  <p class="normal">— Şartsız mı? İmkânsız bu. Boş yere sitem etme Vanya. Hepsini geceli gündüzlü düşündüm ben, hâlâ da aklımda. Onlardan ayrıldığım günden beri düşünmediğim an yok. Hem seninle de bunu kaç kere konuştuk ettik. Olamayacağını kendin de biliyorsun.</p>

  <p class="normal">— Bir denemen gerek.</p>

  <p class="normal">— Hayır dostum, imkânsız. Denemeye kalkışsam, babamı büsbütün kızdırırım. Temelli yitirdiğimizi yeniden bulmaktan umudu kesmeliyiz. Ne demek istediğimi anladın mı? Yanlarında geçirdiğim mutluluk dolu çocukluk yıllarımı geri getiremezsin. Babam beni bağışlasa bile geçirdiğim değişikliği yadırgar. O büyük bir bebekten farksız olan kızını seviyordu. Çocukça saflığına hayrandı. Hâlâ yedi yaşında, çocuk şarkıları söylediğim zamanki gibi saçlarımı okşayarak seviyordu. Bebekliğimden son güne kadar her gece başucuma gelir, dua ederek beni kutsardı. Felaketimizden bir ay önce gizlice bir çift küpe almıştı –oysa ben rastlantıyla öğrenmiştim–, armağanıyla beni nasıl sevindireceğini düşünüp çocuk gibi seviniyordu. Ona küpeyi aldığını çoktandır bildiğimi söyleyince hepimize, ama en çok bana kızdı. Gideceğime üç gün kala üzüntümün farkına vardı, kendisi de hastalık derecesinde kederlendi. Beni neşelendirmek için ne yaptı biliyor musun? Gitti, tiyatroya bilet aldı!.. Beni böylece iyi edeceğini sanıyordu. Tekrar ediyorum, babam küçük kızını seviyor, bir gün olgunlaşıp kadınlaşacağını aklından bile geçirmiyordu. Şimdi eve dönsem beni tanımaz, bağışlasa bile karşısına kim çıkacak? Eski çocuksu Nataşa değilim, hayatta çok şey gördüm, istediğim kadar gönlüme göre hareket edeyim, hep geride kalan mutluluğu özleyecek, çocukluktaki gibi olmadığıma üzülecek; zaten geçmiş insana hep hoş görünür. Ben bile eskiyi düşündükçe üzülmekten kendimi alamıyorum.</p>

  <p class="normal">Heyecanlanmıştı. İçten gelen bir kederle:</p>

  <p class="normal">— Ah, geçmiş ne tatlıdır Vanya! diye sözlerini bitirdi.</p>

  <p class="normal">— Doğru Nataşa. Ama baban varlığının aldığı yeni şekli de tanımalı, sevmeli. Tanımalı bir kere. Tanıdıktan sonra sevmemesi mümkün değil. Ondaki kalple seni anlayacağından emin ol.</p>

  <p class="normal">— Ah Vanya öyle değil! Benim içimdekileri nasıl anlayacak? Ben de ona anlatamam zaten. Baba sevgisi de kıskançtır. Babam Alyoşa’yla aramızda olup bitenin haberi olmadan, kaş göz arasında geçivermesine kızıyor. Böyle bir serüveni aklından bile geçirmiyordu. Alyoşa’yla aramızdaki aşkın acıklı sonucunun, evden kaçmamın, doğrudan doğruya “alçakça ikiyüzlülüğümden” ileri geldiğine inanıyor. Başlangıçta aşkımı ona açmadım, tam tersine kalbimden geçenleri sır olarak sakladım, işte babamı en çok bu üzüyor. Emin ol Vanya, ona evden kaçmamdan, kendimi âşığıma vermemden çok samimiyetsizliğim dokundu. Bugün bana kollarını açacağını düşünsek bile, kırgınlığı tam olarak silinmeyecek. Yarın öbür gün sitemler, anlaşmazlıklar başlayacak. Zaten senin dediğin gibi, kayıtsız şartsız bağışlamayacağını da biliyorum. Ona her şeyi, kalbimden geçenleri olduğu gibi söylesem, onu nasıl kırdığımı anladığımı açıklasam da, bugünkü mutluluğumun bana neye mal olduğunu, çektiğim acıyı anlamazsa çok üzüleceğim. Daha sonra benden karşılık olarak yapamayacağım şeyler isteyecek: Alyoşa’ya, ortak geçmişimize beddua etmemi, sevgimi lanetlememi isteyecek, şu son altı ayı hayatımdan silmeyi arzulayacak. Ama ben ne kimseye lanet edebilirim, ne de pişmanlık duyarım... Ne yapalım, olan oldu. Hayır Vanya, dediklerin şimdilik olanaksız. Henüz vakit gelmedi.</p>

  <p class="normal">— Ne zaman olur öyleyse?</p>

  <p class="normal">— Bilmem... İleriki mutluluğumu şimdi acı çekerek hak etmem gerek. Ah Vanya, ıstırabımın bir türlü ardı kesilmiyor.</p>

  <p class="normal">Ses çıkarmadan düşünceli bir tavırla ona bakıyordum.</p>

  <p class="normal">— Niye öyle bakıyorsun Alyoşa? Şey... Vanya? dedi, dilinin sürçmesine gülümsedi.</p>

  <p class="normal">— Gülümsemene bakıyorum Nataşa. Eskiden böyle gülmezdin sen.</p>

  <p class="normal">— Ne var gülüşümde?</p>

  <p class="normal">— Hoş o çocukça saflığın henüz gitmemiş ya. Yalnız gülümsediğin zaman sanki kalbin sızıyla doluymuş gibi oluyorsun. Hem zayıflamışsın sen, ama saçların gürleşmiş. Elbisen de yeni. Onlardayken mi yaptın?</p>

  <p class="normal">Bana şefkatle baktı.</p>

  <p class="normal">— Beni ne kadar seviyorsun Vanya. Peki, sen ne âlemdesin bakalım?</p>

  <p class="normal">— Hep bildiğin gibi. Romanıma çalışıyorum ama, ağır gidiyor, ilham gelmiyor, kalemin ucuna ne gelirse yazayım desem belki daha iyi olurdu ama, güzel bir konuyu berbat etmekten korkuyorum. Sevdiğim bir konu bu. Bir yandan da dergiye zamanında yetiştirmek zorundayım. Şimdi de romanı bırakıp önce bir uzun hikâye hazırlamayı tasarlıyorum. Şöyle hafif, zarif, iç karartmayan bir şey. Sıradan bir şey işte... Okuyunca herkes neşelenip sevinmeli!..</p>

  <p class="normal">— Zavallı çalışkan Vanya! Peki, Smith nasıl?</p>

  <p class="normal">— İyi de Smith öldü.</p>

  <p class="normal">— Sonradan hayalini görmedin mi? Şakayı bırakalım Vanya. Hastasın. Sinirlerin bozuk, hayal görüyorsun. Daireyi tutuşunu anlatırken fark ettim. Yerin nasıl, pek iyi değil galiba, rutubetli, değil mi?</p>

  <p class="normal">— Evet. Bu akşam başka bir mesele çıktı. Sonra anlatırım.</p>

  <p class="normal">Nataşa artık beni dinlemiyor, derin bir düşünce içinde oturuyordu. Sonunda bana bakarak:</p>

  <p class="normal">— O gün onları bırakıp nasıl gidebildiğimi düşünüyorum da bir türlü aklım ermiyor, dedi. Hummaya tutulmuş gibiydim.</p>

  <p class="normal">O anda söyleyeceklerimi duyacak halde değildi. Çok yavaş:</p>

  <p class="normal">— Seni bir iş için çağırdım, Vanya, dedi.</p>

  <p class="normal">— Hayrola?</p>

  <p class="normal">— Ondan ayrılıyorum.</p>

  <p class="normal">— Ayrıldın mı? Yoksa daha ayrılacak mısın?</p>

  <p class="normal">— Artık bu duruma bir son vermek gerek. Seni içimi dökmek için çağırdım.</p>

  <p class="normal">Benimle dertleşirken hep böyle başlardı. Ama sırlarını daha önce ağzından kaçırdığı için söyleyeceklerinin çoğunu zaten biliyordum.</p>

  <p class="normal">— Bunu bin defa söyledin Nataşa. Elbette böyle oturmanız uygun olmuyor. Hem birbirinize uyar tarafınız da yok. Ama bunu yapabilecek misin, mesele orada!</p>

  <p class="normal">— Önce sadece niyetleniyordum, artık kesin karara vardım Vanya. Alyoşa’yı sonsuz bir aşkla sevdiğim halde sanki baş düşmanıymışım gibiyim artık; geleceğini mahvediyorum. Onu serbest bırakmam gerekiyor. Benimle evlenmesine imkân yok; babasına karşı gelecek gücü yok. Ayağına köstek olmak istemiyorum. Buldukları kıza tutulmasına memnunum bile, benden daha kolay ayrılır. Bunu yapmak zorundayım! Bu benim boynumun borcu... Madem seviyorum, her şeyimi feda ederek aşkımı ispat etmeliyim, mecburum buna! Öyle değil mi?</p>

  <p class="normal">— Seni bırakmaya razı olmaz.</p>

  <p class="normal">— Ben de onu ikna etmeye çalışmayacağım zaten. Şimdi içeri girse her zamanki gibi davranırım. Beni vicdan azabı çekmeden bırakması için kesin bir çare bulmalıyım. İşte derdim bu Vanya; yardım et bana. Bir fikir ver ne olursun.</p>

  <p class="normal">— Tek yolu bir başkasını sevdiğini söylemen. Ama bunun da işe yarayacağını pek sanmam. Huyunu biliyorsun, şimdi beş gündür sana uğramıyor, hatta seni temelli bıraktı say. Ama hele bir ayrılmak istediğini yaz, bak görürsün nasıl koşa koşa geleceğini.</p>

  <p class="normal">— Onu neden sevmiyorsun Vanya?</p>

  <p class="normal">— Ben mi?</p>

  <p class="normal">— Evet sen, sen ya! Hem gizli hem de açık düşmanısın onun! Ondan kinsiz söz edemiyorsun. Kaç kere dikkat ettim: Onu küçümsemek, kötülemek sana zevk veriyor. Hele kötülemekten iyice hoşlanıyorsun. Yalan değil, doğru söylüyorum!</p>

  <p class="normal">— Bunu bininci kere tekrarlıyorsun Nataşa. En iyisi bırakalım bu konuyu.</p>

  <p class="normal">Kısa bir sessizlikten sonra:</p>

  <p class="normal">— Başka bir eve taşınayım diyorum, dedi. Darılma bana Vanya.</p>

  <p class="normal">— O eve de gelir. Darılmasına darılmadım zaten.</p>

  <p class="normal">— Aşkının, yeni aşkının gücü ona engel olabilir. Olsa olsa kısa bir zaman için döner bana. Ne dersin?</p>

  <p class="normal">— Doğrusu bilmem, onun ipiyle kuyuya inilmez Nataşa; öbürüyle evlenmeyi kurduğu halde seni seviyor. İkisini de nasıl bir arada yürütebildiğini hiç anlamıyorum.</p>

  <p class="normal">— Öbürünü sevdiğini kesinlikle bilsem kesin bir karar verirdim... Vanya! Benden hiçbir şey saklama! Yoksa bir şeyler biliyorsun da bana mı söylemiyorsun?</p>

  <p class="normal">Kuşkulu, içime işlemek isteyen bakışını bana dikti.</p>

  <p class="normal">— Yoo, hiçbir bildiğim yok Nataşa. Yemin ederim, sana karşı hep samimi davrandım. Bak aklıma ne geliyor: Belki şu Kontes’in üvey kızına düşündüğümüz kadar âşık değildir, sadece gelip geçici bir hevestir bu...</p>

  <p class="normal">— Öyle mi dersin Vanya? Tanrım, buna bir inanabilsem! Şu anda sırf yüzüne bakabilmek için onu görmeyi isterdim. Yüzünden her şeyi anlardım! Oysa yok işte! Gelmiyor!</p>

  <p class="normal">— Onu bekliyor muydun ki?</p>

  <p class="normal">— Hayır, ötekinde olduğunu biliyorum; haberini aldım. O kızı görmeyi de pek isterdim... Baksana Vanya, belki saçma bulacaksın ama yine de söyleyeceğim: Onu hiç göremez miyim, hiçbir yerde karşılaşamaz mıyım? Ne dersin?</p>

  <p class="normal">Cevabımı merakla bekliyordu.</p>

  <p class="normal">— Görmesine görürsün ama, bu sana ne kazandırır sanki?</p>

  <p class="normal">— Yeter bana, üst tarafını anlardım. Biliyor musun, pek aptal oldum, hep yapayalnız, bütün gün böyle beş aşağı beş yukarı dolaşıp duruyorum; durmadan düşünüyorum, kafamın içi karmakarışık, dayanmak mümkün değil! Bak aklıma ne geldi Vanya: Onunla tanışamaz mısın sen? Bana bir keresinde Kontes’in romanını övdüğünü söylemiştin. Bazen Prens R.’nin toplantılarına gidiyormuşsun, Kontes de oraya gelirmiş. Bir yolunu bulup tanışamaz mısın? Bunu Alyoşa da ayarlayabilir. O zaman kız hakkında her şeyi anlatırdın bana.</p>

  <p class="normal">— Bunları sonra konuşuruz Nataşa’cığım. Sen ayrılığa gerçekten dayanabilir misin, bunu yürekten istiyor musun, onu söyle bana. Kendini iyice yokla, yeterince rahat mısın?</p>

  <p class="normal">Duyulur duyulmaz bir sesle:</p>

  <p class="normal">— Yeterince, dedi. Onun için her şeye katlanırım! Hayatımı bile veririm! Yalnız şimdi orada, öbürünün yanında olmasına dayanamıyorum Vanya. Beni unutmuş, burada bizimle olduğu zamanlardaki gibi şundan bundan konuşarak gülüyor... O kendine has haliyle ötekinin gözlerinin içine bakıyor; benim burada... seninle olduğum aklına bile gelmiyor...</p>

  <p class="normal">Sözünü tamamlamadı, acı bir umutsuzlukla yüzüme baktı.</p>

  <p class="normal">— Peki ama Nataşa, demin söylediklerin...</p>

  <p class="normal">— Ayrılma kararımızı birlikte verelim, diye sözümü kesti. Onu candan uğurlarım. Ama beni hiç hesaba katmazsa o gücüme gider Vanya. Zaten artık kendimi bile anlayamıyorum. Aklın hesabı başka, uygulama başka! Ne olacak halim?</p>

  <p class="normal">— Sakin ol Nataşa, kendini bu kadar hırpalama!..</p>

  <p class="normal">— Beş gündür hep bu haldeyim. Her saat, her dakika... Uykuda bile hep onunla uğraşıyorum! Beni oraya götür Vanya!</p>

  <p class="normal">— Aman Nataşa.</p>

  <p class="normal">— Yok, yok, gidelim! Seni bunun için bekliyordum Vanya! Üç gündür aklıma koydum zaten. Mektupta sözünü ettiğim iş buydu... Beni oraya kadar götür, ne olursun kırma Vanya. Seni bekliyordum... Üç gündür... Bu gece suareleri var... Alyoşa orada... hadi gidelim!</p>

  <p class="normal">Sayıklar gibiydi. Girişte birden gürültüler duyuldu. Mavra’nın biriyle kavga eder gibi konuştuğu duyuluyordu.</p>

  <p class="normal">— Dur Nataşa, biri geldi. Dinle!</p>

  <p class="normal">Tereddüt içinde gülümseyerek kulak verdi, yüzü birden sarardı. Duyulur duyulmaz bir sesle:</p>

  <p class="normal">— Kim acaba? diye kekeledi.</p>

  <p class="normal">Beni tutmak istediği halde girişe, Mavra’nın yanına fırladım. Tahminim doğru çıktı. Gelen Alyoşa’ydı! Mavra’ya bir şeyler soruyor, kadın onu içeri almak istemiyordu. Evin mutlak hâkimi gibi çıkışarak konuşuyordu:</p>

  <p class="normal">— Nerelerden böyle? Nerelerde sürttün? Hadi gir bari, gir. Beni acındıramazsın, boşuna! Git de içeride hesap ver. Alyoşa oldukça bozularak:</p>

  <p class="normal">— Kimseden korkum yok. Geldim işte, diye horozlanıyordu.</p>

  <p class="normal">— Hadi oradan yalancı pehlivan sen de!</p>

  <p class="normal">— Gidiyorum işte. (Beni gördü.) Aa, siz burada mısınız, isabet oldu! Geldim işte, ama ne yapacağımı bilemiyorum...</p>

  <p class="normal">— Dosdoğru içeri girin, korkacak bir şey mi var?</p>

  <p class="normal">— Yoo, korktuğum yok. Suçlu değilim ki. Siz beni suçlu mu buluyorsunuz? Suçsuz olduğumu ispat edebilirim. Göreceksiniz!</p>

  <p class="normal">Alyoşa kapalı kapının önünde durarak, zoraki bir cesaretle:</p>

  <p class="normal">— Girebilir miyim Nataşa? diye seslendi.</p>

  <p class="normal">Cevap yoktu. Merakla bana baktı.</p>

  <p class="normal">— Bu da ne demek?</p>

  <p class="normal">— Hiç. Kendisi içeride...</p>

  <p class="normal">Alyoşa kapıyı ihtiyatla araladı, ürkek bir bakışla odayı süzdü, içeride kimse yoktu.</p>

  <p class="normal">Birden Nataşa’yı pencereyle dolabın arasındaki köşede gördü. Saklanmış gibi hareketsiz duruyordu. Bunu hatırladıkça şimdi bile gülmekten kendimi alamıyorum. Alyoşa ona yavaşça, ihtiyatla yaklaştı, neredeyse korkuyla bakarak çekingen bir tavırla:</p>

  <p class="normal">— Ne oldu Nataşa? dedi. Merhaba canım!</p>

  <p class="normal">Nataşa, sanki suçlu kendisiymiş gibi fena halde bozuldu.</p>

  <p class="normal">— Hiç... Hiçbir şey yok! diye cevap verdi. Şey... Çay ister misin?</p>

  <p class="normal">Alyoşa büsbütün şaşırdı:</p>

  <p class="normal">— Beni dinle Nataşa. Galiba suçlu olduğumu sanıyorsun. Ama suçsuzum ben, hiç suçum yok. Bak, şimdi sana hepsini anlatacağım.</p>

  <p class="normal">— Ne gereği var! diye fısıldadı Nataşa. İstemez, istemez. Ver elini, her zamanki gibi bitsin.</p>

  <p class="normal">Durduğu köşeden çıktı, yanakları pembeleşmeye başladı. Alyoşa’ya bakmaya çekiniyormuş gibi başı hep öndeydi. Genç adam heyecanla:</p>

  <p class="normal">— Ah Tanrım, suçlu olsam yüzüne bakabilir miydim? diye bağırdı. (Bana döndü.) Bakın bakın, kesinlikle beni suçlu sanıyor. Gerçi her şey bana karşı: Beş gündür görünmedim, nişanlımın yanında olduğumu söylemişler ama, sen beni bağışlıyor, “Elini ver, hepsi bitsin!” diyorsun. Canım Nataşa’m benim, meleğim, bir tanem! Suçum yok, emin ol! Şu kadarcık bile yok! Hatta tam tersine!..</p>

  <p class="normal">— İyi ama sen orada... Seni oraya çağırmışlar... Nasıl oldu da buraya geldin? Sa... saat kaç?</p>

  <p class="normal">— On buçuk. Oraya da gittim... Ama rahatsızlığımı bahane ederek kaçtım. Şu beş gündür ilk olarak serbestim, onları bırakıp sana geldim Nataşa. Daha önce de gelebilirdim ama, mahsus gelmedim. Neden olduğunu şimdi öğrenirsin, anlatacağım. Sana her şeyi olduğu gibi anlatmak için geldim. Ama yemin ederim ki ilk olarak suçsuzum! Tam anlamıyla suçsuz!</p>

  <p class="normal">Nataşa başını kaldırarak yüzüne baktı. Alyoşa’nın bakışı açık, samimiydi. Yüzü öyle sevinçli, saf ve neşeliydi ki, inanmamak mümkün değildi. Eski barışmalarında olduğu gibi bir çığlıkla birbirlerinin kollarına atılmalarını bekledim. Ama Nataşa sanki duyduğu mutluluktan ezilmiş gibi başını göğsüne eğdi... sessiz sessiz ağlamaya başladı. Bu sefer Alyoşa dayanamadı. Yere çöktü, kızın ellerini, ayaklarını öpüyordu. Çılgın gibiydi. Nataşa’ya bir koltuk getirdim. Oturdu. Ayakta duracak halde değildi.</p>
</body>
</html>
