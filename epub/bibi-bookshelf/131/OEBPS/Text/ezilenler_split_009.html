<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_11">VI</h2>

  <p class="normal">Romanımı onlara bir oturuşta okudum. Hemen çaydan sonra başladık, gecenin ikisine kadar sürdü. İhtiyar, önceleri somurtuyordu. Çok yüksek, kendisinin anlayamayacağı, ama mutlaka yüksek bir şey bekliyordu; oysa çıka çıka her günkü basit, bilinen bir hayat öyküsü çıkmıştı. Romanın kahramanı hiç olmazsa büyük, meraka değer bir adam ya da Roslavlev ya da Yuri Miloslavski<sup class="calibre2"><a href="../Text/ezilenler_split_053.html#footnote-600-15" id="footnote-600-15-backlink">[15]</a></sup> türünden tarihi bir karakter olmalıydı, oysa kitapta söz edilen küçük, ezilmiş, hatta biraz kalın kafalı, ceketinin düğmeleri falan dökülen bir memurdu; dahası, bütün bunlar hepimizin konuştuğu sade bir dille anlatılmıştı... Tuhaftı doğrusu! İhmeneva Ana soran bakışlarını Nikolay Sergeyiç’ten ayıramıyordu, hatta sonra bir şeye gücenmiş gibi surat astı: Yüzünden, “Böyle saçmalar kitaplara yazılıp dinlenmeye değer mi, üstelik para da veriyorlar,” düşüncesi okunuyordu. Nataşa dikkat kesilmiş, can kulağıyla dinliyordu; gözlerini benden ayırmıyor, dudaklarıma bakarak her kelimeyi nasıl okuduğuma dikkat ediyor, arada bir o da güzel dudaklarını kıpırdatıyordu. Sonunda ne oldu? Kitabın yarısına gelmeden dinleyicilerimin hepsinin gözlerinden yaş akmaya başladı. Anna Andreyevna için için ağlıyor, kahramanıma candan acıyor, mırıldanmalarından anladığıma göre, geçirdiği felaketlerde ona bütün saflığıyla yardım etmek istiyordu. İhtiyar yüksek konularla ilgili hayallerinden vazgeçmişti artık: “Pek ahım şahım bir şey olmadığı baştan belliydi ama basit, insanın yüreğine işleyen bir hikâye!” diyordu, “iyi anlatılmış, en zavallı, en küçük adamın bile sonuçta bir insan, kardeşimiz olduğunu anlıyoruz!” Nataşa ağlayarak dinliyor, masanın altından gizlice elimi sıkıyordu. Okumayı bitirdim. Nataşa doğruldu; yanakları alevlenmiş, gözlerinde yaş taneleri parıldıyordu. Birden elimi kaparak öptü ve koşarak odadan kaçtı. Annesiyle babası bakıştılar. Kızının hareketine şaşıran ihtiyar:</p>

  <p class="normal">— Hımm, ne de hassasmış, dedi. Gerçi bunda fenalık yok ya, içinden geldi! İyi kızdır o...</p>

  <p class="normal">İhtiyar bunları hem Nataşa’yı hem de nedense beni bağışlatmak ister gibi karısına yan yan bakarak mırıldandı.</p>

  <p class="normal">Ama okuma sırasında epey heyecanlanıp duygulanan Anna Andreyevna’nın, “Makedonyalı İskender’in kahraman olduğunu anladık ama, bu yüzden sandalye kırmak niye!”<sup class="calibre2"><a href="../Text/ezilenler_split_053.html#footnote-600-16" id="footnote-600-16-backlink">[16]</a></sup> demek ister gibi bir hali vardı.</p>

  <p class="normal">Nataşa az sonra yanımıza geldi, neşeli ve mutlu görünüyordu; yanımdan geçerken de usulcacık çimdik attı. İhtiyar yine “ciddi olarak” romanımın eleştirisine girişti ama sevincini tutamayıp coştu:</p>

  <p class="normal">— Enfes Vanya, enfes oğlum! Canıma değdi! Bu kadarını beklemiyordum doğrusu. Yüksek, büyük şeyler değil yazdıkların, orası öyle... Mesela bende Moskova’nın Kurtuluşu<sup class="calibre2"><a href="../Text/ezilenler_split_053.html#footnote-600-17" id="footnote-600-17-backlink">[17]</a></sup> var, Moskova’da yazılmış; birader, daha ilk satırlardan herif kartal gibi göklere yükseliyor... Fakat seninki daha sade, daha açık Vanya. Zaten açıklığı yüzünden bu kadar sevdim! Pek cana yakın; sanki hepsi başımdan geçmiş gibi. Doğru dürüst anlamadıktan sonra yüksek konuları ne yapayım ben? Yalnız ben olsam üslubu biraz düzeltirdim. Seni övüyorum ama, ne dersen de, edebiyat dili değil, yücelik az... Ama geçti artık, kitap basıldı. Olsa olsa ikinci baskıda düşünülür. Tekrar basarlar mı dersin, Vanya? O zaman yine para alırsın herhalde... Hımm!</p>

  <p class="normal">Anna Andreyevna söze karıştı:</p>

  <p class="normal">— Demek bu kadar para aldınız İvan Petroviç! Size baktıkça inanamıyorum. Aman Tanrım, şimdi böyle şeyler para ediyor demek?</p>

  <p class="normal">Giderek coşan ihtiyar İhmenev:</p>

  <p class="normal">— Sana bir şey söyleyeyim mi Vanya, diye devam etti. Gerçi memuriyet değil ama, ne de olsa gelecek var. Büyüklerden bazıları okur belki. Gogol’e her yıl yardım edildiğini, yurtdışına gönderildiğini kendin söyledin. Belki sana da aynı şeyi yaparlar, ne dersin? Yoksa henüz pek mi erken? Başka eserler de mi yazman gerekiyor? Yaz bari birader, hiç durma yaz! İlk başarına güvenip gevşeme. Demir tavında dövülür!</p>

  <p class="normal">Öyle kesin bir inanç ve iyi niyetle konuşuyordu ki, hayallerine set çekmeye kıyamadım.</p>

  <p class="normal">— Bir bakarsın bir enfiye kutusu bağışlarlar... Belli mi olur? Keyiflerine kalmış. Daha çok heveslendirmek isteyebilirler.</p>

  <p class="normal">Sesini alçaltıp sol gözünü anlamlı bir ifadeyle kırparak ekledi:</p>

  <p class="normal">— Kim bilir, belki saraya kadar yükselirsin. Olmaz mı? Çok mu vakitsiz?</p>

  <p class="normal">Anna Andreyevna alınır gibi oldu:</p>

  <p class="normal">— Hemen saraya ha!</p>

  <p class="normal">İçten gülerek:</p>

  <p class="normal">— Neredeyse beni general yapacaksınız, dedim.</p>

  <p class="normal">İhtiyar da güldü. Pek keyiflenmişti.</p>

  <p class="normal">O aralık bize yemek hazırlayan Nataşa, afacan bir tavırla:</p>

  <p class="normal">— Ekselans yemeğe buyurmazlar mı? diye seslendi.</p>

  <p class="normal">Sonra kahkahayla gülerek babasına koşup kollarını boynuna doladı.</p>

  <p class="normal">— Canım, canım babacığım!</p>

  <p class="normal">İhtiyar duygulanmıştı:</p>

  <p class="normal">— Peki, peki, içimden geldi de söylüyorum. General olsa da olmasa da yemeğe gidelim.</p>

  <p class="normal">Sonra her fırsatta yaptığı gibi kızının kızarmış yanağını okşayarak ekledi:</p>

  <p class="normal">— Benim duygulu kızım! Bak Vanya, seni sevdiğim için söylüyorum. General değilsen de (daha generalliğe çok var!), tanınmış bir kişi, bir müellifsin.</p>

  <p class="normal">— Artık buna yazar deniyor babacığım.</p>

  <p class="normal">— Müellif bırakıldı mı? Bilmiyordum. Peki, varsın yazar olsun; benim demek istediğim şu: Bir roman yazdığın için elbette seni mabeyinci yapacak değiller, bunu düşünmek bile abes olur, yalnız yine de başına devlet kuşu konabilir, bir ataşe filan olur, yurtdışına, sağlığını düzeltmen ya da sanatını geliştirmen için İtalya’ya yollayabilir, para yardımı bile yapabilirler. Elbette tüm bunları dürüstçe elde etmelisin; zira para da saygınlık da emekle kazanılır öyle kayırmayla falan değil...</p>

  <p class="normal">Anna Andreyevna gülerek ekledi:</p>

  <p class="normal">— Sakın o zaman kibirlenme, İvan Petroviç.</p>

  <p class="normal">— Bir an önce bir yıldız taksınlar bari babacığım, ataşelik de neymiş sanki!</p>

  <p class="normal">Nataşa yeniden kolumu çimdikledi. Kızının alevlenmiş yanaklarıyla neşeden yıldız gibi parlayan gözlerine sevinçle bakan ihtiyar:</p>

  <p class="normal">— Bu da benimle bozdu! diye bağırdı. Galiba yine fazla hayale dalıp kendimi Alnaskarov<sup class="calibre2"><a href="../Text/ezilenler_split_053.html#footnote-600-18" id="footnote-600-18-backlink">[18]</a></sup> sandım çocuklar; hep böyleyim zaten yalnız sen... pek de sade görünüyorsun Vanya.</p>

  <p class="normal">— İlahi babacığım, nasıl olacakmış ya?</p>

  <p class="normal">— Hiç canım, laf olsun diye söyledim. Yine de şey... yüzün hiç şair yüzü değil Vanya... İşittiğime göre, şair yüzü solgun, saçları şöyle olurmuş. Gözlerinde de bir şey varmış. Mesela şu Goethe gibi şairler... Abbadon’da<sup class="calibre2"><a href="../Text/ezilenler_split_053.html#footnote-600-19" id="footnote-600-19-backlink">[19]</a></sup> okumuştum. Ne o, yine yanlış bir şey söyledim galiba? Yaramaz kız kahkahadan kırılıyor. Ne yapayım çocuklar, bilgin değilim. Ne duyuyorsak o. Zaten iş yüzde değil, yüzün büyük önemi yok; bence yüzün iyi, kendi hesabıma çok beğeniyorum... Ama bunu demeyecektim ki... Namuslu ol Vanya, en önemlisi o. Namusunla yaşa, boş yere gururlanma! Önünde uzun bir yol var. Mesleğinde şerefinle çalış; demek istediğim buydu, evet buydu!</p>

  <p class="normal">Ne unutulmaz zamandı o! Bütün boş vakitlerimi, serbest akşamlarımı onlarda geçiriyordum. İhtiyara edebiyat âleminden, kim bilir niçin ilgilenmeye başladığı edebiyatçılardan söz ediyor, haber getiriyordum. Nikolay Sergeyiç sık sık sözünü ettiğim B.’nin eleştirilerini okumaya başlamıştı bile. Pek anlamadığı halde onu coşkunlukla övüyor, eleştirmene karşı Kuzey Yabanarısı’nda<sup class="calibre2"><a href="../Text/ezilenler_split_053.html#footnote-600-20" id="footnote-600-20-backlink">[20]</a></sup> yazan düşmanlarından acı acı yakınıyordu. Karısı, Nataşa’yla beni göz hapsine almıştı ama, biz yine birbirimize söyleyeceğimizi söyledik! Nataşa’nın önüne bakarak duyulur duyulmaz bir sesle, “Evet” diye fısıldadığını işittim. Sonunda ihtiyarlar da öğrendiler, düşünüp taşındılar, Anna Andreyevna uzun uzun kafa sallayıp durdu. Tuhafına gitmişti, korkuyor gibiydi. Bana bir türlü inanamıyordu.</p>

  <p class="normal">— Başarınca iyi, hoş ama bir aksilik olursa İvan Petroviç, o zaman ne yaparsın? diyordu. Bari bir memuriyete girseydin!</p>

  <p class="normal">İhmenev bir süre düşündükten sonra:</p>

  <p class="normal">— Bak ne diyeceğim Vanya, dedi. Ben gördüm, farkına vardım, hatta açık söyleyeyim sevindim bile. Seninle Nataşa’nın... şey işte... iyi olur! Ama ikiniz de henüz pek gençsiniz, benim Anna Andreyevna’nın hakkı var. Bekleyelim. Gerçi büyük, çok büyük yeteneğin var ama... öyle baştan bağırdıkları gibi dahi de değilsin, sadece bir yeteneksin. (Daha bugün Yabanarısı’nda seninle ilgili bir eleştiri okudum: Tutar yanını bırakmıyorlar; hoş bu gazete, gazete değil ya!) Öyle! Yetenek, emniyet sandığında para sayılmaz; yeteneklisin ama ikiniz de fakirsiniz. Bir buçuk ya da bir yıl bekleyelim, tuttuğun yolda hep böyle başarıyla yürürsen Nataşa senin olur; başaramazsan kusura bakma!.. Namuslu adamsın, anlarsın tabii!..</p>

  <p class="normal">Bunda karar kıldık. Bir yıl sonra da şunlar oldu:</p>

  <p class="normal">Evet, tam bir yıl sonra! Berrak bir eylül akşamı, içim titreye titreye, hasta halde ihtiyarlara gelip yarı baygın iskemleye çöküverdim; zavallılar müthiş korktular. Ama başımın dönmesinin, kalbimdeki sıkıntının nedeni belki on kere İhmenevlerin kapısına kadar gidip çalmadan geri dönmüş olmam, geleceğimi kurtaramayışım, hâlâ paraya da şöhrete de kavuşamamam, henüz “bir ataşe” falan olmaktan ya da sağlığım için pek gerekli bir İtalya yolculuğu yapmaktan epey uzak bulunuşum falan da değildi. Öyle yıllar olur ki on yıla bedeldir; işte her şey, Nataşa’yla böyle bir yıl geçirdiğimizden oldu. Aramıza bir sonsuzluk girerek bizi ayırmıştı... Hâlâ hatırımdadır: İhmenev’in önünde sessizce oturuyor, şapkamın zaten kırık kenarlarının kalanını da dalgın dalgın büküyordum. Oturduğum yerde nedenini kendim de bilmeden Nataşa’nın çıkmasını bekliyordum. Kılığım pek zavallıydı; üstümde ne varsa dökülüyordu. Çökmüş, zayıflamış, sararmıştım. Ama bu halimle bile, vaktiyle, sevimli Nikolay Sergeyiç’imizi kuşkuya düşüren şair benzerliğini kazanmamıştım, gözlerimde derin anlamlar yoktu. İhtiyar kadın içten gelen telaşlı bir acımayla bana bakarak, “Bu haliyle az kalsın Nataşa’nın nişanlısı olacaktı! Tanrı korusun!” diye düşünüyordu.</p>

  <p class="normal">Hâlâ kulağımdan gitmeyen o acıklı sesiyle:</p>

  <p class="normal">— Çay içer misiniz İvan Petroviç? diye sordu. (Masada semaver kaynıyordu.) Nasılsınız canım, pek hasta görünüyorsunuz.</p>

  <p class="normal">Hiç gözümün önünden gitmiyor: Benimle konuşurken gözlerindeki kuşku iyice belli oluyordu ki, aynı kuşku, soğumuş çayının önünde düşünceye dalan ihtiyar kocasının bakışlarını da gölgelemişti. O sırada ikisinin de canlarını sıkanın ne olduğunu biliyordum. Prens Valkovski’yle aralarındaki davanın İhmenevlerin aleyhine dönmesine üzülüyorlardı; ayrıca, Nikolay Sergeyiç’i yatağa düşüren başka aksilikler de olmuştu. Davaya sebep olan genç prens beş ay önce İhmenevlere yeniden uğrayıvermişti. Alyoşa’sını öz oğlu kadar seven, neredeyse her gün onu anan ihtiyar delikanlının gelişine içten sevinmişti. Vasilyevskoye’yi hatırlayan Anna Andreyevna da ağlamaya başlamıştı. Alyoşa, babasından gizli olarak ziyaretlerini sıklaştırdı; namuslu, daima açık hareket eden Nikolay Sergeyiç ihtiyatlı davranmaya tenezzül etmedi: Prens’in, oğlunun, tekrar İhmenevlerin evine kabul edildiğini öğrenince ne diyeceğini düşünmek bile onuruna dokunuyor, bütün bu anlamsız şüpheleri pek küçük görüyordu. Yalnız ihtiyar yeni hakaretlere bir kere daha dayanıp dayanamayacağını kestirememişti. Genç Prens hemen hemen her akşam geliyordu. İhtiyarlar onun yanında neşeleniyorlardı. Tabii Alyoşa’nın babası sonunda hepsini öğrendi. Çok çirkin bir dedikodu çıktı. Prens, Nikolay Sergeyiç’e hep aynı konuda hakaret dolu bir mektup yolladı, oğluna da İhmenevlere gitmesini kesinlikle yasak etti. Olay onlara gelişimden iki hafta önce olmuştu. İhtiyar müthiş içerledi. Nasıl işti bu! Temiz, asil kızı Nataşa, bir kere daha bu kirli dedikoduya karıştırılmış, çamura bulanmıştı! Ona önceden de hakaret eden adam, insafsızlığını bir kere daha tekrarlıyordu... Bunun öcü alınmayacak mıydı? Nikolay Sergeyiç ilk günlerde kederinden hastalanmıştı. Hepsini biliyordum; hasta, üzgün olduğunu, son üç haftadır onlara hiç gitmediğim halde bütün meseleyi en ince noktasına kadar biliyordum. Bildiğim bir şey daha vardı... ama hayır! Bu işte onları dünyada en çok endişeye düşüren başka bir şey olduğunu içime doğan bir duyguyla anlıyor, biliyordum ama inanmak istemiyor, derin bir üzüntüyle ihtiyarları inceliyordum. Evet, azap içindeydim; gerçeği ortaya çıkarıp ona inanmaktan korkuyor, elimden geldiği kadar acı dakikayı uzaklaştırmak istiyordum. Oysa bunun için gelmiştim. O gece sanki beni İhmenevlerin evine çeken bir güç vardı!</p>

  <p class="normal">İhtiyar, birden kendine gelmiş gibi:</p>

  <p class="normal">— Sahi Vanya, hasta mısın? diye sordu. Epeydir gelmiyorsun. Sana karşı suçluyum. Gelip yoklayacaktım ama, bir türlü olmadı işte.</p>

  <p class="normal">Sözünü tamamlayınca tekrar daldı.</p>

  <p class="normal">— Evet, rahatsızdım, dedim.</p>

  <p class="normal">İhmenev, ancak beş dakika sonra:</p>

  <p class="normal">— Yaa... rahatsızdın... diye tekrarladı. Tabii rahatsızdın! Seni daha o zaman uyarmıştım ama dinlemedin ki! Hımm! Öyledir birader, ilham perisi ezelden beri tavan arasında aç açına oturmuştur, yine de öyle olacak. Böyle işte!</p>

  <p class="normal">İhtiyarın keyfi yoktu. Kalbinde kanayan yara olmasa aç ilham perisinden söz açmazdı. Yüzüne dikkatle baktım: Sararmıştı, gözlerinde bir şaşkınlık, çözümlemeye güç yetiremediği bir düşünce vardı. Sert, acı konuşuyordu. Karısı ona merakla bakıp baş sallıyordu. İhtiyar bir aralık öteye dönünce Anna Andreyevna usulcacık onu işaret etti.</p>

  <p class="normal">— Natalya Nikolayevna’nın sıhhati nasıl? Kendisi evde mi? diye merakla sordum Anna Andreyevna’ya.</p>

  <p class="normal">Soruma cevap vermekte güçlük çekiyormuş gibi:</p>

  <p class="normal">— Evde canım, evde, cevabını verdi. Şimdi gelir. Şaka mı, üç haftadır yüzünü göremedik. Nataşa da bir tuhaf oldu. Şaşırdım kaldım, iyi mi, hasta mı, anlaşılmıyor. Tanrı korusun!</p>

  <p class="normal">Kocasına ürkek ürkek baktı. Nikolay Sergeyiç isteksiz, somurtkan bir tavırla söze karıştı:</p>

  <p class="normal">— Neyi olacak? Hiçbir şey yok. Genç kız olgunlaşıyor, bebek değil artık, hepsi bu işte. Kızların dertlerine, kaprislerine kim akıl erdirebilmiş ki!</p>

  <p class="normal">Anna Andreyevna gücenik bir tavırla:</p>

  <p class="normal">— Ne kaprisi! diye söylendi.</p>

  <p class="normal">İhtiyar ses çıkarmadı, parmaklarıyla masada tempo tutuyordu. Korkuyla, “Aman Tanrım, aralarında bir şey mi oldu?” diye düşündüm.</p>

  <p class="normal">— Ee, sizde ne var ne yok? B. hâla eleştiri yazıyor mu?</p>

  <p class="normal">— Yazıyor, diye yanıtladım.</p>

  <p class="normal">Elini salladı:</p>

  <p class="normal">— Ah Vanya, Vanya! Eleştiriden ne fayda!</p>

  <p class="normal">O sırada kapı açıldı, odaya Nataşa girdi.</p>
</body>
</html>
