<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_38">VII</h2>

  <p class="normal">Olanca hızımla eve gidiyordum. Masloboyev’in anlattıkları beni şaşkına çevirmişti. Aklıma türlü türlü ihtimaller geliyordu... Evde, aksi gibi beni elektrikle çarpılmış gibi sersemleten bir olayla karşılaştım.</p>

  <p class="normal">Evimizin tam karşısında bir sokak feneri vardı. Avlu kapısı hizasına gelince, fenerin yanından bir gölge ayrılarak bana doğru yöneldi. Elimde olmadan bağırdım. Karşımda korkudan tir tir titreyen, çılgına dönmüş Nelli vardı. Acı bir haykırışla ellerime sarıldı. Dehşet içinde:</p>

  <p class="normal">— Ne oldu Nelli, ne var? diye bağırdım.</p>

  <p class="normal">— Yukarıda, orada. O... bizde!</p>

  <p class="normal">— Kim? Hadi gidelim, beraber gidelim.</p>

  <p class="normal">— İstemem, gitmem. O gidinceye kadar bekleyeceğim. Merdivende beklerim, gitmem.</p>

  <p class="normal">Garip bir önseziyle yukarı çıktım. Kapıyı açınca Prens’i gördüm. Masanın başına oturmuş kitap okuyordu. Daha doğrusu önünde bir kitap vardı. Sevinçle:</p>

  <p class="normal">— Oo, İvan Petroviç! diye beni karşıladı. Ne sevindim geldiğinize. Neredeyse gidecektim. Bir saatten fazladır bekliyordum. Kontes’in ısrarlı ricası üzerine sizi bu gece onlara götüreceğime söz verdim. Çok rica etti, ille sizinle tanışmak istiyor. Zaten söz vermiştiniz. Başka yere çıkmadan önce sizi yakalayayım diye erkenden geldim. Hizmetçiniz evde olmadığınızı söyleyince nasıl üzüldüğümü anlatamam. Düşündüm, sizi getireceğime söz verdiğim için oturup bir çeyrek kadar beklemeye karar verdim. Ama bir çeyrek saat şimdiye kadar uzadı. Romanınıza daldım. Şaheser bu İvan Petroviç! Böyle bir eserden sonra sizi anlamamaları mümkün mü? Gözlerim yaşararak okudum. Ağladım, oysa kolay kolay ağlamam ben...</p>

  <p class="normal">— Şimdi mi gelmemi istiyorsunuz? Ama, açık söyleyeyim... şimdi... nasıl olur? Gerçi ben de arzu ederim ama...</p>

  <p class="normal">— Tanrı aşkına gidelim! Ben ne duruma düşerim sonra? Bir buçuk saattir bekliyorum burada! Ayrıca, sizinle görüşmem gerekli, hem çok gerekli. Ne konuda olduğunu biliyorsunuz tabii. Mahut meseleyi benden iyi biliyorsunuz... Belki de sizinle bir karara varabiliriz. Ne olur, reddetmeyin!</p>

  <p class="normal">Er geç oraya gitmem gerektiğini düşündüm. Gerçi Nataşa yapayalnızdı, bana ihtiyacı vardı ama, Katya’yla bir an önce tanışmamı da istiyordu. Belki Alyoşa da oradaydı... Katya hakkında haber getirmedikçe Nataşa’nın rahat edemeyeceğini biliyordum. Gitmeye karar verdim. Yalnız beni Nelli düşündürüyordu. Prens’e:</p>

  <p class="normal">— Bir dakika, diyerek merdivene çıktım.</p>

  <p class="normal">Nelli karanlık bir köşeye büzülmüş, duruyordu.</p>

  <p class="normal">— Neden gelmek istemiyorsun Nelli? Ne yaptı sana? Bir şey mi söyledi?</p>

  <p class="normal">— Hayır, istemiyorum. Gelmem. Korkuyorum.</p>

  <p class="normal">Yalvarmalarım para etmedi. Sonunda, biz Prens’le gider gitmez içeri girip kapıyı kilitlemeye razı edebildim onu.</p>

  <p class="normal">— Gelen olursa sakın kapıyı açma Nelli.</p>

  <p class="normal">— Beraber mi gidiyorsunuz?</p>

  <p class="normal">— Evet.</p>

  <p class="normal">Titredi, gitmemem için yalvarmak ister gibi elime yapıştı ama, yine de ses çıkarmadı. Ertesi gün ona her şeyi inceden inceye sormaya karar verdim.</p>

  <p class="normal">Prens’ten özür dileyerek giyinmeye başladım. Uzun boylu hazırlığa gerek olmadığını söylediği halde eleştiren bir bakışla beni süzerek: “Daha yenice bir şey giyseniz fena olmaz,” dedi. “Bilirsiniz, sosyete kuralları... büsbütün kurtulamıyoruz.” Frakımı giyince sevindi.</p>

  <p class="normal">Çıktık. Prens’i merdivende bırakarak tekrar odaya döndüm. Nelli usulcacık içeri girmişti, bir kere daha vedalaştım. Çok heyecanlıydı, yüzü morarmıştı. Onu yalnız bırakmaya gönlüm bir türlü razı olmuyordu.</p>

  <p class="normal">Merdivenden inen Prens:</p>

  <p class="normal">— Hizmetçiniz pek tuhaf, dedi. Küçük kız hizmetçiniz, değil mi?</p>

  <p class="normal">— Hayır. Bende... şey... şimdilik bende kalıyor.</p>

  <p class="normal">— Tuhaf bir kızcağız. Aklı yerinde değil galiba. Önceleri normal konuşurken yüzümü iyice gördükten sonra üzerime atıldı. Titriyordu, koluma yapıştı. Bir şeyler söylemek istiyor, yapamıyordu. Korktum, kaçacaktım. Bereket o benden kaçtı. Şaştım kaldım. Nasıl geçiniyorsunuz onunla?</p>

  <p class="normal">— Saralı zavallı.</p>

  <p class="normal">— Öyle mi? Bayılmaları da varsa haline şaşmamalı.</p>

  <p class="normal">O anda birden, dün evde olmadığımı bildiği halde Masloboyev’in bana gelişini, bugünkü ziyaretimde sarhoş haliyle, istemeye istemeye anlattığı hikâyeyi hatırladım. İlle saat yedide gelmem için koştuğu şart, kurnazlığına kulak asmamamı tembih edişi, kafamda birbirine bağlanıverdi. Hatta belki Masloboyev’de olduğumu bilen Prens’in evimde beni bir buçuk saat bekleyişi ve Nelli’nin ondan kaçması da aynı zincirin halkalarıydı. Olmayacak şey değildi bunlar.</p>

  <p class="normal">Kapıda Prens’in arabası bekliyordu. Binip yola çıktık.</p>
</body>
</html>
