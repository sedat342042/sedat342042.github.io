<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_15">X</h2>

  <p class="normal">Smith’in ölümünden dört beş gün sonra evine taşındım. O gün akşama kadar fena halde canım sıkılıyordu; hava berbattı, soğuktu, yağmurla karışık sulu kar yağıyordu. Ancak akşamüstü, o da bir an için güneş gözüktü; yolunu şaşırmış bir güneş ışığı besbelli merak sebebiyle odama bir göz attı. Oraya taşındığıma pişmanlık duymaya başlamıştım artık. Oda büyük olmasına rağmen, basık tavanı ve duvarları isli, havasızdı; birkaç parça eşya bulunduğu halde içinde sevimsiz bir boşluk vardı. Girer girmez kalan sağlığımı bu evde yitireceğimi düşündüm. Düşündüğüm gibi çıktı.</p>

  <p class="normal">Sabah, kâğıtlarımı derleyip toplayarak düzene sokmakla geçti. Çantam olmadığı için bunları bir yastık yüzünün içine doldurup getirmiştim ve hepsi buruş buruş olmuş, birbirine geçmişti. Masa başına oturup çalışmaya başladım. O sıralar büyük romanımla uğraşıyordum. Ama aklım başka yerde olduğu için kalem ikide bir elimden düşüyordu...</p>

  <p class="normal">Kalemi bırakıp pencerenin önüne geçtim. Hava gittikçe kararıyor, içim hüzünle doluyordu. Türlü türlü acı düşünceler beni boğuyordu. Sürekli, önünde sonunda Petersburg’un kurbanı olacakmışım gibime geliyordu. Bahara giriyorduk. “Fırsat bulup bu kabuktan sıyrılsam, kendimi tabiatın kucağına atabilsem, ciğerlerime özlediğim çayırların, ormanların temiz havasını doldursam canlanırdım!” diye düşündüm. Hatırımdadır, şöyle bir şey aklımdan geçmişti: “Bir sihir ya da mucizeli bir güç, son yıllarda geçirdiklerimi unutturabilse de, dinç bir kafayla, yeni bir güçle her şeye yeniden başlasam...” Evet, o sıralar böyle hayaller kuruyor, dirilmek umudu besliyordum. Bazen de kendi kendime, “Bari büsbütün aklımı oynatsam da akıl hastanesine girsem, belki tedaviden sonra beynim yeniden doğru dürüst çalışmaya başlardı,” diyordum. Yaşama arzum, hayata inancım vardı!.. Fakat bu düşüncenin ardından bir kahkaha attığımı da hatırlıyorum. “Peki, akıl hastanesinden çıktıktan sonra ne yapardım? Yeniden romanlar mı yazardım?..”</p>

  <p class="normal">Böylece oturup hayal kuruyor, tasalanıyordum. Vakit hayli ilerlemişti. Neredeyse gece olacaktı. Oysa bu akşam Nataşa’yla buluşacaktık. Daha bir gün önce mektup yazıp mutlaka gelmemi istemişti. Acele acele yerimden kalkıp hazırlanmaya başladım. Yağmur çamur da olsa o evden bir an önce dışarı çıkmaya can atıyordum.</p>

  <p class="normal">Karanlık bastıkça odam daha geniş görünüyor, sanki büyüyordu. Aklıma birden, orada her gece, her köşede Smith’i göreceğim geldi: Pastanede Adam İvanoviç’e hareketsiz baktığı gibi bana da bakacağını, ayaklarının dibinde oradaki gibi Azorka’sının yatacağını görür gibi oldum. Tam o sırada beni derinden etkileyen çok garip bir olayla karşılaştım.</p>

  <p class="normal">Gerçi her şeyi açıkça konuşmalı: Sinirlerim bozuk olduğundan mı, yeni evimi yadırgadığımdan mı, yoksa yakında geçirdiğim bir üzüntüden mi ne, karanlık basar basmaz yavaşça mistik korku adını verdiğim bir ruh hali gelir üzerime; bu durum şimdi hastayken sık sık tekrarlanıyordu. Bu, benim de kestiremediğim, akla sığmayan, normal hayatta rastlanmadığı halde gayet cismani, hatta belki şu anda bile aklın sıraladığı bütün delillerle alay edercesine, kaçınılmaz, korkunç, iğrenç, merhametsiz bir varlık halinde karşıma dikilebilecek, acı, azap verici bir korkuydu. Bu korku genellikle, aklın söylediklerini dinlemez, gittikçe artardı; ondan sonra dimağ daha keskin bir açıklıkla işlemeye başlardı, bununla beraber duygulara karşı koymaktan acizdi. Akıl söz dinlemez, faydasızlaşır, bu ikileşme de ürküntümü artırır, acı dolu bir bekleyişe çevirirdi. Ölülerden korkan insanların duydukları sıkıntı da böyle bir şeydir sanırım. Ama benimkinde tehlikenin belirsizliği bu azabı daha güçlendirirdi.</p>

  <p class="normal">Şimdiymiş gibi hatırımdadır: Sırtımı kapıya çevirmiş, masadan şapkamı almıştım. Birden aklıma, dönüp geriye bakarsam mutlaka Smith’i göreceğim geldi. İlkin kapıyı yavaşça açıp eşikte durarak odayı gözden geçirecek, sonra sessizce başını eğdikten sonra girip karşıma dikilecekti; donuk gözlerini bana dikerek dişsiz ağzında uzun süren bir gülümsemeyle ansızın suratıma bakacak, sessiz kahkahalarla bütün vücudu uzun zaman titreyecekti. Ansızın Smith’in hayali gözümün önünde çok açık, canlı bir şekilde belirdi. İçimde bütün bunlar gerçekten olacakmış, hatta olmuş da sırtım kapıya dönük olduğu için göremiyormuşum gibi bir inanç doğdu. Kapının sanki gerçekten açıldığını duydum, hızla o yana döndüm ve o da nesi? Kapı gerçekten, az önce hayalimde canlandırdığım gibi, yavaş yavaş, sessizce açılıyordu. Çığlımı tutamadım. Fakat uzun zaman kimse görünmedi; kapı sanki kendiliğinden aralanmıştı. Sonra birden eşikte oldukça garip bir yaratık seçtim; karanlıkta belli belirsiz fark ettiğim bir çift göz ısrarlı, sabit bir bakışla beni inceliyordu. Tüylerim diken diken oldu. Korkudan çıldıracak hale gelmiştim ki tam o anda gelenin bir çocuk, bir kız çocuğu olduğunu fark ettim. Karşıma Smith’in kendisi çıksaydı, odamda o saatte böyle bir çocukla bu garip, ani karşılaşmam kadar korku duymazdım.</p>

  <p class="normal">Kapımın, kızın odaya girmeye korkuyormuş gibi ağır ağır ve sessizce açıldığını söylemiştim. Beni fark edince eşikte şaşkınlıktan taş kesilmiş halde duraklamış, beni seyrediyordu. Sonunda usul usul yürüyerek iki adım ilerledi, yine sessizliği bozmadan karşımda durdu. Yakına gelince on iki on üç yaşlarında, ufak tefek, ağır bir hastalıktan kalkmış gibi cılız, soluk benizli bir kızcağız gördüm. Bu haliyle iri kara gözlerinin parıltısı büsbütün dikkati çekiyordu. Akşam serinliğinde tir tir titreyerek sol eliyle göğsünü örten yırtık atkıyı bastırıyordu. Üstü başı son derece döküktü, gür siyah saçlarının tarak yüzü görmediği belliydi. Bir iki dakika karşılıklı birbirimizi süzmeye devam ettik.</p>

  <p class="normal">Sonunda, kız, göğsü ya da boğazı ağrıyormuş gibi güçlükle duyulan kısık bir sesle:</p>

  <p class="normal">— Dedem nerede? diye sordu.</p>

  <p class="normal">Bu soru, mistik korkumu bir anda dağıttı. Smith’i soruyorlardı; sonunda, beklenmedik bir anda adamı arayan biri çıkmıştı. Soruya hazırlıklı olmadığım için, boş bulunup:</p>

  <p class="normal">— Deden mi? diye sordum. Öldü o! dedim ve o anda pişman oldum.</p>

  <p class="normal">Küçük kız bir an daha durumunu değiştirmedi, sonra ansızın şiddetli bir sinir nöbetine tutulacakmış gibi titremeye başladı. Düşmesin diye tuttum. Birkaç dakika sonra düzeldi, sarsıldığını belli etmemek için üstün bir çaba harcadığı belliydi.</p>

  <p class="normal">— Bağışla kızım, dedim. Bunu böyle doğrudan doğruya söylediğim için beni bağışla yavrum! Belki de yanılıyorum, belki ölen o değil... Zavallı çocuğum!.. Kimi arıyorsun sen, buradaki ihtiyarı mı?</p>

  <p class="normal">Bana kuşkuyla bakarak, zahmetle:</p>

  <p class="normal">— Evet, diye fısıldadı.</p>

  <p class="normal">— Soyadı Smith miydi?</p>

  <p class="normal">— Evet.</p>

  <p class="normal">— Öyleyse o... Ölen o... Ama sen kendini bu kadar üzme yavrum. Neden daha önce gelmedin? Nereden geliyorsun? Dün gömdüler, ansızın ölmüş... Demek torunu oluyorsun?</p>

  <p class="normal">Kız bu birbirini izleyen, çapraşık sorularımı karşılıksız bırakıyordu. Ses çıkarmadan sırtını dönerek kapıya yürüdü. O kadar şaşırmıştım ki, ne bir şey sordum, ne de onu engellemeye çalıştım. Kapının eşiğinde yeniden durdu, bana doğru yarım dönerek:</p>

  <p class="normal">— Azorka da mı öldü? diye sordu.</p>

  <p class="normal">— Evet, Azorka da öldü.</p>

  <p class="normal">Sorusu tuhafıma gitti: Sanki Azorka’nın ihtiyarla birlikte öldüğüne emin gibiydi. Cevabımı alınca dışarı çıkarak kapıyı sessizce örttü.</p>

  <p class="normal">Onu durdurmak için peşinden koştum; boş bulunarak odadan çıkmasına fırsat verdiğim için kendi kendime kızıyordum! Öyle sessizce gidivermişti ki, dış kapıyı açıp kapamasını bile fark etmedim. Henüz aşağıya inmemiştir, diye düşünerek girişte durup dinledim. Her yer sessizdi. Yalnız alt katlardan birinde bir kapı açılıp kapandı, sonra her yan yeniden sessizliğe gömüldü.</p>

  <p class="normal">Acele aşağı inmeye başladım. Merdiven, oturduğum beşinci kattan dördüncü kata kadar kıvrımlıydı, ondan sonra düz iniyordu. Küçük daireli büyük apartmanlara has kirli, kapkara, her zaman loş bir merdivendi bu. O sırada her zamankinden daha da karanlıktı. El yordamıyla dördüncü kata inince durdum, sahanlıkta biri benden gizleniyormuş gibi geldi. Ellerimle yoklamaya başladım, küçük kız köşeye büzülmüş, yüzünü duvara yaslayarak için için ağlıyordu.</p>

  <p class="normal">— Bana bak kızım, diye başladım, neden bu kadar korktun? Hoş suç benim ya, seni ürküttüm. Biliyor musun, deden ölürken senden söz açtı, son sözlerinde sen vardın... Hem kitapları da bende kaldı, belki senin kitapların. Adın ne senin? Nerede oturuyorsun? Deden, Altıncı Sokak...</p>

  <p class="normal">Sözümü tamamlayamadım. Kız korkulu bir çığlık attı, oturduğu yeri bilmemden ürkmüş gibiydi. Zayıf kemikli eliyle beni iterek merdiveni koşa koşa indi. Peşinden gittim, ama az sonra ayak sesleri kesiliverdi... Sokağa fırladığım zaman kızı göremedim. Voznesenski Caddesi’ne kadar koştuktan sonra bu kovalamacanın boşuna olduğunu anladım: Sanki yer yarılmış da kız içine girmişti. “Belki de merdivenden inerken sahanlıklardan birine gizlenmiştir?” diye düşündüm.</p>
</body>
</html>
