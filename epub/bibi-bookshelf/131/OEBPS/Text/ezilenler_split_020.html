<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_21">I</h2>

  <p class="normal">Bir dakika sonra hepimiz deliler gibi gülüyorduk. Alyoşa’nın çınlayan sesi hepimizi bastırarak:</p>

  <p class="normal">— Durun, bırakın da anlatayım! diye bağırıyordu. Beni hep eskisi gibi sanıyorsunuz... Boş boş gevezelik edeceğime inanıyorsunuz değil mi? İlgi çekici haberlerim var, dedim ya! Peki ama, siz susmayacak mısınız artık!</p>

  <p class="normal">İlle bize bir şeyler anlatmak istiyordu. Önemli haberler getirdiği halinden belliydi. Ama bundan duyduğu çocukça gurur, yapmacık azamet Nataşa’yı güldürdü. Ben de gülmemi tutamadım. Alyoşa bize hırslandıkça gülmekten katılıyorduk. Alyoşa’nın çocukça hırçınlığı bizi o hale getirdi ki, biri parmağını gösterse Gogol’ün başçavuşu gibi<sup class="calibre2"><a href="../Text/ezilenler_split_053.html#footnote-600-26" id="footnote-600-26-backlink">[26]</a></sup> kahkahadan kırılacaktık. Mavra mutfaktan çıkmış, eşikten öfkeli öfkeli bizi süzüyordu. Alyoşa’nın Nataşa’dan papara işitmemesine fena halde içerlemişti; bunu beş gündür beklediği halde şimdi taşkın bir neşe içinde oluşumuza kızıyordu.</p>

  <p class="normal">Sonunda Alyoşa’nın gücendiğinin farkına varan Nataşa gülmeyi kesti.</p>

  <p class="normal">— Peki, ne anlatacaksın? diye sordu.</p>

  <p class="normal">Alyoşa’ya hiç saygı göstermeyen Mavra lafı ağzına tıkadı:</p>

  <p class="normal">— Semaver kaynatayım mı?</p>

  <p class="normal">Kadını bir an önce sepetlemeye bakan Alyoşa ellerini sallayarak:</p>

  <p class="normal">— Tanrı aşkına git Mavra! Git! diye bağırdı. Dinleyin, size şimdiye kadar olmuş ve olacak şeyleri anlatacağım. Hepsini öğrendim artık. Fakat aziz dostlarım, görüyorum ki, önce şu beş gün içinde nerede olduğumu öğrenmek istiyorsunuz. Bunu anlatacağım. Yalnız baştan söyleyeyim ki, seni hep aldatıyordum Nataşa. Hem bugünlerde, hem daha önceleri. En önemlisi bu.</p>

  <p class="normal">— Aldatıyor muydun?</p>

  <p class="normal">— Evet, bir aydan beri. Babam gelmeden önce başladım. Ama artık açık konuşma zamanı geldi. O buraya gelmeden bir ay önce kendisinden uzun bir mektup aldım, bunu ikinizden de gizledim. Mektubunda çok açık, sade, hem de beni korkutacak kadar ciddi bir şekilde evlenme işinin hallolduğunu bildiriyordu. Nişanlımın eşsiz bir kız olduğunu, beni ona layık görmediğini, yine de onunla evlenmem gerektiğini yazıyordu. Bunun için kafamdaki bütün saçmalıkları çıkarıp hazırlanmaya bakmalıydım; saçmalık dediğini de biliyorsunuz. Bu mektubu sizden sakladım...</p>

  <p class="normal">Nataşa sözünü kesti:</p>

  <p class="normal">— Hiç de saklamadın, övündüğün şeye bak! Daha o zaman hepsini olduğu gibi anlatmıştın. O günlerde nasıl durup dururken uysallaşarak yumuşadığın hatırımda. Üstünde suç islemiş bir hal vardı. Benden ayrılmaz olmuştun. Mektubu da bölüm bölüm anlattın.</p>

  <p class="normal">— İmkânsız, herhalde en önemli bölümleri söylememişimdir. Belki o zaman bir şeyler sezdin ama, ben söylemedim. Mektubu titizlikle saklıyordum ve müthiş üzülüyordum.</p>

  <p class="normal">— Ben de hatırlıyorum Alyoşa, dedim. O günlerde durmadan bana akıl danışıyor, hepsini bölüm bölüm açıklıyordun.</p>

  <p class="normal">Nataşa beni destekledi:</p>

  <p class="normal">— Anlattın, anlattın! Böbürlenme artık. Zaten sen neyi saklayabilirsin? Adam kandırmak nerede, sen nerede? Mavra bile olup biteni öğrendi, değil mi Mavra?</p>

  <p class="normal">Mavra kafasını içeri uzatarak:</p>

  <p class="normal">— Öğrenmez olur muyum! diye homurdandı. Daha ilk gününden anladım. Kurnazlık senin işin değil.</p>

  <p class="normal">— Amaan, sizinle konuşulmaz. Kızdığın için mahsus yapıyorsun Nataşa. Sen de yanılıyorsun Mavra. O zamanlar deli gibiydim, değil mi Mavra?</p>

  <p class="normal">— Zaten şimdi de deli gibisin.</p>

  <p class="normal">— Onu demek istemiyorum. Hatırlar mısın, o günlerde paramız kalmamıştı, sen gümüş tabakamı rehine götürmüştün. Şunu da söyleyeyim, bana karşı pek saygısızsın Mavra. Ama seni Nataşa böyle alıştırdı. Size o zaman her şeyi bölüm bölüm anlattım diyelim –bunu ben de hatırlar gibi oldum şimdi–. Yine de mektubun yazılış şeklini bilmiyorsunuz. Oysa mektuptaki en önemli şey, ifade şekliydi. Ben asıl bunu söylemek istiyorum.</p>

  <p class="normal">Nataşa:</p>

  <p class="normal">— Nasıldı? diye sordu.</p>

  <p class="normal">— Şaka eder gibisin Nataşa. Ne olursun eğlenme! Emin ol önemliydi. Öyle bir ifadeydi ki, ağzım açık kaldı. Babam şimdiye kadar benimle hiç bu şekilde konuşmamıştı. Dünya yıkılsa isteğini yerine getireceğini belirtircesine yazıyordu.</p>

  <p class="normal">— Peki söyle bakalım, bunu ne diye sakladın benden?</p>

  <p class="normal">— Tabii ki seni korkutmamak için. Her şeyi kendi başıma yoluna koymak istiyordum. Mektubun hemen ardından babam da gelince son derece canım sıkıldı. Onunla kesin, açık bir şekilde konuşmaya hazırlandım. Gelgelelim buna bir türlü imkân bulamıyordum. Kurnaz davranıyor, hiç o taraflı olmuyordu. Hatta tam tersine, sanki her türlü karar verilmiş, bütün işler yola girmiş, aramızda hiçbir tartışma ya da anlaşmazlık konusu kalmamış gibi hareket ediyordu. Dikkat edin: hiç anlaşmazlık kalmamış gibi. Kendinden gayet emindi çünkü! Bana karşı öyle şeker, öyle candan davrandı ki, o kadar olur. Şaştım kaldım! Babamın ne zeki adam olduğunu bilemezsin İvan Petroviç; ha bire okur, bilmediği şey yoktur. Yüzünüze bir bakışta içinizi olduğu gibi okur. Besbelli ona bu yüzden Cizvit diye ad takmışlar. Nataşa babamı övmemden hiç hoşlanmaz. Darılma Nataşa. İşte böyle... bu arada... bir süre paramı kesmişti, dün verdi. Nataşa! Meleğim! Sıkıntımız bitti artık! Bak, altı aydır ceza olarak kestiği bütün paramı birden verdi; öyle çok ki, daha sayamadım. Şu paraya bak Mavra! Artık gümüş kaşıklarımızı, kol düğmelerimizi rehine vermeyeceğiz.</p>

  <p class="normal">Alyoşa cebinden bin beş yüz ruble kadar tutan kalın bir banknot destesi çıkarıp masaya bıraktı. Mavra paraya memnun memnun bakıyordu. Alyoşa’yı kutladı. Nataşa hikâyenin devamı için sabırsızlanıyordu.</p>

  <p class="normal">— Kendi kendime, “Ne yapayım, nasıl mücadele edeyim?” diye düşünüyordum. Size yemin ederim, bana karşı bu derece iyi olmasa, beni hırpalayıp kırsa hiç umursamazdım. Doğrudan doğruya, “Yeter artık, büyüdüm, ben de adam oldum!” diye kestirir atardım! Hem de emin olun, dediğimden dönmezdim. Oysa bu durumda ne diyeceğimi bilemiyordum. Beni ayıplamayın. Galiba pek memnun değilsin Nataşa. Niye öyle bakışıyorsunuz? Sanırım, “Hemen kanıvermiş, hiç iradesi yok!” diye düşünüyorsunuz. Hiç de değil, iradem var benim, hem de düşündüğünüzden fazla! Bulunduğum duruma rağmen, “Ödevimdir, babama her şeyi söylemeliyim,” dedim ve her şeyi olduğu gibi söyledim. O da beni dinledi.</p>

  <p class="normal">Nataşa merakla:</p>

  <p class="normal">— Neler söyledin? diye sordu.</p>

  <p class="normal">— Başka bir kız istemediğimi, bir nişanlım olduğunu. Daha doğrusu, tam böyle söylemedim, ama onu iyice hazırladım; yarın açıkça söyleyeceğim, buna karar verdim. Önce para için evlenmenin ayıp, asil olmayan bir hareket olduğunu söyledim. Kendimizi aristokrat, kalburüstü insanlar tabakasından saymamız düpedüz anlamsızlıktır, dedim. Babamla değil de kardeşimle konuşur gibi son derece açık, serbest konuşuyordum. Daha sonra, tiers-état’dan<sup class="calibre2"><a href="../Text/ezilenler_split_053.html#footnote-600-27" id="footnote-600-27-backlink">[27]</a></sup> olduğumu, tiers état c’est l’essentiel’i<sup class="calibre2"><a href="../Text/ezilenler_split_053.html#footnote-600-28" id="footnote-600-28-backlink">[28]</a></sup>, herkes gibi olmakla övündüğümü, kimseden farklı olmak istemediğimi söyledim... Kısacası adamcağızı fikir yağmuruna tuttum. Öyle coşkun, öyle güzel konuştum ki, kendim bile şaştım. Onun düşünüş şeklindeki sakatlığı da ispat ettim... “Şu prensliğimizin ne değeri var?” dedim. “Prens sülalesindeniz o kadar. Aslında, prensliğe has nemiz var: En başta servetten yoksunuz. Oysa bu zamanda servet her şeydir. Çağımızın en büyük prensi bence Rothschild’dir. Sonra adımız asil aileler arasında çoktandır anılmaz oldu. Büyük amcam Semyon Valkovski ancak Moskova çevresinde tanınıyordu, ününü de üç yüz canlık son çiftliğini satıp yemesine borçluydu; hatta oğlu çalışıp kendi parasını kazanmasa torunları diğer pek çok prens gibi toprağı sürmek zorunda kalacaklardı.” Kısacası, içimde ne varsa sayıp döktüm. Heyecandan bazı başka şeyler de söylemiştim. Hiç karşılık vermeden dinledi, yalnız Kont Nainski’nin evinden ayrıldığım için azarladı. Sonra vaftiz annem Prenses K.’ya gidip gönlünü almam gerektiğini hatırlattı. Prenses K. beni iyi karşılarsa bütün kapılar açılacak, geleceğim garantiye alınacakmış da bilmem ne! Nataşa’yla birleştiğimden beri çevremizden uzaklaştığımı, onun etkisi altında kaldığımı ima edip durdu. Doğrusu şimdiye kadar senden hiç açıkça söz etmedi Nataşa; hatta bundan özellikle kaçınıyor. Şimdi onunla karşılıklı pusudayız, bakalım kim kimi tuzağa düşürecek; ama hiç üzülme Nataşa, talih elbet bize gülecek.</p>

  <p class="normal">— Peki, peki, anladık, sonunda ne oldu, neye karar verildi, en önemlisi bu. Pek gevezesin Alyoşa...</p>

  <p class="normal">— Orasını Tanrı bilir, ne karar verdiği anlaşılmıyor ki; hem ben geveze değilim, ciddi ciddi anlatıyorum: Zaten babamın bir kararı yoktu, söylediklerime de sadece gülümseyerek karşılık veriyordu ama bana acır gibi bir gülümsemeydi bu. Küçük düştüğümün farkındaydım, ama utanmıyordum. “Sana çok hak veriyorum,” dedi. “Gel şimdi Kont Nainski’ye gidelim. Yalnız orada sakın böyle şeylerden söz açayım deme. Ben seni anlıyorum, ama oradakiler hoş görmezler.” Galiba onun da pek hoş karşılandığı yok. Zaten bu aralık babamın sosyetedeki durumu epey sarsılmış görünüyor. Kont beni önce pek soğuk, pek üstten karşıladı, hatta evinde büyüdüğümü unutmuş gibiydi; yemin ederim kim olduğumu hatırlamaya çalışıyordu! Nankörlüğüme epeyce kızdığı belliydi. Oysa ben nankörlük sayılacak ne yaptım? Sıkıntıdan patladığım için evinden ayrıldım, o kadar. Hele babamı karşılayışı büsbütün ömürdü, hiç adam yerine koymadı. Oraya ne diye gittiğine şaşıyorum, içerledim doğrusu. Zavallı babam, Kont’un karşısında kavuk sallamak zorunda kaldı; bunu benim için yaptığını biliyordum ama, ondan bir şey istediğim yoktu ki. Babama içimi açmak istedim, sonra vazgeçtim. Zaten neye yarardı! İnanışını değiştiremezdim, üstelik kızardı ki zaten yeterince canı sıkılmıştı. Neyse, düşünüp taşındım, oradakileri kurnazlıkla avlamaya karar verdim. Kendimi ağıra satarım, dedim. Nasıl başardığımı görmeliydiniz! Durum hemen değişti. Kont Nainski beni nerelere koyacağını bilemez oldu. Hep kurnazlığım sayesinde; babam da şaştı kaldı!..</p>

  <p class="normal">Sabrı tükenen Nataşa:</p>

  <p class="normal">— Aman Alyoşa, asıl konuya gelsene artık! diye bağırdı. Ben de bizimle ilgili bir şeyler anlatacaksın sandım. Oysa sen Kont Nainski’deki marifetlerinden söz ediyorsun! Senin Kont’undan bana ne!</p>

  <p class="normal">— “Bana ne!” deme. Bakın şuna İvan Petroviç, ona neymiş! İşin bütün inceliği burada. Sabret, sonunda her şeyi anlayacaksın. Hem bırakın da rahat rahat konuşayım... Şunu sana da, İvan Petroviç’e de açıkça söyleyebilirim ki, ben bazen pek sağduyulu hareket edemem; hatta zaman zaman büsbütün aptallaştığım olur. Ama bu defa, inanın, kurnazca, akıllıca davrandım. Bu yüzden... Her zaman aptal olmadığımı anlayarak siz de sevineceksiniz sanıyorum.</p>

  <p class="normal">— İlahi Alyoşa, ne biçim konuşuyorsun! Canım benim!..</p>

  <p class="normal">Nataşa, Alyoşa’nın pek zeki olmadığından söz edilmesine hiç katlanamazdı. Alyoşa’nın kırdığı potlara ne zaman dikkatini çeksem, açıkça söylemediği halde alınırdı; delikanlının zekâdan yana fakirce oluşu Nataşa’nın en hassas noktasıydı. Alyoşa’nın küçümsenmesine katlanamıyordu ama sevgilisinin biraz kıt akıllı olduğunu seziyordu herhalde. Ama delikanlının onurunu incitmemek için bundan ona hiç söz etmiyordu. Bu gibi durumlarda pek duyarlı olan Alyoşa, Nataşa’nın düşüncelerini seziyor, Nataşa da bunu anladığı için gönlünü alayım diye ne yapacağını bilemiyordu. Bu sefer de Alyoşa’nın kendini saf bulması yüreğini sızlatmıştı.</p>

  <p class="normal">— Havaisin biraz Alyoşa, hepsi o kadar. Kendini bu kadar küçültmene gerek yok.</p>

  <p class="normal">— Peki öyleyse, şimdi bırakın da sözümü bitireyim. Kont’u ziyaretten sonra babam kızdı bana. Bense içimden, “Hele dur sen!” diye mırıldanıyordum. Oradan Prenses’e gittik. Kocakarının artık iyice bunadığını, üstelik kulaklarının işitmediğini ve köpek delisi olduğunu öteden beri duyardım. Ordu gibi köpek besliyor, üstelik üzerlerine titriyor. Bunlara rağmen yüksek çevrelerde olağanüstü nüfuzu var. Şu kibirli Kont Nainski bile onun tarafından lütfen kabul edilmeyi şeref sayıyor. Babamla Prenses’e giderken yolda bir plan kurdum ve bilin bakalım neye dayanıyordu? Köpekler genellikle beni pek severler, planım buna dayanıyordu. Şaka etmiyorum, buna çok dikkat ettim. Ya bende garip bir güç olmalı ya da hayvanları çok sevdiğim için, onlar da benden hoşlanıyor. Garip güç dedim de, galiba sana anlatmamıştım Nataşa. Geçen gün bir yerde ruh çağırdık, ispritizma tecrübeleriyle uğraşan bir ahbabımdaydık, ne kadar ilginç bilemezsin! Ağzım açık kaldı doğrusu İvan Petroviç. Ben Jül Sezar’ı çağırdım.</p>

  <p class="normal">Nataşa kahkahayı bastı.</p>

  <p class="normal">— Ömürsün Alyoşa, Jül Sezar senin neyine! Bir ispritizman eksikti!</p>

  <p class="normal">— İspritizmanın nesi var? Jül Sezar’ı niye çağırmayacakmışım? Bir şeyi mi eksilir? Bak, şimdi de gülüyorsun.</p>

  <p class="normal">— Olur tabii, niye olmasın, ilahi Alyoşa! Ee, ne dedi Jül Sezar?</p>

  <p class="normal">— Hiç. Ben sadece kalemi tutuyordum, kalem kendiliğinden kâğıdın üzerinde hareket ederek yazıyordu. Oradakiler, “Jül Sezar yazıyor,” diyorlardı ama, ben böyle şeylere inanmıyorum.</p>

  <p class="normal">— Neler yazdı?</p>

  <p class="normal">— Gogol’deki gibi, “Islansana”<sup class="calibre2"><a href="../Text/ezilenler_split_053.html#footnote-600-29" id="footnote-600-29-backlink">[29]</a></sup> gibi bir şey. Gülmesene sen!</p>

  <p class="normal">— Hadi Prenses’e gel artık.</p>

  <p class="normal">— Nasıl geleyim, adamı konuşturmuyorsun ki. Neyse, Prenses’e geldik, içeri adım atar atmaz Mimi’yle ahbap oldum. Mimi yaşlı, çirkin, son derece mendebur, inatçı, üstelik insana saldırmaya bakan bir köpek. Ama Prenses’in gözbebeği, söz söyletmiyor; galiba ikisi yaşıt. İlkin Mimi’ye şeker tıkıştırmaya başladım, on dakika geçmeden patisini vermeyi öğrettim. Buna Prenses de önceleri epey uğraşmış ama, bir türlü başaramamış. Bayıldı, sevincinden ağlamaklı oldu. “Mimi, Mimi patisini vermeyi öğrendi!” diyor, gelen misafirlere, “Mimi patisini veriyor, vaftiz oğlum öğretti!” diye müjdeliyordu. Kont Nainski gelince ona da haber verdi. Gözlerini benden ayıramıyordu. Hoş kadıncağız doğrusu, acıdım bile. Neyse fırsatı kaçırmayayım dalkavukluk etmeye başladım. Kapağında resmi bulunan bir enfiye kutusu var, resim altmış yıl önce nişanlıyken yapılmış. Bir aralık kutuyu elinden düşürdü, hemen eğilip kaldırdım. Bilmezlikten gelerek, “Quelle charmante peinture!”<sup class="calibre2"><a href="../Text/ezilenler_split_053.html#footnote-600-30" id="footnote-600-30-backlink">[30]</a></sup> dedim. “Kusursuz bir güzellik!” Bizim Prenses’in nasıl ağzı kulaklarına vardı, görmeliydiniz; benimle iyiden iyiye ilgilenmeye başladı. Nerede okuduğumu, kimlerle görüştüğümü sordu, saçlarımın güzelliğinden söz ederek pohpohladı beni. Ben de coştum, ona açık saçık bir hikâye anlatarak güldürdüm. Hoşlanıyor böyle şeylerden; tehditle parmağını salladı ama, epey güldü. Ayrılırken öptü, haç çıkarıp kutsadı, kendisini eğlendirmem için her gün gelmemi tembih etti. Kont da gözlerini süze süze elimi sıktı; şu babam dünyanın en iyi, en namuslu, en asil adamıdır, eve giderken sevinçten neredeyse ağlayacaktı. Boynuma sarıldı, bana sır vermeye başladı: Geleceğe, nüfuzlu ahbaplara, paraya, evlenmeye dair çoğunu anlamadığım bir sürü esrarlı söz etti. Parayı da bana o sırada verdi. Dün oldu bunlar. Yarın Prenses’e yine gideceğim. Ne derseniz deyin, babam yine de son derece asil ruhlu bir insan; beni senden uzaklaştırmaya çalışması da sırf servet gözlerini kamaştırdığı, Katya’nın milyonları aklını çeldiği için. Bunları sende bulamaz ki Nataşa. Parayı da benim için istiyor, oysa sana karşı haksız davrandığının hiç farkında değil. Hangi baba oğlunun mutluluğunu istemez? Mutluluğun milyonlarla gerçekleştiğine inandığı için de onu kınayamayız. Herkesi olduğu gibi kabul etmek gerek. Sana babamın bu tarafını anlatmak için mahsus acele geldim Nataşa. Onu sevmediğini biliyorum, bu yüzden suçlu da sayılmazsın. Seni suçlayamam...</p>

  <p class="normal">Nataşa:</p>

  <p class="normal">— Prenses’in evindeki başarıların bu mu? diye sordu. Söz ettiğin kurnazca planların hepsi bu mu?</p>

  <p class="normal">— Yoo, hepsi bu değil! Ne diyorsun sen Nataşa, bu daha işin başı... Prenses’ten, onun eliyle babamı nasıl avucuma alacağımdan söz etmek için anlattım bunları. Daha asıl hikâyeye gelmedim.</p>

  <p class="normal">— Anlat artık!</p>

  <p class="normal">Alyoşa devamla:</p>

  <p class="normal">— Hâlâ bugün başımdan geçenlerin şaşkınlığı içindeyim, dedi. Önce şunu söyleyeyim ki, mahut evlenme işi babamla Kontes arasında kararlaştırılmış olduğu halde henüz tam resmileşmedi; yani bu iş bugün bozulsa hiç de gürültü kopmaz. Meseleyi yalnız Kont Nainski biliyor. Onunla hem akraba oluruz, hem koruyucumuz sayılır. Öte yandan şu iki hafta içinde Katya’yla birbirimize iyice yakınlaştık ama, bu akşama kadar ne geleceğimizden, yani evlenme işinden, ne de... şey... aşktan söz açtık. Evlenme için bizimkiler her türlü destek ve torbalarca altın umdukları Prenses K.’dan izin istemeyi uygun buluyorlar. Kadının dehşetli nüfuzu var; herkes onun ağzına bakıyor, bir dediğini iki etmiyorlar... Bizimkiler ille sosyeteye girmem, yükselmem peşindeler. Bunda en çok Katya’nın analığı ısrar ediyor. Yurtdışındaki marifetleri yüzünden Prenses’in onu evine kabul edeceği bile şüpheli. Prenses kabul etmeyince de kimse ona kapısını açmaz. Katya’yla evlenmem onun için bulunmaz fırsat. Bu yüzden başlangıçta evlenmemize hiç razı değilken bugün Prenses’in salonundaki başarılarıma pek sevindi. Ama neyse, bunları geçelim de esas konuya gelelim: Katerina Fyodorovna’yı tanıyalı bir yıl oluyor ama o sıralar pek çocuktum, henüz bir şeye aklım ermiyordu, onu takdir edemedim...</p>

  <p class="normal">Nataşa:</p>

  <p class="normal">— Beni daha çok seviyordun da ondan, diye sözünü kesti. Oysa şimdi...</p>

  <p class="normal">— Rica ederim sus Nataşa! Hem çok yanılıyorsun, hem bana hakaret ediyorsun!.. Sonuna kadar dinle de ondan sonra hüküm ver. Ah, şu Katya’yı bir de sen tanısan! Ne temiz, ne şefkat dolu ruhu var! Zaten sonuna kadar dinlersen anlayacaksın! İki hafta önce analığıyla yolculuktan dönüşlerinde babamla birlikte onlara gitmiştik. Katya’yı iyice inceledim. Onun da benimle ilgilendiği gözümden kaçmadı. Bu durum merakımı büsbütün artırdı. Zaten babamın mahut mektubundan sonra onu daha iyi tanımaya karar vermiştim. Şimdi ondan uzun uzun söz edip övecek değilim. Yalnız şu kadarını söyleyeyim, Katya çevresinde az rastlanır kişilerden biri. Kendine has bir varlık. O kadar sağlam, dürüst bir ruhu var ki, henüz on yedi yaşında olduğu halde ben yanında kendimi küçük kardeşiymişim gibi duydum... Bir özelliği de, hep hüzünlü, sanki bir sırrı varmış gibi, durgun oluşu. Konuşkan değil, evde çoğu zaman hiç sesi çıkmıyor. Ürkmüş, derin düşüncelere dalmış bir hali var. Bana babamdan korkuyor gibi geliyor, analığını da sevmiyor; bundan eminim. Oysa Kontes –kim bilir ne maksatla– sağa sola üvey kızının kendisini çok sevdiğini yayıp duruyor; bence Katya, sadece aralarında anlaşma varmış gibi Kontes’e itirazsız boyun eğiyor, o kadar. Bütün o incelemelerden sonra kendi kafama göre hareket etmeye karar verdim ve bu akşam istediğimi yaptım. Niyetim Katya’ya durumu anlatarak her şeyi açıkça söylemek, bizimle birlik olması için kandırmaktı, böylece iş kökünden halledilmiş olacaktı...</p>

  <p class="normal">Nataşa endişeyle:</p>

  <p class="normal">— Ne anlatıp neyi itiraf edecektin? diye sordu.</p>

  <p class="normal">— Başından sonuna kadar her şeyi. Bu nasıl olup da aklıma geldi diye Tanrı’ya şükrediyorum ama bir dinleyin hele, dinleyin! Dört gün önce sizden uzaklaşıp meseleye bir çözüm bulmaya karar vermiştim. Kendi başıma kalmadıkça kararsızlıktan kurtulamayacağımı ve bir türlü harekete geçemeyeceğimi anlıyordum. Kendi kendime her an, bu işi halletmem gerektiğini, bunu yapmak zorunda olduğumu tekrarlıyordum. Sonunda bir gayret ettim, işi bitirdim! Yanınıza meseleyi halletmeden dönmemeyi kararlaştırmıştım, dilediğim gibi yaptım!</p>

  <p class="normal">— Ne yaptın? Anlatsana şunu artık.</p>

  <p class="normal">— Çok basit. Apaçık, mertçe, hiçbir şey saklamadan konuştum... Ama bundan önce size beni son derece şaşırtan bir olayı anlatayım. Katya’ya, gitmeden önce babama bir mektup geldi. Odasına giriyordum, kapıda durduğumu fark etmedi. Mektup onu öyle şaşırtmıştı ki, bir yandan odada dolaşıyor, bir yandan bağıra bağıra konuşuyordu. Daha sonra mektubu elinde sallayarak bir kahkaha attı. Birden içeri girmeye cesaret edemedim, biraz bekleyip öyle girdim. Babamın çok sevinçli olduğu belliydi. Önce tuhaf tuhaf konuştu, sonra ansızın susuverdi ve dışarı çıkmak için hazırlanmamı söyledi, oysa henüz vakit pek erkendi. Şey, Katyalarda bugün kimse yoktu, kararlaştırılmış bir toplantı değildi, sana yanlış anlatmışlar Nataşa...</p>

  <p class="normal">— Rica ederim Alyoşa, konudan konuya atlama! Katya’ya her şeyi nasıl söyledin, onu anlat.</p>

  <p class="normal">— Talih yardım etti, iki saat baş başa kaldık. Bizi evlendirmeye çalıştıkları halde, bunun imkânsız olduğunu söyledim. Kestirmeden söyleyiverdim. Onu çok cana yakın bulduğumu, yardımlarını beklediğimi de ekledim. Hepsini olduğu gibi anlattım. Düşün bir kere Nataşa: Serüvenimizden zerre kadar haberi yokmuş! Nasıl duygulandığını görecektin. Önce sarsılır gibi oldu, sarardı. Hikâyemizi baştan sona anlattım: Benim yüzümden aileni nasıl bıraktığını, nasıl beraber yaşadığımızı, şimdi ne sıkıntılar içinde olduğumuzu bir bir söyledim, senin adına da konuştum, bizden yana çıkmasını, üvey annesine bana varmak istemediğini söylemesini rica ettim ve biricik umudumuzu kendisine bağladığımızı tekrarladım. Son derece merakla, candan dinliyordu. O anki bakışlarını görmeliydin! Sanki bütün varlığı gözlerinde toplanmıştı. Gök mavisi gözleri var. Gösterdiğim güvene teşekkür etti, elinden geleni yapacağına söz verdi. Sonra seninle ilgilendi, tanışmak istediğini, seni kardeşiymiş gibi sevdiğini, senden de kardeşçe sevgi beklediğini söylememi rica etti; hele beş gündür yanına uğramadığımı duyunca hemen gitmemi söyledi...</p>

  <p class="normal">Nataşa duygulandı. Alyoşa’ya sitemle baktı.</p>

  <p class="normal">— Bunları anlatacak yerde, kalkmış sağır Prenses’teki başarılarını hikâye ediyorsun! Ah Alyoşa ah! Peki, Katya seni gönderirken nasıldı, neşeli miydi?</p>

  <p class="normal">— Evet, iyilik yaptığına seviniyordu ama bir yandan da gözyaşlarını tutamıyordu. Çünkü o da beni seviyor Nataşa! Sevmeye başladığını itiraf etti; çevresinde iyi insan göremediğini, çoktandır hoşuna gittiğimi söyledi. Hile, yalan dolu çevresinde beni samimi, namuslu bir genç olarak gördüğü için seçmiş. Ayağa kalkarak, “Tanrı sizi korusun Aleksey Petroviç!” dedi. “Ben de neler umuyordum...” dedi ve sözünü bitirmeden ağlamaya başladı, dışarı kaçtı. Onun hemen yarın analığına benimle evlenmek istemediğini söylemesini kararlaştırdık. Ben de babama her şeyi çekinmeden, kesin olarak bildireceğim. Babamla daha önce konuşmadığım için beni azarladı. “Mert insan hiçbir şeyden çekinmemeli!” diyor. Çok asil kız! Babamı o da sevmiyor, hilekâr, para canlısı adam, diyor. Babamı savunayım dedim ama inandıramadım onu. Yarın onu kandıramazsam –Katya başaramayacağımı sanıyor–, o zaman Prenses K.’ya başvurmamı öğütledi. Ona hiç kimsenin karşı koyamayacağını biliyor. Kardeş olmaya karar verdik. Bilsen ne kadar talihsiz bir kız. Analığıyla yaşadığı hayattan, ortalıkta dönenlerden son derece nefret ediyor... Bana karşı biraz çekingen, açıktan açığa söylemiyor ama yine de anlaşılıyor. Ah Nataşa’cığım! O da seni görse hayran olur! Çok, çok iyi kalpli. Onun yanında insanın içi ferahlıyor sanki. İkiniz kardeş olmalıydınız, birbirinizi pek severdiniz. Hep bunu düşündüm, içimden ikinizi yan yana getirip karşıdan sizi seyretmek geçiyor. Aklına bir şey gelmesin Nataşa’cığım, ama izin ver de ondan biraz söz açayım. Sana ondan, ona da senden söz etmek istiyorum. Biliyorsun, seni herkesten, ondan da çok seviyorum... Sen benim her şeyimsin!</p>

  <p class="normal">Nataşa tatlı bir hüzünle, sessiz sessiz bakıyordu. Alyoşa’nın sözleri ona hem hoş geliyor, hem üzülüyordu.</p>

  <p class="normal">— Katya’yı iki hafta önceden beğenmeye başladım. Her gece gidiyordum onlara. Eve dönünce ikinizi düşünerek kıyaslamalar yapıyordum.</p>

  <p class="normal">Nataşa gülümsedi:</p>

  <p class="normal">— Hangimizi daha iyi buluyordun?</p>

  <p class="normal">— Bazen seni, bazen onu. Ama sonunda hep sen üstün geliyordun. Onunla konuşurken de kendimi daha iyi, daha akıllı, neredeyse daha asil hissediyordum. Eh, artık yarın, yarın her şey belli olacak!</p>

  <p class="normal">— Ona acımıyor musun Alyoşa? Seni seviyor, sevdiğini demin kendin söylüyordun.</p>

  <p class="normal">— Acıyorum Nataşa, acımasına acıyorum. Fakat üçümüz de birbirimizi seveceğiz. O zaman...</p>

  <p class="normal">Nataşa mırıldanır gibi, yavaşça:</p>

  <p class="normal">— O zaman elveda! dedi.</p>

  <p class="normal">Alyoşa ona şaşkın şaşkın baktı. Konuşmamız hiç beklenmedik bir şekilde kesildi. Giriş yerine kullanılan mutfaktan, bir gelen olmuş gibi, hafif bir gürültü duyuldu. Bir an sonra Mavra kapıdan Alyoşa’yı işaretle dışarı çağırdı. Hepimiz ona bakıyorduk. Mavra’da sanki esrarlı bir hal vardı.</p>

  <p class="normal">— Seni istiyorlar, dedi. Azıcık gel.</p>

  <p class="normal">Alyoşa hayretle bize döndü:</p>

  <p class="normal">— Kim acaba? Gidip bakayım.</p>

  <p class="normal">Mutfakta babasının resmi elbiseli uşağıyla karşılaştı. Prens, eve dönerken arabasını Nataşa’nın evinin önünde durdurmuş, oğlunun orada olup olmadığını sordurmuştu. Uşak haber vermek için efendisinin yanına döndü. Alyoşa tuhaflaştı. Bize dönerek:</p>

  <p class="normal">— Tuhaf, dedi, şimdiye kadar hiç yapmamıştı bunu. Neden gerekti?</p>

  <p class="normal">Nataşa ona endişeyle bakıyordu. Birden Mavra tekrar oda kapısını açtı. Telaşla:</p>

  <p class="normal">— Kendisi geliyor, diye fısıldadı. Prens geliyor!</p>

  <p class="normal">Nataşa sarardı, ayağa kalktı, birden gözleri parladı. Masaya hafifçe yaslanarak duruyor, beklenmedik misafirin gireceği kapıya heyecanla bakıyordu. Biraz bozulduğu halde, metin görünen Alyoşa:</p>

  <p class="normal">— Korkma Nataşa, yanında ben varım, dedi. Sana hakaret etmesine izin vermem.</p>

  <p class="normal">Kapı açıldı, eşikte Prens Valkovski göründü.</p>
</body>
</html>
