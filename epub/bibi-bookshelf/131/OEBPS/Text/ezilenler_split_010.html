<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_12">VII</h2>

  <p class="normal">Elinde şapkası vardı; girince klavsenin üzerine bıraktı, yanıma yaklaşarak sessizce elini uzattı. Dudakları hafifçe kıpırdadı, bir şey söyleyecek, beni selamlayacak gibi oldu ama, hiç ses çıkarmadı.</p>

  <p class="normal">Üç haftadır birbirimizi görmemiştik. Ona şaşkınlıkla, korkuyla bakıyordum. Üç hafta içinde ne kadar değişmişti! Çökük, solgun yanaklarıyla sanki ateşten kavrulmuş dudaklarını, uzun, koyu kirpikleri altında çakmak çakmak, neredeyse vahşi bir kesinlikle parlayan gözlerini görünce kalbim kederden sızladı.</p>

  <p class="normal">Fakat Tanrım, ne kadar güzeldi! O uğursuz günkü halini daha önce hiç görmemiştim, sonradan da bir daha görmeyecektim. Bu, bir yıl önce gözlerini benden ayırmadan peşim sıra dudaklarını oynatarak romanımı dinleyen, o gece yemekte kaygısız kahkahalar atıp babasıyla ve benimle şakalaşan Nataşa mıydı? Burada, bu odada, yere bakarak kızara bozara, “Evet” diyen Nataşa mıydı?</p>

  <p class="normal">Akşam ayinine çağıran kalın çan sesi duyuldu. Nataşa birden titredi, annesi haç çıkardı.</p>

  <p class="normal">— Ayine gitmek istiyordun Nataşa, dedi. Bak çan çalıyor. Git Nataşa’cığım, yakın zaten. Git, dua et. Hem biraz hava alırsın. Baksana, sanki nazara uğramışsın gibi soldun, sarardın.</p>

  <p class="normal">Nataşa ağır, neredeyse fısıltıyla:</p>

  <p class="normal">— Şey... belki... bugün gitmeyeceğim... Rahatsızım... dedi ve yüzünü kâğıt beyazlığı kapladı.</p>

  <p class="normal">Anna Andreyevna kızının yüzüne çekinerek, handiyse korkar gibi bakarak onu ikna etmeye çalıştı::</p>

  <p class="normal">— Gitsen daha iyi Nataşa. Demin gitmek istiyordun, şapkanı aldın. Git Nataşa’cığım, Tanrının sana sağlık vermesi için yalvar kızım.</p>

  <p class="normal">Nataşa’nın yüzüne merakla bakan ihtiyar da:</p>

  <p class="normal">— Öyle ya, git, dedi, yürümüş olursun. Annen doğru söylüyor. Vanya götürür seni.</p>

  <p class="normal">Nataşa’nın dudaklarında acı bir gülümseme görür gibi oldum. Klavsenin üzerinden şapkasını alıp giydi; elleri titriyordu. Sanki bütün hareketleri şuursuzdu, ne yaptığının farkında değilmiş gibi bir hali vardı. Annesiyle babası bakışlarını ondan ayırmıyorlardı. Genç kız duyulur duyulmaz bir sesle:</p>

  <p class="normal">— Elveda! dedi.</p>

  <p class="normal">— Aman meleğim, uzun yola çıkıyormuş gibi vedalaşıyorsun. Haline bak! Yüzüne azıcık rüzgâr essin, hiç rengin kalmamış. Ha, az kalsın unutuyordum –zaten artık her şeyi unutuyorum!– muskanı diktim, içine, geçen yıl Kiev’den gelen bir rahibenin verdiği duayı yazıp diktim. Pek etkili bir dua. Demin diktim. Hadi tak şunu Nataşa. Tanrı sana sağlık versin kızım. Senden başka kimsemiz yok yavrum.</p>

  <p class="normal">İhtiyar kadın dikiş masasının çekmecesinden Nataşa’nın hep boynunda taşıdığı, küçük altın haçı çıkardı, aynı kurdeleye yeni diktiği muska da bağlıydı.</p>

  <p class="normal">— Şifa niyetine tak! (Kızının boynuna takıp haç çıkardı.) Eskiden seni yatırırken başucunda böyle haç çıkarıp dua ederdim, sen de duayı arkamdan tekrarlardın. Şimdi eskisi gibi değilsin, bir türlü huzur bulamıyorsun. Ah Nataşa, Nataşa! Annenin duaları da fayda etmez oldu!</p>

  <p class="normal">İhtiyar kadın ağlamaya başladı.</p>

  <p class="normal">Nataşa sessizce onun elini öptü, kapıya bir adım attı. Sonra birden hızla geri döndü, babasına yaklaştı. Heyecanla soluyordu. Tıkanır gibi, kesik kesik:</p>

  <p class="normal">— Babacığım! Siz de... kızınızı kutsayın, dedi ve önünde diz çöktü.</p>

  <p class="normal">Hepimiz Nataşa’nın bu fazlaca resmi haline şaşırmış, duruyorduk. Babası bir an ne yapacağını bilemeden ona bakakaldı. Sonra:</p>

  <p class="normal">— Nataşenka, yavrum, biricik canım kızım, ne oldu sana? diye bağırdı, gözlerinden yaş boşandı. Neden kendini bu kadar hırpalıyorsun? Niçin gece gündüz ağlıyorsun? Hepsini görüyorum, geceleri uyuyamıyorsun, kalkıp odanın kapısından dinliyorum!.. Bana her şeyi söyle Nataşa, her şeyi aç ihtiyar babana, biz de...</p>

  <p class="normal">Sözünü bitirmeden Nataşa’yı yerden kaldırıp kucakladı. Genç kız babasına sarılarak başını omzuna bıraktı. Tutmaya çalıştığı gözyaşlarıyla boğularak:</p>

  <p class="normal">— Yok, bir şey yok, rahatsızım da, diye tekrarlıyordu.</p>

  <p class="normal">— Seni Tanrı’ya emanet ediyorum sevgili, biricik yavrum! Ulu Tanrı korusun, ruhuna sonsuz huzur versin, kederden uzak tutsun seni. Ben günahkâr kulunun dualarının kabul olması için de Tanrı’ya yalvar.</p>

  <p class="normal">Annesi gözyaşları arasında:</p>

  <p class="normal">— Benim dualarımı da al kızım, benimkini de! dedi.</p>

  <p class="normal">Nataşa fısıldayarak:</p>

  <p class="normal">— Elveda! diye tekrarladı.</p>

  <p class="normal">Kapının önünde durup annesiyle babasına bir daha baktı; bir şey daha söylemek istedi ama, yapamadı, hızla odadan çıktı. Kötü bir şey olacağını hissederek arkasından koştum.</p>
</body>
</html>
