<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_17">XII</h2>

  <p class="normal">İki ihtiyar birbirini çok seviyordu. Bu sevgi ve yıllarca süren alışkanlık, aralarında çözülmez bir bağ halini almıştı. Bununla beraber Nikolay Sergeyiç yalnız şimdi değil, eskiden, en mutlu zamanlarında bile Anna Andreyevna’sına pek açılmazdı; hatta bazen, hele başkalarının yanında ona karşı adamakıllı sert davranırdı. Bazı müşfik, ince duygulu kişiler, en sevdikleri varlığa bile yalnız başkalarının yanında değil, baş başa kalınca da yaklaşıp şefkat gösterme konusunda son derece inatçı, neredeyse utangaç olurlar; ama nadir görülen sevgi taşkınlıkları sırasında bastırdıkları duyguları da o ölçüde sıcak, heyecanlı olur. İhtiyar İhmenev, karısına karşı gençliğinden beri öyleydi. Anna Andreyevna’nın iyi bir yüreği, onu sevmekten başka özelliği olmadığı halde kadını sayar, son derece severdi ama saflığına, zaman zaman tutamadığı taşkınlıklarına kızdığı da olurdu. Nataşa’nın ayrılışından sonra birbirlerine büsbütün bağlanmışlardı; dünyada yapayalnız kaldıklarını anlıyorlardı. Nikolay Sergeyiç bazen pek somurtuyordu, ama yine de birbirlerinden bir iki saatten fazla ayrı kalmaya dayanamazlardı. Nataşa sanki yeryüzünden silinmiş gibi, onun sözünü etmemek için sessiz bir anlaşma yapmışlardı. Anna Andreyevna, kendisine çok zor gelse de kocasına Nataşa’yla ilgili en ufak bir imada bulunmaya cesaret edemiyordu. Oysa o kızını çoktan bağışlamıştı. Ben de her gelişimde ona sevgili yavrusuna ait haberler getiriyordum; bu artık alışkanlık halini almıştı.</p>

  <p class="normal">İhtiyar kadın uzun boylu habersiz kalınca bayağı hastalanıyordu; Nataşa’ya ait haberlerin en ufak ayrıntılarıyla ilgileniyor, heyecan dolu bir merakla her şeyi soruyor, “içi ferahlıyordu”. Bir keresinde Nataşa’nın hastalık haberini alınca üzüntüsünden az kalsın ölüyordu, neredeyse kızının yanına koşacaktı. Ama bu olağanüstü bir durumdu. Yoksa ilk günler kızına özlemini hiç açığa vurmazdı. Hemen hemen her zaman benden ne öğrenebilecekse öğrenip kabuğuna çekilir, kayıtsız bir tavırla Nataşa’nın bağışlanılmaz bir suç işlediğini tekrarlamayı unutmazdı. Oysa bunların hepsi yapmacıktı. Günler geçtikçe Anna Andreyevna kederinin yükünü çekememeye başladı, ağlıyor, Nataşa’yı en tatlı adlarla anıyordu. Arada bir, Nikolay Sergeyiç’e ihtiyatı da elden bırakmadan, insanların kibrinden ve acımasızlığından, bağışlamayı bilmediklerinden, Tanrı’nın da bizi bağışlamayacağından söz ediyordu. Böyle anlarda ihtiyar sertleşerek somurtuyor, kaş çatarak ses çıkarmıyor ya da ansızın bambaşka bir konudan söz açıyor, sonunda odasına çekiliyordu. Böylece bizi baş başa bırakarak Anna Andreyevna’ya ağlaması, içini dökmesi için fırsat veriyordu. Zaten her gelişimde, hatırımı sorduktan sonra Anna Andreyevna’ya Nataşa hakkındaki haberleri rahatça vereyim diye odasına kaçardı. Bu defa da öyle yaptı, içeri girer girmez karısına:</p>

  <p class="normal">— Dehşetli ıslandım, dedi, odama gideyim biraz. Sen otur şuraya Vanya. Şu ev meselesini anlat. Ben şimdi gelirim...</p>

  <p class="normal">Bizi yalnız bırakmaktan utanıyormuş gibi yüzümüze bakmadan aceleyle odadan çıktı. Böyle durumlarda, en çok yeniden yanımıza geldiği zamanlar son derece sert, hırçın olurdu. Sanki yumuşaklığı yüzünden kendi kendine kızar, acısını bizden çıkarırdı.</p>

  <p class="normal">Son zamanda benden çekinmekten ve samimiyetsiz davranmaktan vazgeçen ihtiyar kadın:</p>

  <p class="normal">— Hep öyle, dedi, hep öyle yapar. Kurnazlığının farkında olduğumuzu da biliyor. Bana karşı bir çalım, bir eda. Sanki yedi kat yabancısıyım! Kızına da öyle. İstese bağışlayabilirdi, belki bağışlamak istiyor da. Tanrı bilir. Geceleri ağlıyor, kulaklarımla duydum! Güç tutuyor kendini. Gururuna yediremiyor... Aman çabuk anlat İvan Petroviç oğlum, nereye gitmişti?</p>

  <p class="normal">— Nikolay Sergeyiç mi? Bilmem, ben de size soracaktım.</p>

  <p class="normal">— Hiç bilmiyorum. Sokağa çıktı, arkasından bakakaldım. Hasta hasta, böyle bir havada gece karanlığında dışarı çıktığına göre besbelli önemli bir şey, dedim; o bildiğin işten daha önemli ne olabilir? Bunu düşündüm durdum ama, sorabilirsen sor! Zaten artık hiçbir şey sorduğum yok. İkisi hesabına duyduğum heyecandan ben bittim. Ya ona gittiyse, dedim, bağışlamak mı istiyor acaba? Hepsini biliyor. Nataşa’ya ait son haberlerin hepsini öğrenmiş, öyle sanıyorum. Yalnız haberlerin kaynağını bir türlü kestiremiyorum. Dün de, bugün de hep üzgündü. Sen ne susuyorsun öyle oğlum? Konuşsana Tanrı aşkına! Hızır gibi yolunu gözledim senin. Nasıl, şu yezidin Nataşa’yı bırakmaya niyeti var mı?</p>

  <p class="normal">Anna Andreyevna’ya bütün bildiklerimi anlattım. Onunla hep apaçık konuşurdum. Nataşa’yla Alyoşa’nın bu sefer kesin olarak ayrılacaklarını, durumlarının önceki anlaşmazlıklardan çok daha ciddi olduğunu söyledim; Nataşa’nın dün gönderdiği bir mektupla bu gece dokuzda gelmem için yalvardığını, onlara uğramaya niyetim olmadığı halde Nikolay Sergeyiç’in ısrarı üzerine geldiğimi anlattım. Durumun ne kadar nazik olduğunu bir bir izah ettim. Alyoşa’nın babası döneli iki hafta oluyordu; söz dinlemek bilmiyor, oğlanı iyice sıkıştırmak istiyordu. En önemlisi, Alyoşa’nın da o kıza meyilli görünmesiydi ki bazı söylentilere göre âşık bile olmuştu. Nataşa’nın bana yazdığı mektubun çok heyecanlı bir ifadesi olduğunu da saklamadım; her şeyin bu gece kararlaştırılacağını yazıyordu ama neden söz ettiğini bilmiyordum. Asıl, mektubu dün yazdığı halde beni bu gece saat dokuzda çağırması tuhafıma gidiyordu. Bu yüzden kesinlikle, hem de acele olarak gitmem gerekiyordu.</p>

  <p class="normal">Anna Andreyevna telaşlanmıştı.</p>

  <p class="normal">— Git oğlum, git, durma. Yalnız bizimki gelsin de bir çay içiver... Ah şu Matryona! Semaveri hâlâ getirmedi. Matryona! Matryona! Hani semaver? Kız değil, haydut!.. Çayını içtikten sonra uygun bir bahane uydurup gidersin. Ama yarın yine uğrayıp her şeyi anlat; hem tez gel, emi oğlum? Ah Tanrım, başka bir felaket olmasın da! Yoksa daha kötü bir şey mi? İçimden bir ses, Nikolay Sergeyiç hepsini öğrenmiştir, diyor. Ben çoğunu Matryona’dan öğreniyorum, o da Agaşa’dan haber alıyor. Agaşa, Prens’in evindeki Marya Vasilyevna’nın vaftiz kızıdır... Sen de biliyorsun zaten. Bizimki, Nikolay bugün pek öfkeliydi. Şöyle yaptım, böyle yaptım, sözü bir türlü oraya getiremedim, az daha paparayı yiyordum. Sonra yumuşadı, “Paradan yana sıkılıyorum,” dedi. Sözde para yüzünden bağırıyor. Oysa sen halimizi biliyorsun. Yemekten sonra sözde yatmak için odasına gitti. Kapının, o bilmez ya, ufak bir deliği var. Oradan baktım: İkonanın önüne diz çökmüş, dua ediyordu. Bunu görünce dizlerimin bağı kesildi. Sonra ne çay istedi, ne yatıp uyudu; şapkasını kaptığı gibi sokağa fırladı. Çıktığı zaman saat beş vardı. Yine bağırır diye ağzımı açıp soramadım. Sık sık bağırmayı huy edindi. Çoğu zaman Matryona’ya, arada bir de bana bağırıyor; bir bağırdı mı ayaklarım buz kesiyor, kalbim kopacak gibi oluyor. Hoş bunları hep yalandan yapıyor, yalandan yaptığını biliyorum ama, yine de korkuyorum. O gittikten sonra Tanrı aklını başına getirsin diye tam bir saat dua ettim. Hani mektup nerede, göster bakayım!</p>

  <p class="normal">Nataşa’dan aldığım mektubu gösterdim. Anna Andreyevna’nın bel bağladığı gizli, biricik umudunun ne olduğunu biliyordum. Canavar, duygusuz, akılsız bir çocuk olarak gördüğü Alyoşa’nın sonunda Nataşa’yı nikâhlayacağını, Prens Pyotr Aleksandroviç’in de buna razı olacağını umuyordu. Hatta benimle konuşurken bazen ağzından bu konuda bir şeyler kaçırdığı oluyor, çok geçmeden pişman olarak hepsini geri alıyordu. Tabii kocasının yanında bunların hiçbirinden söz açmaya cesaret edemezdi. Oysa ihtiyar hepsini seziyor, yeri geldikçe iğnelemekten geri kalmıyordu. Öyle sanırım ki, evleneceklerine kesin olarak inansa, Nataşa’ya temelli lanet eder, onu kalbinden söküp atardı.</p>

  <p class="normal">O sıralar hepimiz İhmenev’in bütün kalbiyle kızının dönmesini istediğini sanıyorduk. Ama onu yaptıklarına iyice pişman olmuş, Alyoşa’sına ait her anıyı kalbinden silmiş bir halde bekliyordu. Bağışlaması için biricik şart buydu; sözünü etmediği halde Nikolay Sergeyiç’in halinden anlaşılıyordu bu.</p>

  <p class="normal">Anna Andreyevna yeniden başladı:</p>

  <p class="normal">— Pısırık o, pısırık, kalpsiz herif, her zaman söylerdim zaten, terbiye edilmemiş, serserinin biri. Bu aşkı hiçe sayacak demek! Aman Tanrım! Zavallı yavrum ne olacak şimdi. Ötekinde, o yeni kızda ne bulmuş sanki, hayret!</p>

  <p class="normal">— Çok çekici bir kızmış, Natalya Nikolayevna da öyle diyor, dedim.</p>

  <p class="normal">İhtiyar kadın:</p>

  <p class="normal">— Kulak asma, diye sözümü kesti. Nesi çekiciymiş! Sizin gibi zıpırlar ilk gördükleri eteğin peşinden koşmaya bakarlar. Nataşa’nın onu övmesi, ruhunun asilliğinden. Herifi tutmasını bilmiyor, ne yapsa bağışlıyor, içine atıp acıyı kendi çekiyor. Kaç kere aldatmış onu! Kalpsiz canavar! Düşündükçe içimi korku bürüyor İvan Petroviç oğlum. Herkes bir gururdur tutturmuş. Bari bizimki insafa gelse de yavrumu bağışlayıp buraya getirse. Bağrıma basıp doya doya seyretsem onu! Zayıfladı değil mi?</p>

  <p class="normal">— Zayıfladı Anna Andreyevna.</p>

  <p class="normal">— Vah evladım! Çektiğimi bir bilsen İvan Petroviç. Bütün gün, bütün gece ağladım. Nasıl anlatayım sana! Sonra söylerim artık. Bizimkine kaç kere şu bağışlama sözünü etmeye kalktım ama açıkça söylemeye cesaretim olmadığı için hep uzaktan uzaktan dokunduruyorum. Bir yandan da, yine patlayıverir de kıza büsbütün beddua eder diye ödüm kopuyor! Şimdiye kadar hiç bedduasını duymadım... pek korkuyorum; ağzından böyle bir şey çıksa ne yaparım bilmem. Babasının lanetini alırsa Tanrı da zavallıyı cezalandırır. İşte ömrüm hep böyle korkular içinde geçiyor oğlum. Sende de hiç utanma yok İvan Petroviç. Evimizde büyüdün, seni öz evladımız bildik, kalkmış “çekici kız!” diyorsun! Senin nene? Çekici ne demekmiş? Ben Marya Vasilyevna’dan işin aslını öğrendim. Bugün bir günah işledim, bizimki çıkar çıkmaz kadını kahve içmeye çağırdım. O bana her şeyi olduğu gibi anlattı. Prens, yani Alyoşa’nın babası, Kontes’le ilişkideymiş. Sözde Kontes, Prens kendisini nikâhlamıyor diye iyice asılmış, ama adam hep atlatıyormuş. Zaten Kontes daha kocasının sağlığında dört bir yana nam salmış. Kocası ölür ölmez soluğu yurtdışında almış. Orada bir sürü İtalyan, Fransız baronu peşine takmış; Prens Pyotr Aleksandroviç’i de orada kafeslemiş. Tüccar ilk kocasından kalan üvey kızı da büyümüş bu arada. Kontes elinde avucunda ne varsa yiyip tüketirken üvey kızı Katerina Fyodorovna’nın babasının emniyet sandığına kızı adına yatırdığı iki milyonu hayli artmış. Dediklerine göre, kızın parası şimdi üç milyonu bulmuş, Prens de bunu gözden kaçırmamış: “Alyoşa’yı bu kızla evlendirmeye bakmalı!” demiş. Açıkgözdür ha, fırsatı hiç kaçırmaz! Saraylı bir akrabaları vardır, hatırlarsın belki, o da bu işe rıza göstermiş; üç milyon bu, dile kolay! “Peki, Kontes’le konuş,” demiş. Prens, Kontes’e düşüncesini açınca öteki hemen diretmiş. Zaten sağı solu olmayan, eli bayraklının biri! Ama burası yurtdışından farklı, kadını kimse evine kabul etmiyormuş. Prens’e, “Olmaz,” demiş, “sen beni al, üvey kızım Alyoşa’yla evlenemez. Dediklerine göre kız, analığının bir dediğini iki etmezmiş. Kontes’e neredeyse taparmış, kuzu gibi uysal, sessiz bir kızcağızmış. Prens meseleyi kavramış, Kontes’e, “İyi düşün,” demiş. “Elinde ne varsa yiyip bitirdin, gırtlağına kadar borç içindesin. Üvey kızınla Alyoşa’yı evlendirirsek iyi bir çift olurlar. Seninki safın biri, bizim Alyoşa da aptalın âlâsı. El ele vererek onları dilediğimiz gibi çeviririz. Sen de istediğin paraya kavuşmuş olursun. Oysa benimle evlenmek neyine yarar sanki?” Kurnaz adam, mason! Altı ay öncesine kadar Kontes bir türlü karar veremiyormuş, ama Varşova’ya gittikten sonra, razı olduğunu söylüyorlar. Öyle duydum. Marya Vasilyevna bunları bana bir bir sayıp döktü, o da güvenilir bir adamdan duymuş. Yaa böyle işte, işin aslı paraya, milyonlara dayanıyor; çekicilik falan hep hikâye!</p>

  <p class="normal">Anna Andreyevna’nın anlattıklarına şaştım doğrusu. Gerçekten bunlar henüz pek yakında bizzat Alyoşa’dan duyduklarıma tıpatıp uyuyordu. Alyoşa benimle konuşurken para hatırına dünyada evlenmeyeceğini tekrarlayarak kabadayılığı elden bırakmıyordu. Ama Katerina Fyodorovna’nın üzerinde büyük etki bıraktığını, onunla ilgilendiğini de gizlemiyordu. Yine Alyoşa’dan babasının Kontes’i kızdırmamak için şimdilik evlenme söylentilerini yalanladığını, aslında bu işten vazgeçmediğini de duydum. Alyoşa’nın babasını çok sevdiğinden, ona hayranlık duyduğundan, her sözüne kehanetmiş gibi körü körüne inandığından önceden de söz etmiştim.</p>

  <p class="normal">Genç prensin gelecek nişanlısını övmeme kızan Anna Andreyevna:</p>

  <p class="normal">— Senin çekici kız, kont soyundan değil ya! diye devam etti. Nataşa, Alyoşa’nın daha dengiydi. Öbürü bir tüccar kızı, oysa Nataşa asil aile evladı, gerçekten kibar kız. Sana söylemeyi unuttum, bizim ihtiyar dün o demir kaplı çekmecesini açtı, karşıma geçip geç vakte kadar ailemize ait evrakı karıştırdı durdu. Ciddiyetini görmeliydin. Ben çorap örüyordum, korkudan yüzüne baktığım yoktu. Benden ses çıkmayınca kızdı, kendisi konuşmaya başladı. Bütün gece ailemizin soyunu sopunu saydı döktü. Biz İhmenevler, ta Çar Müthiş İvan Vasilyeviç çağından beri kişizadeymişiz; babamın mensup olduğu Şumilov ailesi Aleksey Mihayloviç<sup class="calibre2"><a href="../Text/ezilenler_split_053.html#footnote-600-23" id="footnote-600-23-backlink">[23]</a></sup> zamanından beri tanınırmış. Bunu ispat eden kâğıtlar buldu. Karamzin Tarihi’nde de sözü geçiyormuş. İşte böyle oğlum, bu yönden biz de başkalarından aşağı kalmıyoruz, ihtiyar bunlardan söz ederken kafasından neler geçtiğini hemen anladım: Nataşa’yı hor görmelerine içerliyordu. Bizden tek üstünlükleri, servetleri. Ne yapalım, şu eşkıya Pyotr Aleksandroviç’in gözü paraya doysun bari! Ne açgözlü, ne zalim adamın biri olduğunu herkes biliyor zaten. Şimdi bir de laf çıktı: Varşova’da gizlice Cizvitlere yazıldı diyorlar. Aslı var mı?</p>

  <p class="normal">— Saçma, dedim, ama ısrarla dolaşan bu söylentiyle ilgilendim. Nikolay Sergeyiç’in aile evrakıyla uğraşması da meraka değerdi. Eskiden soyuyla övünmek âdeti yoktu çünkü.</p>

  <p class="normal">Anna Andreyevna devamla:</p>

  <p class="normal">— Hep kalpsiz canavarlar bunlar! dedi. Zavallı yavrum, kim bilir nasıl kan ağlıyor. Gitmelisin oğlum. Matryona, Matryona! Kâfir kız!.. Bari ona hakaret etmiyorlar ya? Doğruyu söyle Vanya!</p>

  <p class="normal">Ne cevap verebilirdim? İhtiyar kadın ağlamaya başladı. Demin bana açmak istediği felaketin ne olduğunu sordum.</p>

  <p class="normal">— Ah oğlum, çilemiz dolmamış besbelli. Bilmem hatırlar mısın, bir altın madalyonum vardı, içine Nataşeçka’nın küçüklük resmini koymuştuk; meleğim sekiz yaşındaydı o sıralar. Nikolay Sergeyiç’le gezici bir ressama yaptırmıştık ama sen unuttun herhalde. Çok iyi bir ressamdı. Nataşa’yı aşk tanrıçası şeklinde yapmıştı. O zaman saçları altın sarısı, kabarık kabarıktı. Muslinden incecik bir gömlek giymişti, bütün vücudu belli oluyordu. Öyle güzel bir resimdi ki, insan bakmaya doyamazdı. Ressama bir de kanat eklesin diye rica etmiştim, ama razı olmamıştı. Başımıza gelen bu felaketlerden sonra madalyonu çekmecemden alıp boynumda haçla birlikte taşıyordum, bir yandan da bizimki farkına varacak diye ödüm kopuyordu. O zamanlar Nataşa’yı hatırlatmasın diye evde ona ait ne varsa kimini evden atmış, kimini yakmıştı. Bu resim tek avuntumdu. Bakıp bakıp ağladıkça içim açılırdı. Bazen evde yalnız kalınca karşımda kendisi varmış gibi öpmeye doyamaz, birbirinden tatlı adlarla onunla konuşurdum. Her gece yatarken haç çıkarır, kutsardım onu. Ona sorular sorar, cevaplarını duyar gibi olurdum. Ah Vanya, olanı anlatmaya dilim varmıyor oğlum! Bizimkinin madalyonu unuttuğuna, farkına varmadığına öyle seviniyordum ki! Ama dün sabah bir de baktım, madalyonun yerinde yeller esiyor, boynumdaki kordon boş. Kopmuş besbelli, madalyon da düşmüş. Bayılacaktım az daha. Aramadığım yer kalmadı, ama yok! Yok oldu, kayboldu. Ne oldu, nereye gitti, bilemiyorum. Gece yatakta düşürdüm dedim, yatağı altüst ettim, yok! Kordon kopup bir yere düştü, biri de buldu desek, ondan ya da Matryona’dan başka kim olabilir? Matryona için kötü düşünemem, evimin kilidi küreği... Semaver nerede kaldı Matryona? Ama ya o bulduysa diyorum, ne olacak şimdi? Canımın sıkıntısından boyuna iki gözüm iki çeşme ağlayıp duruyorum. Oysa Nikolay Sergeyiç de bana karşı öyle tatlı, öyle candan oldu ki, sanki neden ağladığımı biliyor da bana acıyor dersin. Sonra kendi kendime, “Nereden bilecek,” diyorum. Yoksa sahiden madalyonu bulup pencereden attı mı? Kızgınlıkla yapıp şimdi de pişman olmuştur belki; Matryona’yla birlikte dışarı çıktık, pencerenin altını karış karış aradık, yok. Sırra kadem bastı sanki. Bütün gece ağladım. İlk kez bir gece yavrumun üstünde haç çıkaramadım. Aaah, hayır belirtisi değil bu İvan Petroviç, hayır belirtisi değil! İki gündür boyuna gözyaşı döküyorum. Seni beklemekten gözlerim yolda kaldı oğlum, bari biraz içimi dökeyim...</p>

  <p class="normal">İhtiyar kadın içli içli ağlamaya başladı. Birden bir şey hatırladığına sevinmiş gibi:</p>

  <p class="normal">— Az kalsın unutuyordum, dedi. Sana evlat edinme meselesini açtı mı?</p>

  <p class="normal">— Açtı Anna Andreyevna. Birlikte düşünüp taşındıktan sonra fakir, öksüz bir kızcağızı evlat edinmeye karar verdiğinizi söyledi. Doğru mu?</p>

  <p class="normal">— Aklımdan bile geçmedi oğlum! Öksüz falan istediğim yok! Gelip talihsizliğimizi, felaketimizi daha mı çok hatırlatsın? Nataşa’dan başka kimseyi istemem. Bir kızım vardı, başkasında gözüm yok. Bu kız meselesini de nereden çıkardı dersin oğlum? Belki ağladığımı görüp avunayım istiyor, belki de öz kızımı kalbimden silip başkasına bağlanayım diye düşünüyor. Yolda benim hakkımda neler söyledi sana? Nasıldı, sert miydi, kızgın mıydı? Şştt... Geliyor! Artık sonra anlatırsın. Yarın gelmeyi unutma e mi...</p>
</body>
</html>
