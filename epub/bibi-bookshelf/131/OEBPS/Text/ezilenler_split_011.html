<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_13">VIII</h2>

  <p class="normal">Hiç konuşmadan, başı yerde, bana bakmadan hızla yürüyordu. Ama sokağı geçip rıhtıma çıkınca birden durdu, elimi tuttu:</p>

  <p class="normal">— Boğuluyorum, diye fısıldadı. Kalbim sıkışıyor... boğuluyorum!</p>

  <p class="normal">Korkuyla:</p>

  <p class="normal">— Eve dön Nataşa! diye bağırdım.</p>

  <p class="normal">Sonsuz bir kederle yüzüme baktı:</p>

  <p class="normal">— Onlardan, bir daha dönmemek üzere ayrıldığımı anlamadın mı Vanya?</p>

  <p class="normal">Kalbim burkuldu. Bunu daha İhmenevlere gelirken hissetmiştim; bütün bunları belki çok önceden, sanki bir bulutun gerisinden, hayal meyal görüyordum ama yine de sözleri üzerimde yıldırım etkisi yaptı.</p>

  <p class="normal">Hüzün içinde rıhtımda yürüyorduk. Konuşamıyordum, durumu anlamaya çalışıyor, düşünüyordum, şaşkına dönmüştüm. Başım dönüyordu. Olanları dehşet verici, imkânsız buluyordum.</p>

  <p class="normal">Nataşa sessizliği bozdu:</p>

  <p class="normal">— Beni suçlu buluyorsun, değil mi Vanya?</p>

  <p class="normal">Ne söylediğimin farkına varmadan:</p>

  <p class="normal">— Hayır. Yalnız şey... inanamıyorum, olamaz bu! diye cevap verdim.</p>

  <p class="normal">— Oldu bile Vanya. Bizimkileri bıraktım. Ne olacaklarını bilmiyorum... bana ne olacağını da bilmiyorum!</p>

  <p class="normal">— Ona gidiyorsun, değil mi Nataşa?</p>

  <p class="normal">— Evet.</p>

  <p class="normal">— Olamaz! diye heyecan içinde bağırdım. İmkânsız bu. Nataşa, zavallı kızım! Delilik bu. Hem onları öldüreceksin, hem kendin mahvolacaksın. Farkında mısın bunun, Nataşa?</p>

  <p class="normal">— Biliyorum, ama ne yapayım, elimde değil.</p>

  <p class="normal">Sözlerinde idam sehpasına giden mahkûmun acı umutsuzluğu vardı.</p>

  <p class="normal">— Dön Nataşa, henüz geç kalmadan dön! diye yalvarıyordum.</p>

  <p class="normal">Öğütlerimin o andaki faydasızlığını, anlamsızlığını anladığım halde, hatta anladıkça daha çok üsteleyerek yalvarmaya devam ettim:</p>

  <p class="normal">— Babana ne yaptığını biliyor musun Nataşa? Bunu düşündün mü hiç? Ötekinin babası, babanın düşmanı. Prens, babana hakaret etti, hırsızlıkla suçladı, mahkemelik oldular. Hepsi bu mu? Bu kadar olsaydı keşke. Haberin var mı Nataşa. Ah Tanrım, bunu da biliyorsun! Alyoşa köyünüzde misafirken Prens, babanla annenin ikinizi birleştirmeye uğraştıklarından şüphelenmişti. Düşün bir kere, babanın bu iftiradan ötürü çektiği acıyı düşün! Bu iki yıl içinde saçları bembeyaz oldu, görmüyor musun? Hem sen hepsini biliyorsun Nataşa. Seni temelli kaybetmenin onlar için ne demek olduğundan söz etmiyorum artık. Sen onların ihtiyarlık günlerinin biricik değerli varlığısın! Bundan söz açmak bile istemem, kendin bilmelisin. Unutma ki baban, bu kibirliler sana haksız yere iftira attılar, öcün alınmadı diye yanıyor! Şimdi Alyoşa’yı evinize kabul ettiğiniz için her şey yeniden canlandı, eski düşmanlık alevlendi. Prens bir kere daha babana hakaret etti. İhtiyar, bu yeni hakaretin kızgınlığını yenemeden düşmanın kendisini suçlamakta haklı olduğunu anlayacak! Meseleyi bilenler bu sefer Prens’i haklı çıkarıp seni ve babanı suçlayacaklar. Ne hale gelecek adamcağız? Yüreğine iner! Utanç, lekelenme, hem kimin yüzünden? Biricik sevgili kızı sebep oluyor! Ya annen? İhtiyar göçerse o da yaşamaz. Nataşa, Nataşa! Ne yaptığının farkında mısın? Eve dön! Kendine gel Nataşa!</p>

  <p class="normal">Ses çıkarmıyordu; sonra bana sitem eder gibi baktı. Bakışında öyle kavurucu bir acı vardı ki, o anda yaralı kalbinin bunları söylemesem de kan ağladığını fark ettim. Verdiği kararın ona neye mal olduğunu, faydasız, geç kalmış sızlanmalarımla ona nasıl eziyet çektirdiğimi anlıyordum ama kendimi tutamayıp devam ediyordum:</p>

  <p class="normal">— Demin annene, belki kiliseye gitmeyeceğini kendin söylüyordun. Şu halde kalmaya niyetliydin, demek ki kesin kararını vermemiştin, değil mi?</p>

  <p class="normal">Sözlerime acı bir gülümsemeyle karşılık verdi. Ne diye sormuştum bunu? Her şeyin değişmez bir karara bağlandığını anlamam gerekirdi. Ama ben de taşmıştım artık. Kalbim duracak gibi oldu; ne sorduğumu kendim de fark etmeden:</p>

  <p class="normal">— O kadar mı seviyorsun onu? diye bağırdım.</p>

  <p class="normal">— Ne diyeyim Vanya? Görüyorsun işte. Bana gelmemi emretti, burada bekliyorum onu.</p>

  <p class="normal">Dudaklarındaki o acı gülümseme hâlâ gitmemişti. Tekrar yalvarmaya başladım:</p>

  <p class="normal">— Beni dinle Nataşa, dinle biraz. Her şey düzelebilir başka çözümler, başka çareler bulunabilir! Evden gitmene gerek yok. Ben bunun çaresini bulurum Nataşa’cığım. Sizin her işinizi yoluna korum ben, hepsini, hepsini hallederim, buluşmalarınızı, her şeyi... Yalnız evden gitme!.. Mektuplarınızı birbirinize iletirim, neden olmasın? Şimdikinden daha iyi olur. Bunu yapabilirim, ikinizi de memnun ederim. Göreceksiniz, sizin de yararınıza olur... Sen de başına gelecek felaketten kurtulmuş olursun Nataşa’cığım. Yoksa bu gidiş seni yıkıma sürükler! Hadi razı ol Nataşa, hepsi yoluna girer, mutlu olursunuz, dilediğiniz gibi sevişirsiniz. Babalarınızın kavgası bitince de –nasıl olsa bitecek bu kavga– o zaman...</p>

  <p class="normal">Sözümü keserek:</p>

  <p class="normal">— Bırak bunları Vanya, dedi ve yaşlı gözleriyle gülümseyerek elimi kuvvetle sıktı. Çok iyi kalplisin Vanya, çok iyisin, iyi, namuslu adamsın! Kendini düşündüğün yok. Seni bıraktığım halde her şeyi bağışladın, yalnız benim mutluluğumu düşünüyorsun. Mektuplarımızı taşımaya bile razısın.</p>

  <p class="normal">Ağlamaya başladı.</p>

  <p class="normal">— Beni nasıl sevdiğini, uzun süredir sevdiğini biliyorum, Vanya. Yaptıklarımı ne sitemle, ne acı bir sözle yüzüme vurdun! Oysa ben, ben... Tanrım, sana karşı ne kadar suçluyum! Eski günlerimizi hatırlar mısın Vanya? Ah, keşke onunla hiç karşılaşmasaydım!.. Seninle yaşar giderdik Vanya, benim iyi yürekli canım Vanya’cığım!.. Ama ben sana layık değilim! Şu anlarda bile sana eski günlerimizin mutluluğunu hatırlatıyorum. Üç haftadır bize uğramadın. Yemin ederim Vanya, bir kerecik olsun bana lanet ettiğini, benden nefret ettiğini düşünmedim. Niçin uzaklaştığını da biliyordum: Bize engel olmak, canlı bir vicdan azabı halinde karşımıza çıkmak istemiyordun. Bizi görmek sana acı geliyordu, değil mi? Oysa seni dört gözle bekliyordum Vanya, nasıl beklediğimi bilemezsin! Bak ne diyeceğim. Alyoşa’yı çılgın gibi seviyorum, ama seni, biricik dostum olarak belki daha da çok seviyorum. Sensiz yaşayamam, bunu iyice biliyorum. Sana, kalbine, cevher gibi ruhuna ihtiyacım var... Öf Vanya! Acı günler geliyor!</p>

  <p class="normal">Hıçkıra hıçkıra ağlamaya başladı. Gerçekten acı duyuyordu! Sonra gözyaşlarını tutarak devam etti:</p>

  <p class="normal">— Seni görmeyi öyle istiyordum ki! Çok zayıflamışsın, sararmış, halsiz düşmüşsün; demek sahiden hastaydın Vanya. Hiç de sormadım! Hep kendimden söz ediyorum; kitap işlerin nasıl? Yeni romanın ilerliyor mu?</p>

  <p class="normal">— Romanın sırası mı şimdi Nataşa! İşlerim fena değil, ama vız gelir bunlar! Sana şunu sorayım: Ona gitmeni kendisi mi istedi?</p>

  <p class="normal">— Yalnız o değil, daha çok ben istedim. Birlikte kararlaştırdık. Sana hepsini anlatayım: Ona zengin, çok asil bir kız bulmuşlar. Yüksek bir ailedenmiş. Babası ille evlendirmek istiyor. Prens’i bilirsin, entrikacının biri; şimdi, bu bir daha ele geçmeyecek fırsatı kaçırmamak için paçaları sıvadı. Faydalı ilişkiler kuracak, paraya kavuşacak... Dediklerine bakılırsa, kız çok güzelmiş, tahsili, ahlakı, her şeyi mükemmelmiş; Alyoşa’yı bile büyüleyecek neredeyse. Hem babası, kendisi de evlenmek istediği için Alyoşa’yı bir an önce sırtından atmaya bakıyor. Bu yüzden ne yapıp yapıp ilişkimize son vermeyi aklına koymuş. Benden, Alyoşa üzerindeki etkimden korkuyor...</p>

  <p class="normal">Hayretle sözünü kestim:</p>

  <p class="normal">— Prens’in seviştiğinizden haberi var mı? Ben yalnız şüphelendiğini sanıyordum.</p>

  <p class="normal">— Biliyor, hepsini biliyor.</p>

  <p class="normal">— Kim söyledi?</p>

  <p class="normal">— Alyoşa anlattı, hem de yakında. Babasına hepsini anlattığını bana kendisi söyledi.</p>

  <p class="normal">— Şu yaptığınıza bakın! Kendisi anlatmış, hem de bu zamanda, olur iş değil!</p>

  <p class="normal">Nataşa sözümü keserek:</p>

  <p class="normal">— Alyoşa’yı hoş gör, onu kınama! dedi. Başkalarına benzemez o. Çocuğun terbiye şekli böyle, bize hiç benzemiyor. Çocuk gibi. Hareketlerinin anlamını düşünüyor mu sanıyorsun? Yeni bir izlenim, ilk yabancı etki onu bağlı olduğu yeminine bir anda ihanet ettirebilir. İradesiz, zayıf. Şimdi sana söz verir, aynı gün aynı içtenlikle başka birine de söz verir, üstelik gelip sana yaptığını anlatır. Belki kötü hareketler de yapar, ama onu ayıplamak elden gelmez; olsa olsa acırsın. Göz kırpmadan en büyük özverilere katlanır, ancak yeni bir etkiyle karşılaştı mı yine her şeyi unutuverir. Hep yanında olmasam beni de unutur. Öyledir o!</p>

  <p class="normal">— Ama Nataşa, belki bunlar dedikodudan ibaret. Çocuk o daha, nasıl evlenir!</p>

  <p class="normal">— Babası istiyor daha çok.</p>

  <p class="normal">— Nişanlısının çok güzel olduğunu, Alyoşa’nın ona tutkunluğunu nereden biliyorsun?</p>

  <p class="normal">— Kendisi söyledi.</p>

  <p class="normal">— Ne! Hem başkasını sevebileceğinden söz açtı, hem senden böyle bir özveri mi istedi?</p>

  <p class="normal">— Hayır Vanya, hayır! Sen onu tanımıyorsun, az gördün. Hakkında fikir edinebilmek için onu iyi tanımak gerek. Onunki kadar doğru, temiz yürek yoktur! Yalan söylese daha mı iyi? Aşkına gelince, beni bir hafta görmese hemen unutuverir, başkasını sever ama karşı karşıya geldik mi yine dizimin dibinden ayrılmaz. Yok! Aramızda gizli kapaklı bir şey olmaması daha iyi, yoksa şüpheden ölürdüm. Evet Vanya, bunu iyice anladım: Her an yanında olmazsam benden soğur, unutur, bırakır beni. Tabiatı böyle. Herhangi bir kadının peşinden sürüklenebilir. O zaman ne yaparım? Ölürüm. Ölmek bir şey değil! Ölmeye şimdiden razıyım. Ama onsuz yaşamak ölümden, bütün işkencelerden beter! Ah Vanya, Vanya! Bir şey olmalı ki, onun için annemi, babamı bırakıyorum. Beni kandırmaya çalışma artık, kararımı verdim. Her saat, her an yanımda bulunmalı. Dönemem, elimde değil. Mahvolduğumu, başkalarını da mahvettiğimi biliyorum. (Birden, bütün vücuduyla ürpererek bağırdı.) Ah Vanya, ya gerçekten artık beni sevmiyorsa? Ya demin söylediğin doğruysa? (Asla böyle bir şey söylememiştim.) Beni sadece aldatıyorsa, yüzüme güldüğü halde aslında kötü ruhlunun, kendini beğenmişin biriyse? Sana karşı onu savunduğum halde şu anda belki başkasının yanında içinden benimle alay ediyordur. Oysa ben, ben onurumu çiğneyerek, sokak sokak peşinden gidiyor, onu arıyorum... Ah Vanya!</p>

  <p class="normal">Bu inilti öyle acılı koptu ki, ruhumu derin bir sızı kapladı. Nataşa’nın artık kendine hâkim olamadığını anladım. Ancak göz karartan, çılgınca bir kıskançlık onu böyle delice bir karara sürükleyebilirdi. Ama bu sefer ben de içimdeki kıskançlığı bastıramadım:</p>

  <p class="normal">— Yalnız şunu anlamıyorum Nataşa, dedim. Hakkında söylediklerinden sonra onu nasıl sevebiliyorsun? Aşkına inanmadığın, ona saygı duymadığın halde dönmemek üzere ona gidiyor, uğrunda hepimizi mahvediyorsun. Bunu nasıl yapabiliyorsun? O sana, sen de ona ömrünüz boyunca azap vereceksiniz. Gereğinden fazla seviyorsun onu. Bu kadarı fazla Nataşa, böyle aşkı anlamam ben.</p>

  <p class="normal">Acı duymuş gibi sarardı. Yavaşça:</p>

  <p class="normal">— Evet, deli gibi seviyorum, dedi. Seni hiçbir zaman böyle sevmemiştim Vanya. Aklımı yitirdiğimi, böyle sevmemek gerektiğini ben de biliyorum. İyi bir sevgi değil bu... Hem sana şunu söyleyeyim: Bunu önceden de biliyor, en mutlu dakikalarımızda bile bana yalnız ıstırap vereceğini hissediyordum. Ne yapayım ki ondan gelen ıstırap bile beni mutlu ediyor. Ona, mutluluk bulmak için mi gidiyorum sanki? Onun yanında beni neler beklediğini, neler çekeceğimi şimdiden biliyorum. Beni sevmeye yemin etmiş, türlü sözler vermişti. Bense hiçbirine inanmıyor, değer vermiyorum; yalan söylemediğini, söyleyemeyeceğini bildiğim halde, önceleri de sözlerine önem vermiyordum. Onu hiçbir şekilde bağlamak istemediğimi kendim söyledim. Ona karşı en doğrusu böyle hareket etmektir. Tasmayı kimse sevmez, en başta ben. Yine de seve seve tutsağı olurdum, gönüllü tutsağı. Yanımda olsun, onu göreyim diye her şeye katlanırdım; yanımda, gözümün önünde başkasını sevmesine bile! (Hummalı bakışını bana dikti.) Ne aşağılık, değil mi Vanya? (Bir an sayıklıyor gibi geldi bana.) Böyle arzulara ancak alçaklık denir, değil mi? Öyle olsun. Alçaklık diyorum ama, beni bıraksa da, kovsa da dünyanın öbür ucuna kadar peşinden gideceğim. Eve dönmem için beni kandırmaya çalışıyorsun. Neye yarar? Dönerim, ama beni yarın çağırsın yine çıkar giderim; bir köpeği çağırır gibi, ıslıkla seslense bile arkasından koşarım. Istırap mı? Onun verdiği hiçbir ıstıraptan korkmam. Ondan geldiğini bilmek bana yeter... Ah, bunları anlatmaya imkân yok Vanya!</p>

  <p class="normal">“Ya babası, annesi?” diye düşündüm. Galiba onları büsbütün aklından çıkarmıştı.</p>

  <p class="normal">— Seninle evlenmeyecek mi Nataşa?</p>

  <p class="normal">— Evlenmeye söz verdi, hep söz. Zaten bunun için çağırdı, yarın şehir dışında gizlice nikâhımız kıyılacak. Ne yaptığını bilmiyor ki. Belki nasıl nikâh kıyıldığını da bilmez. Hem ne biçim koca olacak? Gülünç doğrusu. Beni alsa bile bedbaht olur, başıma kakmaya başlar... ileride şunu bunu başıma kakmasını hiç istemem. Ne isterse karşılıksız veririm. Evlenme onu bedbaht edecekse neden buna sebep olayım?</p>

  <p class="normal">— Yok, bu bir tür büyü olmalı Nataşa, dedim. Şimdi doğruca ona mı gidiyorsun?</p>

  <p class="normal">— Hayır. Buraya gelip beni alacaktı, öyle sözleştik...</p>

  <p class="normal">Bakışını uzaklara dikti ama görünürde kimseler yoktu. Öfkeyle:</p>

  <p class="normal">— Hâlâ gelmedi! İlk olarak sen geldin! diye bağırdım.</p>

  <p class="normal">Nataşa, yumruk yemiş gibi sendeledi, yüzü ıstırapla buruştu. Acı bir gülümsemeyle:</p>

  <p class="normal">— Belki hiç gelmez, dedi. Evvelsi gün, gelmek için söz vermezsem evlenme işini ertelemek zorunda kalacağını yazmıştı. Babası onu nişanlısına götürecekmiş. Bunu öyle sade, tabii bir halle yazıyordu ki... Ya gerçekten öbürüne gittiyse Vanya?</p>

  <p class="normal">Cevap vermedim. Elimi kuvvetle sıktı, gözleri parladı. Duyulur duyulmaz bir sesle:</p>

  <p class="normal">— Ötekine gitmiştir, diye mırıldandı. Buraya gelmeyeceğimi umut ediyordu. Ona gidecek, sonra da bana önceden haber verdiğini, gelmediğim için haklı olduğunu söyleyecek. Bıktı benden, bırakıyor. Tanrım, deliyim ben! Benden bıktığını son defa kendisi de söylemedi mi? Daha ne bekliyorum?</p>

  <p class="normal">Alyoşa’yı rıhtımda uzaktan görünce:</p>

  <p class="normal">— Geliyor işte! diye bağırdım.</p>

  <p class="normal">Nataşa titredi. Çığlığını tutamadı. Yaklaşan Alyoşa’yı seçince elimi bırakarak ona doğru koşmaya başladı. O da adımlarını sıklaştırdı; bir an sonra sarılmışlardı. Sokakta bizden başka kimse yok gibiydi. Öpüşüp gülüyorlar, Nataşa bir yandan ağlıyordu; sanki uzun bir ayrılıktan sonra birbirlerine kavuşmuşlardı. Solgun yanaklarına renk geldi, heyecandan neredeyse kendinden geçmişti... Alyoşa beni fark edince hemen yanıma koştu.</p>
</body>
</html>
