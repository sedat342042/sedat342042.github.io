<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_41"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Yirmi sekiz<br class="calibre3" /></h2>

  <p class="normal1">Sonunda Alicia onu bulmadı; tam tersi oldu. Peter onun nerede olduğunu biliyordu.</p>

  <p class="normal1">Alicia Albay’ın kulübesinin önündeki bir gölgelikte oturuyordu, sırtını bir odun yığınına dayamıştı, dizlerini göğsüne çekmişti. Peter’ın yaklaştığını duyunca başını kaldırıp baktı ve gözlerini elinin tersiyle sildi.</p>

  <p class="normal1">“Ah, lanet olsun, lanet olsun” dedi.</p>

  <p class="normal1">Peter yere, onun yanına oturdu. “Sorun yok.”</p>

  <p class="normal1">Alicia öfkeyle iç geçirdi. “Hayır, var. Beni bu halde gördüğünü birine söylersen seni <span class="ideitalik">bıçaklarım</span> Peter.”</p>

  <p class="normal1">Bir süre sessizce oturdular. Hava bulutluydu, uçuk ve dumansı ışıkta kesif, keskin bir koku vardı – Sur’un ardında yakılan cesetlerin kokusu.</p>

  <p class="normal1">“Hep bir şeyi merak etmişimdir” dedi Peter. “Neden ona Albay diyorduk?”</p>

  <p class="normal1">“Çünkü ismi buydu. Başka ismi yoktu.”</p>

  <p class="normal1">“Neden dışarı çıktı sence? Öyle bir tip değil gibiydi. Yani, hayattan öyle vazgeçecek biri değildi.”</p>

  <p class="normal1">Ama Alicia karşılık vermedi. Albay’la ilişkisinden çok az bahsederdi ve asla ayrıntıya girmezdi. Hayatının Peter’ın görmediği bir kısmıydı, hatta belki de tek kısmıydı. Yine de Peter o kısmın varlığını hep sezmişti. Alicia’nın Albay’ı babası olarak gördüğünü sanmıyordu – Peter aralarında öyle bir yakınlık sezmemişti hiç. Albay’ın isminin geçtiği nadir zamanlarda veya geceleri iskelede belirdiğinde Peter kızın katılaştığını, soğuklaştığını, mesafeli davrandığını fark ederdi. Bariz bir değişim değildi bu ve muhtemelen Peter’dan başkası fark etmezdi. Ama Alicia Albay’ı ne olarak görürse görsün, aralarında bir bağ olduğu kesindi; Alicia’nın Albay’a ağladığını düşündü.</p>

  <p class="normal1">“İnanabiliyor musun?” dedi Alicia yıkılmış bir halde. “Beni kovdular.”</p>

  <p class="normal1">“Sanjay fikrini değiştirecektir. Aptal değil. Hata yapıyorlar, bunu anlayacaktır.”</p>

  <p class="normal1">Ama Alicia onu pek dinlemiyor gibiydi. “Hayır, Sanjay haklı. Sur dışına çıkmamalıydım. Kızı orada görünce kendimi kaybettim.” Çaresizce kafa salladı. “Gerçi artık önemi yok. O yarayı gördün.”</p>

  <p class="normal1">Kız, diye düşündü Peter. Onun hakkında bir şey öğrenememişti. Kimdi? Nasıl sağ kalmıştı? Onun gibi başkaları var mıydı? Virallerden nasıl kurtulmuştu? Ama kız ölecekti, bütün yanıtları beraberinde götürecekti görünüşe bakılırsa.</p>

  <p class="normal1">“Denemen gerekiyordu. Bence doğru şeyi yaptın. Caleb da öyle.”</p>

  <p class="normal1">“Sanjay onu dışarı atmayı düşünüyor, biliyor musun? Pabuç’u dışarı atmayı düşünüyor resmen.”</p>

  <p class="normal1">Dışarı atılmak: Bu akla gelebilecek en korkunç şeydi. “Bu doğru olamaz.”</p>

  <p class="normal1">“Ciddiyim Peter. Yemin ederim, şu an bunu konuşuyorlar.”</p>

  <p class="normal1">“Diğerleri bunu hayatta kabul etmezler.”</p>

  <p class="normal1">“Onların ne zamandan beri söz hakkı var ki? Sen o odadaydın. Millet <span class="ideitalik">korkuyor.</span> Öğretmen’in ölümünün sorumluluğunun birisine yüklenmesi gerek. Caleb’ın kimsesi yok. Kolay hedef.”</p>

  <p class="normal1">Peter derin bir nefes alıp tuttu. “Bak, Sanjay’i tanırım. Gayet kendini beğenmiştir, ama öyle bir insan olduğunu cidden sanmıyorum. Hem herkes Caleb’ı sever.”</p>

  <p class="normal1">“Herkes Arlo’yu da severdi. Herkes ağabeyini de severdi. Bu bir şeyin garantisi değil.”</p>

  <p class="normal1">“Theo gibi konuşmaya başladın.”</p>

  <p class="normal1">“Olabilir.” Alicia ileriye, ışığa kısık gözlerle bakıyordu. “Bildiğim tek şey Caleb’ın dün gece hayatımı kurtardığı. Sanjay onu dışarı atmayı düşünüyorsa karşısında beni bulur.”</p>

  <p class="normal1">“Lish.” Peter duraksadı. “Dikkatli ol. Ağzından çıkanı kulağın duysun.”</p>

  <p class="normal1">“Ben kararımı verdim. Kimse onu dışarı atmayacak.”</p>

  <p class="normal1">“Senin tarafındayım, biliyorsun.”</p>

  <p class="normal1">“Olmak istemeyebilirsin.”</p>

  <p class="normal1">Çevrelerindeki Koloni’ye tuhaf bir sessizlik hâkimdi, herkes hâlâ sabahın erken saatlerindeki olaylar yüzünden afallamış haldeydi. Peter bu sessizliğin büyük bir olaydan önceki mi, yoksa sonraki mi sessizlik olduğunu merak etti. Suçlunun saptanmış olmasının sessizliği miydi? Alicia haklıydı; millet korkuyordu.</p>

  <p class="normal1">“O kız konusunda” dedi Peter. “Sana söylemem gereken bir şey var; daha önce söylemeliydim.”</p>

  <p><br class="chapter" /></p>

  <p class="normal1">Hapishane kasabanın doğu tarafındaki karavan parkındaki eski bir umumi tuvaletti. Peter’la Alicia yaklaşırken insan sesleri işittiler. Devrilmiş karavanların labirentinden geçerken hızlandılar –karavanların çoğu çoktan yağmalanmıştı– ve hapishaneye varınca önünde duran bir Nöbetçi’nin, Dale Levine’in etrafında toplanmış bir düzine kadın ve erkek gördüler.</p>

  <p class="normal1">“Neler oluyor yahu?” diye fısıldadı Peter.</p>

  <p class="normal1">Alicia’nın yüzü ciddiydi. “Başladı” dedi. “Olan bu.”</p>

  <p class="normal1">Dale ufak tefek bir adam değildi, ama o sırada öyle görünüyordu. Kalabalığın karşısında köşeye sıkışmış bir hayvan gibiydi. Kulakları biraz ağır işitirdi ve kendisiyle konuşan kişilere sağlam kulağını yöneltmek için başını biraz sağa çevirmesi ona dalgın bir hava katardı. Ama şimdi dalgın görünmüyordu.</p>

  <p class="normal1">“Üzgünüm Sam” diyordu Dale. “Senin bildiklerinden fazlasını bilmiyorum.”</p>

  <p class="normal1">Konuştuğu kişi Yaşlı Chou’nun yeğeni Sam Chou’ydu – Peter’ın hayatında sadece birkaç kez konuştuğu, son derece sessiz sakin bir adamdı. Karısı Diğer Sandy’ydi; beş çocukları vardı, üçü Sığınak’taydı. Peter’la Alicia gruba ulaştıklarında Peter onların kim olduğunu fark etti: ebeveynler. Tıpkı Ian gibi, hapishanenin etrafındaki herkesin en az bir çocuğu vardı. Patrick ve Emily Phillips’in. Hodd ve Lisa Greenberg’in. Grace Molyneau, Belle Ramirez ve Hannah Fisher Patal’ın.</p>

  <p class="normal1">“O çocuk Sur kapısını açtı.”</p>

  <p class="normal1">“Eee, ne yapmamı istiyorsun ki? Daha fazlasını öğrenmek istiyorsan amcana sor.”</p>

  <p class="normal1">Sam hapishanenin yüksek pencerelerine bakıp seslendi: “Beni duyuyor musun Caleb Jones? Hepimiz ne yaptığını biliyoruz!”</p>

  <p class="normal1">“Haydi Sam. Zavallı çocuğu rahat bırak.”</p>

  <p class="normal1">Başka bir adam öne çıktı: Milo Darrell. Ağabeyi gibi o da penseydi, tüm penseler gibi sağlam yapılı ve ketumdu: uzun boylu ve geniş omuzluydu, kabarık bir sakalı ve gözlerinin önüne düşen dağınık saçları vardı. Karısı Penny yanında küçücük duruyordu.</p>

  <p class="normal1">“Senin de çocuğun var Dale” dedi Milo. “Nasıl öylece durabiliyorsun?”</p>

  <p class="normal1">Peter adamın J’lerden birini kastettiğini anladı. Küçük June Levine. Dale’in yüzünün biraz beyazlaştığını gördü.</p>

  <p class="normal1">“Bunu bilmiyor muyum sanıyorsun?” Dale’in kalabalığın üstündeki otoritesi giderek azalıyordu. “Hem öylece durduğum filan yok. Bu meseleyi Hane Halkı halletsin.”</p>

  <p class="normal1">“<span class="ideitalik">Dışarı atılmalı.</span>”</p>

  <p class="normal1">Bu kadın sesi kalabalığın ortasından yükselmişti. Konuşan Rey’in karısı Belle Ramirez’di. Jane onların kızıydı. Peter kadının ellerinin titrediğini fark etti; kadın ağlamaklı gibiydi. Sam ona yaklaşıp bir kolunu omzuna attı. “Görüyor musun Dale? O çocuk ne yaptı, görüyor musun?”</p>

  <p class="normal1">O sırada Alicia kalabalığın içinden ite kaka geçti. Belle’e, aslında kimseye bakmadan Dale’in yanına gitti; adam perişan haldeki Belle’e tamamen çaresizce bakıyordu.</p>

  <p class="normal1">“Dale, bana yayını ver.”</p>

  <p class="normal1">“Lish, bunu yapamam. Jimmy söyledi.”</p>

  <p class="normal1">“Umrumda değil. Ver.”</p>

  <p class="normal1">Alicia karşılık beklemeden yayı kaptı. Dönüp yayı elinden sarkıtarak herkese baktı – provoke edici olmamaya özen göstermişti, ama Alicia Alicia’ydı. Varlığı yeterliydi.</p>

  <p class="normal1">“Bakın millet, altüst olduğunuzu biliyorum ve bana sorarsanız haklısınız da. Ama Caleb Jones bizden biri, hepiniz kadar.”</p>

  <p class="normal1">“Senin için söylemesi kolay.” Milo şimdi Sam’le Belle’in yanında duruyordu. “Dışarı çıkan sendin.”</p>

  <p class="normal1">Kalabalıktakiler mırıldanarak destek verdiler. Alicia adama sakince bakıp o anın geçmesini bekledi.</p>

  <p class="normal1">“Haklısın Milo. Pabuç olmasa ölürdüm. Yani ona bir şey yapmak niyetindeyseniz önce iyice düşünün.”</p>

  <p class="normal1">“Ne yapacaksın?” diye sordu Sam horgörüyle. “Hepimize ok mu atacaksın?”</p>

  <p class="normal1">“Hayır.” Alicia dalga geçercesine kaşlarını çattı. “Sadece sana Sam. Milo’nun işini bıçakla bitiririm.”</p>

  <p class="normal1">Birkaç adam huzursuzca güldü; ama hemen sustular. Milo bir adım geri çekilmişti. Hâlâ kalabalığın yanında duran Peter, elinin bıçağına gittiğini fark etti. Her şey şimdi olacaklara bağlı gibiydi.</p>

  <p class="normal1">“Bence blöf yapıyorsun” dedi Sam gözlerini Alicia’nın yüzünden ayırmadan.</p>

  <p class="normal1">“Öyle mi dersin? Beni pek tanımıyorsun demek ki.”</p>

  <p class="normal1">“Hane Halkı onu dışarı atacak. Bak görürsün.”</p>

  <p class="normal1">“Olabilir. Ama buna biz karar veremeyiz. İnsanları boş yere galeyana getiriyorsun. Buna izin vermeyeceğim.”</p>

  <p class="normal1">Kalabalıktakiler birden susmuşlardı. Peter onların kararsızlıklarını hissetti; yatışmışlardı. Sam ve belki Milo hariç gerçekten öfkeli olan yoktu. Sadece korkuyorlardı.</p>

  <p class="normal1">“Doğru söylüyor Sam” dedi Milo. “Haydi gidelim.”</p>

  <p class="normal1">Gözleri haklılığına inancının öfkesiyle yanan Sam hâlâ Alicia’nın yüzüne bakıyordu. Alicia henüz yayı kaldırmamıştı, ama buna gerek yoktu. İki adamın arkasında duran Peter’ın eli bıçağındaydı. Diğer herkes geri çekilmişti.</p>

  <p class="normal1">“Sam” dedi Dale; sonunda tekrar konuşabilmişti. “Evine git, <span class="ideitalik">lütfen.</span>”</p>

  <p class="normal1">Milo, Sam’i dirseğinden tutmak için elini uzattı. Ama Sam kolunu çekip kurtardı. Şaşkın bir hali vardı, sanki Milo’nun dokunması onu bir transtan çıkarmıştı.</p>

  <p class="normal1">“Tamam, tamam. Geliyorum.”</p>

  <p class="normal1">Peter göğsünde tuttuğunu fark ettiği havayı ancak o iki adam karavan labirentinde gözden kaybolunca boşalttı. Böyle şeylerin mümkün olabileceğini, korkunun bu insanların –işinde gücünde olan ve Sığınak’taki çocuklarını ziyaret eden bu tanıdık insanların– öfkeli bir güruh oluşturmasına yol açabileceğini daha dün hayal bile etmezdi. Hele Sam Chou: Peter o adamı ilk kez bu kadar sinirli görmüştü. Aslında ilk kez sinirli görmüştü.</p>

  <p class="normal1">“Ne oluyor Dale?” dedi Alicia. “Bu ne zaman başladı?”</p>

  <p class="normal1">“Caleb’ı buraya getirmelerinden hemen sonra.” Olanların ya da olmasına ramak kalmış olayların Dale’in üstündeki tam etkisi şimdi, kendi kendilerine kaldıklarında adamın yüzünden okunabiliyordu. Dale bir uçurumdan düşüp de mucizevi bir şekilde, yaralanmadan kurtulduğunu fark etmiş bir insan gibi görünüyordu. “Uçanlar adına, onlara kapıyı açmak zorunda kalacağımı sandım. Siz gelmeden önce söylediklerini duymalıydınız.”</p>

  <p class="normal1">Hapishaneden Caleb’ın sesi geldi. “Lish? Sen misin?”</p>

  <p class="normal1">Alicia pencerelere dönüp seslendi. “Kuyruğu dik tut Pabuç!” Tekrar Dale’e baktı. “Git başka Nöbetçiler getir. Jimmy’nin aklı neredeydi bilmiyorum ama burada en az üç Nöbetçi durmalı. Sen dönene kadar Peter’la ben burada nöbet tutabiliriz.”</p>

  <p class="normal1">“Lish, seni burada bırakıp gidemem biliyorsun. Sanjay canıma okur. Artık Nöbetçi bile değilsin.”</p>

  <p class="normal1">“Olabilir, ama Peter Nöbetçi. Hem sen ne zamandan beri Sanjay’den emir alıyorsun?”</p>

  <p class="normal1">“Bu sabahtan beri.” Adam onlara şaşkınca baktı. “Jimmy öyle diyor. Sanjay... neydi? Olağanüstü hal ilan etti.”</p>

  <p class="normal1">“Bunu biliyoruz. Bu Sanjay’in emir verebileceği anlamına gelmiyor.”</p>

  <p class="normal1">“Bunu Jimmy’ye söyle. O tersini düşünüyor gibi. Galen da.”</p>

  <p class="normal1">“Galen mı? Galen’ın ne alakası var?”</p>

  <p class="normal1">“Duymadınız mı?” Dale onların yüzlerini çabucak inceledi. “Duymadınız galiba. Galen artık Şef Yardımcısı.”</p>

  <p class="normal1">“Galen <span class="ideitalik">Strauss</span> mu?”</p>

  <p class="normal1">Dale omuz silkti. “Bana da tuhaf geldi. Jimmy herkesi topladı ve senin yerine Galen’ın, Theo’nun yerine de Ian’ın geçtiğini söyledi.”</p>

  <p class="normal1">“Peki ya Jimmy’nin yeri? O Şef Yardımcısı olduysa, eski yerine kim geçti?”</p>

  <p class="normal1">“Ben Chou.”</p>

  <p class="normal1">Ben’le Ian: Bu mantıklıydı. İkisi de Şef Yardımcılığı için sıradaydılar. Oysa Galen?</p>

  <p class="normal1">“Bana anahtarı ver” dedi Alicia. “Git iki Nöbetçi getir. Şef Yardımcısı değil. Mümkünse Soo’yu bul ve ona sana söylediğim şeyi söyle.”</p>

  <p class="normal1">“Ama ben...”</p>

  <p class="normal1">“Ciddiyim Dale” dedi Alicia. “Git.”</p>

  <p class="normal1">Hapishanenin kapısını açıp içeri girdiler. Oda boştu, niteliksiz bir beton kutuydu. Bir duvarda tesisatı çoktan sökülmüş tuvalet kabinleri diziliydi; bunların karşısında borular ve yukarılarında minik çatlaklarla kaplı uzun bir ayna vardı.</p>

  <p class="normal1">Caleb yerde, pencerelerin dibinde oturuyordu. Ona sadece bir sürahi dolusu su ve bir kova bırakmışlardı. Lish yayını kabinlerden birine dayadı ve Caleb’ın karşısında diz çöktü.</p>

  <p class="normal1">“Gittiler mi?”</p>

  <p class="normal1">Alicia başıyla onayladı. Peter çocuğun ne kadar korktuğunu görebiliyordu. Caleb ağlamış gibiydi.</p>

  <p class="normal1">“Bittim ben Lish. Sanjay beni dışarı atar kesin.”</p>

  <p class="normal1">“Öyle bir şey olmayacak. Sana söz veriyorum.”</p>

  <p class="normal1">Caleb akan burnunu elinin tersiyle sildi. Yüzüyle elleri, tırnakları pisti. “Ne yapabilirsin ki?”</p>

  <p class="normal1">“O kısmı bana bırak.” Alicia kemerinden bir bıçak çekti. “Bunu kullanmayı biliyor musun?”</p>

  <p class="normal1">“Uçanlar adına Lish. Bıçağı ne yapayım?”</p>

  <p class="normal1">“Ne olur ne olmaz. Kullanmayı biliyor musun?”</p>

  <p class="normal1">“Biraz. Çok değil.”</p>

  <p class="normal1">Alicia bıçağı onun eline tutuşturdu. “Sakla.”</p>

  <p class="normal1">“Lish” dedi Peter usulca, “bu iyi bir fikir mi sence?”</p>

  <p class="normal1">“Onu silahsız bırakmayacağım.” Alicia tekrar Caleb’a baktı. “Kendini salma ve tetikte ol. Bir şey olursa ve kaçma şansın varsa hiç durma. Şalter kutusuna koş. Oralarda saklan, seni bulurum.”</p>

  <p class="normal1">“Neden orası?”</p>

  <p class="normal1">Dışarıdan insan seslerinin geldiğini duydular. “Açıklaması uzun sürer. Anlaştık mı?”</p>

  <p class="normal1">Dale odaya girdi; peşinde bir Nöbetçi, Sunny Greenberg vardı. Sunny henüz on altısındaydı, bir koşucuydu. Sur’da bir mevsim bile geçirmemişti.</p>

  <p class="normal1">“Lish, şaka yapmıyorum” dedi Dale. “Gitmelisin.”</p>

  <p class="normal1">“Sakin ol. Gidiyoruz.” Ama Alicia kalkıp da kapı eşiğinde duran Sunny’yi görünce durdu. “Bula bula bunu mu buldun? Bir koşucu?”</p>

  <p class="normal1">“Diğer herkes Sur’da.”</p>

  <p class="normal1">Peter, Alicia’nın daha on iki saat önce buraya kimi istese getirebileceğini fark etti. Şimdiyse kız yalvarmak zorunda kalıyordu.</p>

  <p class="normal1">“Peki ya Soo?” dedi Alicia ısrarla. “Onunla görüştün mü?”</p>

  <p class="normal1">“Yerini bilmiyorum. O da yukarıdadır herhalde.” Dale, Peter’a baktı. “Şu kızı buradan götürür müsün lütfen?”</p>

  <p class="normal1">Şimdiye kadar tek kelime etmemiş olan Sunny odanın içinde ilerledi. “Dale, ne yapıyorsun? Jimmy’nin başka bir Nöbetçi’nin gelmesini emrettiğini söylemiştin. <span class="ideitalik">Alicia</span>’dan mı emir alıyorsun?”</p>

  <p class="normal1">“Lish yardım ediyordu o kadar.”</p>

  <p class="normal1">“Dale, o Nöbetçi Şefi değil. <span class="ideitalik">Nöbetçi</span> bile değil.” Kız Alicia’yı çabucak, biraz utançla omuz silkerek selamladı. “Alınmak yok Lish.”</p>

  <p class="normal1">“Alınmadım.” Alicia kızın elindeki tatar yayını gösterdi. “Söylesene. Şunu iyi kullanabiliyor musun?”</p>

  <p class="normal1">Kız sahte bir mütevazılıkla omuz silkti. “Okulda en yüksek notları ben alıyordum.”</p>

  <p class="normal1">“Eh, umarım bu doğrudur. Çünkü görünüşe bakılırsa terfi edildin.” Alicia tekrar Caleb’a döndü. “Kendine iyi bak, tamam mı?”</p>

  <p class="normal1">Çocuk başıyla onayladı.</p>

  <p class="normal1">“Sana böylediklerimi unutma. Yakınlarda olacağım.”</p>

  <p class="normal1">Alicia, Dale’le Sunny’ye son kez bakıp gözleriyle konuştu –<span class="ideitalik">Emin olun ki bu kişisel bir mesele</span>– ve Peter’ı alıp hapishaneden çıktı.</p>
</body>
</html>
