<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_62"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Kırk dokuz<br class="calibre3" /></h2>

  <p class="normal1">Durum gayet netti. Etrafta hiç erkek çocuk yoktu.</p>

  <p class="normal1">Veya neredeyse hiç yoktu. Alicia’yla Hollis iki tane gördüklerini öne sürüyorlardı. Ama Peter onları sorguya çekince, emin olmadıklarını itiraf etmek zorunda kaldılar. Bütün Küçüklerin saçları kısacık olduğundan, kız mı erkek mi olduklarını anlamak zordu ve daha büyük çocuklar görmemişlerdi.</p>

  <p class="normal1">Vakit dördüncü günün ikindisiydi ve Michael nihayet uyanmıştı. Beşi büyük kulübede toplanmışlardı; Mausami’yle Amy bitişik kulübedeydiler. Peter’la Hollis, Olson’la birlikte tarlalarda yaptıkları gezintiden dönmüşlerdi. Gezintinin asıl amacı çite tekrar bakmaktı, çünkü Michael yola çıkabilir hale gelir gelmez gitmeye karar vermişlerdi. Bunu Olson’a açmaları söz konusu değildi, çünkü her ne kadar Peter o adamdan hoşlandığını itiraf etmek zorunda olsa da ve ona güvenmemek için belirli bir sebep bulamasa da, Barınak’ta pek çok tuhaflık vardı ve dün geceki olaylardan sonra Peter, Olson’ın niyetinden iyice şüpheye düşmüştü. Olson hepsine yönelik kısa bir ağırlama konuşması yapmıştı, ama gece ilerledikçe Peter kalabalığın samimiyetsiz sevecenliğini huzursuz, hatta rahatsız edici bulmaya başlamıştı. Herkes temelde birbirinin aynısıydı ve sabahleyin Peter hiç kimseyi net anımsayamadığını fark etmişti; zihninde bütün yüzlerle sesler birbirine karışmıştı. Tek bir kişinin bile Koloni’yi veya oranın nasıl kurulduğunu sormadığını fark etmişti – düşündükçe anlamsız geliyordu bu. Başka bir yerleşim merkezini merak etmeleri çok doğal olmaz mıydı? Onlara yolculukları ve gördükleri hakkında sorular sormaları? Ama Peter’la diğerleri yoktan var oluvermişlerdi sanki. Kimsenin onlara ismini bile söylemediğini fark etmişti.</p>

  <p class="normal1">Bir araç çalmaları gerekecekti; bu konuda herkes hemfikirdi. Bir sonraki mesele yakıttı. Güneydeki tren raylarını takip ederek yakıt deposunu arayabilirlerdi veya yeterince yakıtları varsa güneye, Las Vegas Havaalanı’na gidip oradan da kuzeye, tekrar 15. Otoban’a sapabilirlerdi. Peşlerine düşülecekti muhtemelen; Peter, Olson’ın kamyonlarından birini mücadele etmeden bırakacağını sanmıyordu. Bundan kaçınmak için dosdoğru doğuya, test alanına gidebilirlerdi, ama orada yol ve kasaba yoktu ve arazi Barınak civarındaki gibiyse mahsur kalmak isteyecekleri bir yer değildi.</p>

  <p class="normal1">Geriye silah meselesi kalıyordu. Alicia bir yerlerde bir cephanelik olduğuna inanıyordu –Olson ne derse desin, baştan beri gördükleri silahların dolu olduğunu düşünüyordu– ve dün gece bu konuda Jude’un ağzını aramak için elinden geleni yapmıştı. Jude bütün akşam onun yanından ayrılmamıştı –tıpkı Olson’ın Peter’ın yanından ayrılmadığı gibi– ve sabahleyin onu bir kamyonete bindirip bina kompleksinin geri kalanını gezdirmişti. Peter bundan hoşlanmamıştı, ama fark edilmeden bilgi toplama fırsatlarını kullanmaları gerekiyordu.</p>

  <p class="normal1">Bir cephanelik varsa bile Jude yerini söylememişti. Belki de Olson gerçeği söylüyordu, ama bu konuda riske giremezlerdi. Hem her halükârda, yanlarında getirdikleri silahlar bir yerlerdeydi mutlaka – Peter üç tüfek, dokuz bıçak, en az altı şarjör ve birkaç el bombası getirdiklerini düşünüyordu.</p>

  <p class="normal1">“Peki ya hapishane?” diye sordu Caleb.</p>

  <p class="normal1">Peter bunu düşünmüştü bile. Kale gibi olan hapishane bir şeyleri saklamaya uygun bir yerdi. Ama şimdilik hiçbiri hapishaneye, içeri girmenin yolunu bulacak kadar yaklaşmamışlardı. Orası Olson’ın söylediği gibi terk edilmiş görünüyordu.</p>

  <p class="normal1">“Bence havanın kararmasını bekleyip oraya gidelim” dedi Hollis. “Orada ne olduğunu öğrenmemiz şart.”</p>

  <p class="normal1">Peter, Sara’ya döndü. “Michael ne kadar uzağa gidebilir sence?”</p>

  <p class="normal1">Sara şüpheyle kaşlarını çattı. “Onda ne terslik olduğunu bile bilmiyorum. Belki sahiden de sıcak çarpmıştır, ama sanmıyorum.”</p>

  <p class="normal1">Bu konudaki şüphelerini daha önce de dile getirmişti. Michael’ın nöbet geçirmesine yol açacak kadar ciddi bir sıcak çarpmasının onu çok büyük ihtimalle öldüreceğini, çünkü o durumda beyninin şişeceğini söylemişti. Michael’ın uzun süre baygın kalmasının sebebi bu olabilirdi, ama artık uyanıktı ve Sara onda beyin hasarı belirtisine rastlamamıştı. Michael’ın konuşması ve motor koordinasyonu normaldi; gözbebekleri de normal ve tepkiliydi. Sanki derin ama normal bir uykuya dalmış ve sonra uyanıvermişti.</p>

  <p class="normal1">“Hâlâ çok halsiz” diye devam etti Sara. “Bunun sebebi dehidrasyon kısmen. Ama yola çıkacak hale gelmesi iki üç günü bulabilir.”</p>

  <p class="normal1">Alicia inleyerek yatağına geri oturdu. “O kadar dayanabileceğimi sanmam.”</p>

  <p class="normal1">“Sorun ne?” diye sordu Peter.</p>

  <p class="normal1">“Sorun Jude. Onların huyuna suyuna gitmemiz gerektiğini biliyorum, ama daha ne kadar dayanmak zorunda kalacağımı merak ediyorum.”</p>

  <p class="normal1">Ne demek istediği açıktı. “Sence onu... ne bileyim, biraz daha oyalayabilir misin?”</p>

  <p class="normal1">“Beni merak etme. Başımın çaresine bakabilirim. Ama Jude’un hoşuna gitmeyecek.” Duraksadı, birden kararsızlığa kapılmıştı. “Bir şey daha var, Jude’la alakasız. Bundan bahsetmeli miyim emin değilim. Liza Chou’yu hatırlayan var mı?”</p>

  <p class="normal1">Peter hatırlıyordu, en azından ismen. Liza, Yaşlı Chou’nun kuziniydi. O ve ailesi, ağabeyiyle ebeveyni Karanlık Gece’de yitirilmişlerdi – ya öldürülmüşlerdi ya da dönüştürülmüşlerdi, Peter anımsayamıyordu. Liza’yı hayal meyal hatırlıyordu, Sığınak’ta birlikte geçirdikleri zamanlardan. Liza büyük çocuklardan biriydi, Peter’a neredeyse yetişkin gibi görünürdü.</p>

  <p class="normal1">“Ne olmuş ona?” diye sordu Hollis.</p>

  <p class="normal1">Alicia duraksadı. “Bugün onu gördüm galiba.”</p>

  <p class="normal1">“Bu imkânsız” dedi Sara gülerek.</p>

  <p class="normal1">“İmkânsız olduğunu <span class="ideitalik">biliyorum.</span> Buradaki <span class="ideitalik">her şey</span> imkânsız. Ama Liza’nın yanağında bir yara izi vardı, bunu hatırlıyorum. Kaza mı geçirmişti neydi unuttum. O yara izinin aynısını gördüm.”</p>

  <p class="normal1">Peter öne eğildi. Bu yeni bilgi önemli gibiydi, zihninde giderek beliren ve tamamen kavrayamadığı bir bütünün parçası gibiydi. “Nerede?”</p>

  <p class="normal1">“İnek ahırlarında. Onun da beni gördüğüne eminim. Yanımda Jude vardı, o yüzden gidip konuşamadım. Tekrar baktığımda gitmişti.”</p>

  <p class="normal1">Kaçıp bir şekilde buraya gelmiş olabilir, diye düşündü Peter. Ama Liza o zamanlar bir genç kızdı, onca yolu nasıl kat etmiş olabilirdi ki?</p>

  <p class="normal1">“Bilmiyorum Lish. Emin misin?”</p>

  <p class="normal1">“Hayır, emin değilim. Emin olmaya fırsat bulamadım. Liza Chou’ya çok benziyordu diyorum sadece.”</p>

  <p class="normal1">“Hamile miydi?” diye sordu Sara.</p>

  <p class="normal1">Alicia bir an düşündü. “Aslında evet.”</p>

  <p class="normal1">“Kadınların çoğu hamile” dedi Hollis. “Mantıklı aslında, değil mi? Sonuçta Küçük Küçük’tür.”</p>

  <p class="normal1">“Ama niye hiç erkek çocuk yok?” diye devam etti Sara. “Hem o kadar kadın hamileyse, daha fazla çocuk olması gerekmez miydi?”</p>

  <p class="normal1">“Çok çocuk yok mu?” diye sordu Alicia.</p>

  <p class="normal1">“Şey, var sanıyordum. Ama dün gece en fazla bir düzine saydım. Hep aynı çocukları görüyorum sanki.”</p>

  <p class="normal1">“Hollis, dışarıda çocuklar gördüğünü söylemiştin” dedi Peter.</p>

  <p class="normal1">İriyarı adam başıyla onayladı. “Şu lastik yığınının üstünde oynuyorlar.”</p>

  <p class="normal1">“Pabuç, bir baksana.”</p>

  <p class="normal1">Caleb yatağından kalktı ve kapıya gidip araladı.</p>

  <p class="normal1">“Tahmin edeyim” dedi Sara. “Çarpık dişli kız ve arkadaşı, küçük sarışın kız.”</p>

  <p class="normal1">Caleb onlara döndü. “Sara haklı. Dışarıdakiler o kızlar.”</p>

  <p class="normal1">“İşte bunu kastediyorum” dedi Sara ısrarla. “Hep aynı çocuklar. Sanki çok çocuk olduğunu <span class="ideitalik">düşünelim</span> diye oraya gelip duruyorlar.”</p>

  <p class="normal1">“Bunun anlamı ne peki?” Konuşan Alicia’ydı. “Tamam, erkek çocuk meselesinin tuhaf olduğuna katılıyorum. Ama bu... bilmiyorum Sara.”</p>

  <p class="normal1">Sara dönüp Alicia’ya bakarak saldırgan bir tavırla omuzlarını kaldırdı. “On beş yıl önce ölen bir kızı gördüğünü söyleyen sensin. Şimdi kaç yaşında olması gerekir, yirmilerinin ortasında mı? Onun Liza Chou olduğunu nereden anladın?”</p>

  <p class="normal1">“Söyledim ya. Yara izinden. Ayrıca Chouları görünce tanırım diye düşünüyorum.”</p>

  <p class="normal1">“Sana inanmamız mı gerekiyor yani?”</p>

  <p class="normal1">Sara’nın sert sesi Alicia’yı sinirlendirmiş gibiydi. “İnanıp inanmamanız umurumda değil. Ben ne gördüğümü biliyorum.”</p>

  <p class="normal1">Peter daha fazla dayanamadı. “Yeter, ikiniz de kesin artık.” İki kadın öfkeyle bakışıyorlardı. “Kavga etmek sorunlarımızı çözmez. Neyiniz var sizin?”</p>

  <p class="normal1">İki kadın da yanıt vermediler; odada yoğun bir gerginlik vardı. Sonra Alicia iç geçirip tekrar yatağa oturdu.</p>

  <p class="normal1">“Boşverin. Beklemekten sıkıldım o kadar. Burada gözüme uyku girmiyor. Hava öyle sıcak ki, bütün gece kâbus görüyorum.”</p>

  <p class="normal1">Bir an kimse konuşmadı.</p>

  <p class="normal1">“Şişman kadın?” dedi Hollis.</p>

  <p class="normal1">Alicia birden doğruldu. “Ne dedin?”</p>

  <p class="normal1">“Mutfakta.” Hollis’in sesi ciddiydi. “Önceki Zaman’dan.”</p>

  <p class="normal1">Caleb kapıdan onlara yaklaştı. “<span class="ideitalik">Sana söylüyorum, çocuk doğuştan salak değil...</span>”</p>

  <p class="normal1">Sara cümleyi tamamladı: “<span class="ideitalik">...dayak yiye yiye salaklaştı.</span>” Yüzünde hayret vardı. “Ben de rüyamda onu görüyorum.”</p>

  <p class="normal1">Şimdi herkes Peter’a bakıyordu. Arkadaşları neden bahsediyorlardı? Şişman kadın kimdi?</p>

  <p class="normal1">Hayır anlamında kafa salladı. “Üzgünüm.”</p>

  <p class="normal1">“Ama sen hariç hepimiz aynı rüyayı görüyoruz” dedi Sara.</p>

  <p class="normal1">Hollis sakalını sıvazlayıp kafa salladı. “Öyle görünüyor.”</p>

  <p><br class="chapter" /></p>

  <p class="normal1">Michael derin bir uykuya dalıp çıkarken kapının açıldığını işitti. Paravanın yanında bir kız belirdi. Billie’den gençti, ama üstünde aynı tuhaf turuncu giysi vardı ve onun da saçları kısacık kesilmişti. Bir tepsi taşıyordu.</p>

  <p class="normal1">“Acıkmışsındır diye düşündüm.”</p>

  <p class="normal1">Kız yaklaşırken sıcak yemek kokusu Michael’ın duyularında elektrik akımı etkisi yaptı. Birden kurt gibi acıktı. Kız tepsiyi Michael’ın kucağına bıraktı: Kahverengi sulu bir çeşit et, haşlanmış bezelye ve en şahanesi kalın bir dilim tereyağlı ekmek. Yanda duran metal çatal ve bıçak, kaba bir bezle sarılıydı.</p>

  <p class="normal1">“Ben Michael” dedi Michael.</p>

  <p class="normal1">Kız hafifçe kafa sallayarak gülümsedi. Neden herkes sürekli gülümsüyordu?</p>

  <p class="normal1">“Ben Mira.” Michael kızın yüzünün kızardığını gördü. Kızın kısacık saçları beyazdı, Küçük saçı gibiydi. “Sana bakan bendim.”</p>

  <p class="normal1">Michael bunun tam olarak ne anlama geldiğini merak etti. Uyandığından beri geçen saatlerde bölük pörçük anılar geri gelmişti. İnsan sesleri, şekiller, etrafında hareket eden vücutlar, teninde ve ağzında hissettiği sular.</p>

  <p class="normal1">“Sana teşekkür borçluyum herhalde.”</p>

  <p class="normal1">“Ah, seve seve yaptım.” Kız onu bir an inceledi. “Gerçekten uzaklardan geldin, değil mi?”</p>

  <p class="normal1">“Uzaklar?”</p>

  <p class="normal1">Kız zarifçe omuz silkti. “Bir burası var, bir de uzaklar var.” Burnunu tepsiye doğru kaldırdı. “Yemeyecek misin?”</p>

  <p class="normal1">Michael yumuşacık ve leziz ekmekle başladı, sonra da ete ve nihayet bezelyelere geçti; sert ve acıydı ama yine de tatmin ediciydi. O karnını doyururken kız yatağın yanına bir sandalye çekti ve gözlerini Michael’a dikti, mest olmuş haldeydi, sanki Michael’ın çiğnediği her lokma ona da haz veriyordu. Bu insanlar ne tuhaftı.</p>

  <p class="normal1">“Sağ ol” dedi Michael, tabağında sadece yağ lekeleri kalınca. Bu kız kaç yaşındaydı ki? On altı. “Muhteşemdi.”</p>

  <p class="normal1">“Daha getirebilirim. Ne istersen.”</p>

  <p class="normal1">“Tıka basa doydum, cidden.”</p>

  <p class="normal1">Kız tepsiyi onun kucağından alıp kenara koydu. Michael kızın gitmeye hazırlandığını düşündü, ama kız yerden yüksekte duran yatağa yine yaklaştı.</p>

  <p class="normal1">“Seni... seyretmeyi seviyorum Michael.”</p>

  <p class="normal1">Michael yüzünün kızardığını hissetti. “Mira? Adın Mira, değil mi?”</p>

  <p class="normal1">Kız başıyla onaylayarak Michael’ın battaniyenin üstündeki elini aldı ve kendi eliyle sarmaladı. “Adımı söylemen hoşuma gitti.”</p>

  <p class="normal1">“Evet, şey, eee...”</p>

  <p class="normal1">Ama Michael devam edemedi; kız birden onu öpmeye başlamıştı. Michael’ın ağzına tatlı bir yumuşaklık dalgası doldu; duyularının allak bullak olduğunu hissetti. Kız onu öpüyordu! Öpüyordu! Michael da kızı öpüyordu!</p>

  <p class="normal1">“Babam bebek yapabilirsin diyor” diyordu kız; Michael onun sıcak nefesini yüzünde hissediyordu. “Bebek yaparsam halkaya gitmem gerekmeyecek. Babam istediğin adamı seçebilirsin diyor. Benim olur musun Michael? Benim olur musun?”</p>

  <p class="normal1">Michael düşünmeye çalışıyordu, kızın söylediklerini ve yaptıklarını anlamaya çalışıyordu; kız şimdi üstündeydi anlaşılan, kasığına oturmuştu, yüzü hâlâ Michael’ın yüzüne yaslıydı – Michael’ın güdüleri ve duyumları onu sessizce itaat etmeye yöneltiyordu. Bebek? Kız bebek sahibi olmak mı istiyordu? Bebek sahibi olursa halka takmak zorunda kalmayacaktı, öyle mi?</p>

  <p class="normal1">“Mira!”</p>

  <p class="normal1">Anlık bir kargaşa; kız gitmişti, çekilip alınmıştı. Oda birden adamlarla, turuncu tulumlu iriyarı adamlarla dolmuştu. Biri Mira’yı kolundan tutuyordu. Erkek değildi: Billie.</p>

  <p class="normal1">“Bunu” dedi Billie kıza, “görmemiş olayım.”</p>

  <p class="normal1">“Dinle” dedi Michael konuşmayı başararak, “benim suçumdu, gördüğünü sandığın şey her ne idiyse...”</p>

  <p class="normal1">Billie onu buz gibi bir bakışla susturdu. Arkasındaki adamlardan biri kıkırdadı.</p>

  <p class="normal1">“Sakın senin fikrinmiş gibi davranma.” Billie tekrar Mira’ya baktı. “Eve git” diye emretti. “Çabuk eve git.”</p>

  <p class="normal1">“O benim! Bana ait!”</p>

  <p class="normal1">“Yeter Mira. Dosdoğru eve gitmeni ve orada beklemeni istiyorum. Kimseyle konuşma. Anlaşıldı mı?”</p>

  <p class="normal1">“O halkaya gitmeyecekmiş!” diye haykırdı Mira. “Babam öyle dedi!”</p>

  <p class="normal1">Yine o sözcük, diye düşündü Michael. Halka. Halka neydi ki?</p>

  <p class="normal1">“Hemen buradan gitmezsen halkaya gidecek. Haydi git şimdi.”</p>

  <p class="normal1">Bu son sözler işe yaramış gibiydi; Mira sustu ve Michael’a bakmadan paravanın arkasına daldı. Michael bir yandan son birkaç dakikanın hislerini –şehvet, şaşkınlık, utanç– yaşarken, bir yandan da <span class="ideitalik">Ne şanssızım. Bir daha gelmez,</span> diye düşünüyordu.</p>

  <p class="normal1">“Danny, git arkadan kamyonu getir. Tip, sen benimle kal.”</p>

  <p class="normal1">“Bana ne yapacaksınız?”</p>

  <p class="normal1">Billie küçük bir metal kutu çıkarmıştı. Baş ve işaretparmaklarını kullanarak kutudan bir tutam toz aldı ve bir bardak suya serpti. Bardağı Michael’a uzattı.</p>

  <p class="normal1">“Fondip yap.”</p>

  <p class="normal1">“Onu içmem.”</p>

  <p class="normal1">Billie sabırsızca iç geçirdi. “Tip, yardım eder misin?”</p>

  <p class="normal1">Adam öne çıkıp Michael’ın tepesine dikildi.</p>

  <p class="normal1">“Güven bana” dedi Billie. “Tadını sevmeyeceksin, ama kendini hemen çok daha iyi hissedeceksin. Ve artık şişman kadını görmeyeceksin.”</p>

  <p class="normal1">Şişman kadın, diye düşündü Michael. Önceki Zaman’daki, mutfaktaki şişman kadın.</p>

  <p class="normal1">“Onu nereden?..”</p>

  <p class="normal1">“İç hadi. Yolda açıklarım.”</p>

  <p class="normal1">Kaçış yok gibiydi. Michael suyu içti. Uçanlar adına, tadı berbattı.</p>

  <p class="normal1">“Bu ne yahu?”</p>

  <p class="normal1">“Bilmesen daha iyi.” Billie bardağı ondan aldı. “Bir şey hissediyor musun?”</p>

  <p class="normal1">Michael hissediyordu. Sanki içindeki uzun, gergin bir tel çekilmişti. Varlığının özünden parlak enerji dalgaları yayılıyor gibiydi. Ağzını açıp bu keşfini söyleyecekken birden güçlü bir spazmla tepeden tırnağa, hıçkırarak sarsıldı.</p>

  <p class="normal1">“İlk bir iki seferde öyle olur” dedi Billie. “Nefes al.”</p>

  <p class="normal1">Michael tekrar hıçkırdı. Odanın renkleri tuhaf bir şekilde canlıydı, sanki etrafındaki bütün yüzeyler bu yeni enerji ağının parçasıydı.</p>

  <p class="normal1">“Çenesini kapasa iyi olur” diye uyardı Tip.</p>

  <p class="normal1">“Bu muhteşem” demeyi başardı Michael. Hıçkırmamak için yutkundu.</p>

  <p class="normal1">İkinci adam koridordan dönmüştü. “Hava kararıyor” dedi çabucak. “Yola çıkmalıyız.”</p>

  <p class="normal1">“Giysilerini verin.” Billie tekrar Michael’a baktı. “Peter mühendis olduğunu söylüyor. Her şeyi tamir edebileceğini. Bu doğru mu?”</p>

  <p class="normal1">Michael, Sara’nın kendisine gizlice verdiği kâğıttaki yazıyı düşündü.</p>

  <p class="normal1"><span class="ideitalik">Onlara hiçbir şey söyleme.</span></p>

  <p class="normal1">“Eee?”</p>

  <p class="normal1">“Sanırım.”</p>

  <p class="normal1">“Sanma Michael. Bu önemli. Yapabilir misin, yapamaz mısın?”</p>

  <p class="normal1">Michael diğer iki adama göz attı; kendisine hevesle, sanki her şey vereceği yanıta bağlıymış gibi bakıyorlardı.</p>

  <p class="normal1">“Tamam, evet.”</p>

  <p class="normal1">Billie başıyla onayladı. “Öyleyse giyin ve söylediğimiz her şeyi yap.”</p>
</body>
</html>
