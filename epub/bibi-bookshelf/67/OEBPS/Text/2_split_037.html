<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_39"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Yirmi altı<br class="calibre3" /></h2>

  <p class="normal1">Albay’la birlikte başlamıştı. İlk birkaç saatte herkes en azından bunda hemfikir oldu.</p>

  <p class="normal1">Albay’ı günlerdir gören olmamıştı; ne kovanlıkta, ne ahırlarda, ne de bazen geceleri gittiği iskelelerde görülmüştü. Peter’ın nöbet tuttuğu yedi gecede onu görmediği kesindi, ama bunu tuhaf bulmamıştı; Albay kafasına estikçe gelip giderdi ve bazen günlerce ortadan kaybolduğu olurdu.</p>

  <p class="normal1">İnsanların bildiği şey (bu önce Hollis tarafından rapor edildi, ama başkaları tarafından doğrulandı) Albay’ın gece yarısını biraz geçe iskelede, Üçüncü Atış Platformu’nun civarında görüldüğüydü. Sessiz bir geceydi, virallerden eser yoktu; gökyüzünde Ay seçilmiyordu, Sur’un ötesindeki açık arazi projektörlerle aydınlanıyordu. Albay’ın orada durduğunu sadece birkaç kişi görmüş ve önemsememişti. Hey, işte Albay, demişlerdi belki de. Bu ihtiyar da kendini emekli edemedi bir türlü. Maalesef bu gece yapılacak iş yok.</p>

  <p class="normal1">Albay birkaç dakika öylece durup, dişlerden yapılma kolyesini okşayarak aşağıdaki boş araziye bakmıştı. Hollis onun Alicia’yla konuşmaya geldiğini varsaymıştı, ama Alicia’nın yerini bilmiyordu ve zaten Albay onu aramaya kalkışmamıştı. Silahlı değildi ve kimseyle konuşmamıştı. Hollis tekrar baktığında Albay ortalıkta yoktu. Koşuculardan biri, Kip Darrell sonradan onun merdivenden indiğini ve tahkimata, ağıllara doğru gittiğini gördüğünü öne sürdü.</p>

  <p class="normal1">Onu tekrar gördüklerinde Albay dışarıdaydı, arazide koşuyordu.</p>

  <p class="normal1">“İşaret!” diye bağırdı koşuculardan biri. “İşaret var!”</p>

  <p class="normal1">Hollis onu gördü, <span class="ideitalik">onları</span> gördü. Arazinin kenarındaki üç virallik bir grup ışığa atladı.</p>

  <p class="normal1">Albay dosdoğru onlara koşuyordu.</p>

  <p class="normal1">Hemen üstüne atladılar, onu bir dalga gibi kapladılar, hırlayarak ısırdılar; bu arada çok yukarıdaki iskeleden atılan bir düzine ok kavis çizerek uçtu, ama mesafe çok fazlaydı; o uzaklıktan isabet ettirebilmek için çok şanslı olmak gerekirdi.</p>

  <p class="normal1">Albay’ın ölmesini seyrettiler.</p>

  <p class="normal1">Sonra kızı gördüler. Arazinin kenarındaydı, gölgelerden tek başına çıkmıştı. Hollis sonradan başta hepsinin onu viral sandıklarını ve herkesin zaten tetikte olduğunu, hareket eden her şeye ok atmaya hazır olduklarını söyledi. Kız araziden ana Sur kapısına doğru, ok yağmuru altında koşarken omzuna bir ok saplanınca (Hollis çıkan boğuk sesi <span class="ideitalik">duydu</span>) topaç gibi döndü. Yine de ilerlemeyi sürdürdü.</p>

  <p class="normal1">“Bilmiyorum” diye itiraf etti Hollis sonradan. “Onu ben vurmuş olabilirim.”</p>

  <p class="normal1">Artık Alicia gelmişti, iskelede koşarken herkese bağırıyordu; ok atmayı kesin, o bir insan, <span class="ideitalik">insan yahu</span>, halatları getirin, <span class="ideitalik">lanet olası halatları getirin çabuk</span> diye bağırıyordu. Anlık bir karmaşa yaşandı: Soo ortalıkta yoktu ve Sur’u aşma emrini ancak o verebilirdi. Alicia buna hiç aldırmıyor gibiydi. Tek kelime edilmesine fırsat vermeden, elinde haladı tutarak Sur’un tepesine sıçradı ve kendini boşluğa bıraktı.</p>

  <p class="normal1">Hollis sonradan bunun hayatında gördüğü en tuhaf şey olduğunu söyledi.</p>

  <p class="normal1">Alicia Sur boyunca kayarak hızla aşağı indi, ayakları havada koşma hareketi yapıyordu, halat Sur’un tepesinden vızıldayarak geçerken üç kişi Alicia yere düşmeden önce freni çekmeye çalışıyorlardı telaşla. Mekanizma bir metal çığlığı atarak dururken Alicia yere düştü, tozlarda yuvarlanıp ayağa fırladı ve koşmaya başladı. Viraller yirmi metre ötedeydiler, hâlâ Albay’ın cesedinin etrafındaydılar; Alicia’nın yere düştüğünü duyunca hep birlikte dönüp hırlayarak havayı kokladılar.</p>

  <p class="normal1">Taze kan.</p>

  <p class="normal1">Kız artık Sur’un dibine sinmiş karanlık bir şekildi. Sırtının ortasında parlak bir kabartı, sırt çantası vardı – saplanan ok omzuyla beraber çantasını da delmişti ve şimdi çanta kızın kanıyla kaplandığından kaygandı ve parlıyordu. Alicia kızı bohçaymış gibi kapıp omzuna attı ve koşmaya çalıştı. Arkasındaki haladı boşvermişti, çünkü artık işe yaramazdı. Tek şansı Sur kapısıydı.</p>

  <p class="normal1">Herkes donakalmıştı. Sur kapısını açmak ne olursa olsun yasaktı. Gece vakti açmak. Kimse için açılmazdı, Alicia için bile.</p>

  <p class="normal1">Teyze’nin sundurmasından hengâmeye doğru koşan Peter tam o sırada iskele alanına girdi. Kışladan fırlayan Caleb, ana Sur kapısına Peter’dan hemen önce vardı. Diğer tarafta olup bitenlerden habersiz olan Peter, Hollis’in iskeleden seslendiğini duydu.</p>

  <p class="normal1">“Lish!”</p>

  <p class="normal1">“Ne?”</p>

  <p class="normal1">“Lish!” diye haykırdı Hollis. “Dışarıda!”</p>

  <p class="normal1">Çark kabinine önce Caleb ulaştı. Sonradan bu yüzden suçlanacaktı, Peter ise aklanacaktı. Alicia kapıya vardığında kapı sadece kızla birlikte geçebileceği kadar açıktı. Sonra kapının kanatlarını hemen kapatabilseler, sonraki olaylardan hiçbiri gerçekleşmeyecekti muhtemelen. Ama Caleb freni boşa almıştı. Ağırlıklar düşüyordu, zincirlerden aşağı kaydıkça hızlanıyordu; artık kapıyı yerçekimi kanunu açıyordu. Peter çarkı kavradı. Arkasından ve tepesinden haykırışlar geldiğini, oklar fırlatıldığını, Nöbetçilerin merdivenlerden iskele alanına telaşla indiklerini işitti. Yardıma gelenler çarkı tuttular – Ben Chou’yla Ian Patal ve Dave Levine. Çark çileden çıkarıcı bir yavaşlıkla ters yönde dönmeye başladı.</p>

  <p class="normal1">Ama artık çok geçti. Üç viralden sadece biri içeri girmeyi başardı. Ama bu yeterliydi.</p>

  <p class="normal1">Viral dosdoğru Sığınak’a yöneldi.</p>

  <p class="normal1">Binaya ilk ulaşan kişi Hollis oldu; o sırada viral çatıya sıçrıyordu. Çatıda suda seken bir taş gibi ilerleyip iç avluya atladı. Hollis ön kapıdan içeri dalarken içeride cam kırıldığını işitti.</p>

  <p class="normal1">Büyük Oda’ya Mausami’yle aynı anda ulaştı; ikisi farklı koridorlardan geçerek odaya zıt yönlerden girmişlerdi. Mausami silahsızdı; Hollis’in tatar yayı vardı. Beklenmedik bir sessizlikle karşılaştılar. Hollis kendini çığlıklara ve kaosa, çil yavrusu gibi kaçışan çocuklara hazırlamıştı. Ama çocukların neredeyse hepsi yataklarındaydı, korkulu ve şaşkın gözleri faltaşı gibi açıktı. Birkaçı yataklarının altına girmeyi başarmıştı; Hollis içeri dalarken en yakın sırada bir hareket algıladı; üç J’den biri, June veya Jane ya da Juliet yatağından atlayıp altına dalıvermişti. Odayı aydınlatan tek ışık kırık pencereden giriyordu; pencerenin çapraz gölgesi titreşiyordu hâlâ.</p>

  <p class="normal1">Viral, Dora’nın beşiğine eğilmişti.</p>

  <p class="normal1">“Hey!” diye seslendi Mausami. Kollarını başının üstüne kaldırıp salladı. “Hey, buraya bak!”</p>

  <p class="normal1">Leigh neredeydi? Öğretmen neredeydi? Viral, Mausami’nin sesini duyunca yüzünü hemen o tarafa kaldırdı. Gözlerini kırpıştırdı, başını uzun boynunun üstünde yana eğdi. Gergin, kıvrık boğazında bir yerlerden ıslak bir tıkırtı geliyordu.</p>

  <p class="normal1">“Buraya!” diye seslendi Hollis, yaratığın dikkatini çekmek için Mausami’yi taklit edip kollarını sallayarak. “Evet, bu tarafa bak!”</p>

  <p class="normal1">Viral ona döndü ve karşısına geçti. Boynunun dibinde bir şey, bir çeşit mücevher parlıyordu. Ama buna kafa yoracak zaman yoktu; Hollis’in eline ok atma fırsatı geçmişti. O sırada odaya Leigh girdi. Ofiste uyuyordu ve hiçbir şey duymamıştı. Leigh çığlık atarken Hollis tatar yayıyla nişan aldı ve ok attı.</p>

  <p class="normal1">İyi bir atıştı, temiz bir atıştı, ok tam zayıf noktaya saplandı: Hollis hedefi on ikiden vuracağını ok fırlar fırlamaz hissetmişti. Ve okla yaratığın arasında beş metreden az mesafe kaldığında gerçeği anladı. Sicime asılı parlak anahtar; viralin kederli gözlerindeki minnet. Okun –merhametli, korkunç, geri çağrılamaz okun– viralin göğsünün tam ortasına saplandığı anda Hollis’in ağzından tek bir sözcük çıktı.</p>

  <p class="normal1">“Arlo.”</p>

  <p class="normal1">Hollis kardeşini öldürmüştü.</p>

  <p><br class="chapter" /></p>

  <p class="normal1">Sara, Yürüyen’in varlığını ilk kez bir rüyada öğrenmişti –gerçi bunu hatırlamıyordu ve asla hatırlamayacaktı– o kafa karıştıcı ve sevimsiz rüyada küçüklüğüne dönmüştü. Mısır çöreği yapıyordu. Mutfakta bir taburenin üstüne çıkmıştı, geniş bir ahşap kâsenin içindeki hamuru karıştırıyordu; burası hem kaldığı evin mutfağı, hem de Sığınak’taki mutfaktı ve kar yağıyordu: Usul usul yağan kar gökyüzünden düşmüyordu çünkü gökyüzü yoktu; Sara’nın yüzünün önünde yoktan varoluyordu sanki. Kar tuhaftı; neredeyse hiç kar yağmazdı, hele Sara’nın anımsayabildiği kadarıyla bir evin içinde yağmamıştı hiç, ama düşünmesi gereken daha önemli meseleler vardı. Serbest kalma günüydü, birazdan Öğretmen onu almaya gelecekti, ama Sara mısır çöreği hazırlamazsa dış dünyada aç kalırdı; Öğretmen ona dış dünyadaki insanların sadece mısır çöreği yediklerini açıklamıştı.</p>

  <p class="normal1">Sonra bir adam belirdi. Gabe Curtis’ti. Mutfak masasında oturuyordu, önünde boş bir tabak vardı. “Hazır mı?” diye sordu Sara’ya ve sonra yanında oturan kıza dönüp “Mısır çöreğini oldum olası severim” dedi. Biraz kaygılanan Sara bu kızın kim olduğunu merak etti –kıza bakmaya çalıştı ama nedense göremedi; onu ne zaman görmeye çalışsa, kızın bir saniye önce ayrıldığı yere bakıyordu hep– ve şimdi yeni bir yerde bulunduğunu önce yavaşça, sonra birden fark etti. Öğretmenin onu getirdiği odadaydı, dışarısının anlatıldığı mekândaydı ve anne babası oradaydı, bekliyor; kapıda duruyorlardı. “Onlarla git Sara” dedi Gabe. “Gitme vaktin geldi. Koş, durmadan koş.” “Ama sen ölüsün” dedi Sara ve anne babasına bakınca yüzlerinin yerinde sadece karanlığın olduğunu, sanki onlara bir su akıntısının içinden baktığını fark etti; boyunlarında bir tuhaflık vardı. Şimdi odanın dışından darbe sesleri geliyordu ve birisi adını sesleniyordu. “Hepiniz ölüsünüz.”</p>

  <p class="normal1">Sonra uyandı. Soğuk ocağın yanındaki sandalyede uyuyakalmıştı. Kapı sesine uyanmıştı; dışarıda birisi vardı, ona sesleniyordu. Michael neredeydi? Saat kaçtı?</p>

  <p class="normal1">“Sara! Kapıyı aç!”</p>

  <p class="normal1">Caleb Jones? Sara kapıyı açınca, kapıya yeniden vurmak üzere olan delikanlının yumruğu havada kalakaldı.</p>

  <p class="normal1">“Hemşireye ihtiyacımız var.” Delikanlı soluk soluğaydı. “Birisi vuruldu.”</p>

  <p class="normal1">Sara hemen pür dikkat kesildi ve kapının yanındaki masada duran ilkyardım çantasını aldı. “Kim?”</p>

  <p class="normal1">“Lish getirdi.”</p>

  <p class="normal1">“Lish mi? Lish mi vuruldu?”</p>

  <p class="normal1">Caleb hayır anlamında kafa salladı; hâlâ soluk soluğaydı. “O değil. Kız.”</p>

  <p class="normal1">“Hangi kız?”</p>

  <p class="normal1">Caleb’ın gözleri şaşkındı. “O bir Yürüyen Sara.”</p>

  <p class="normal1">Hastane’ye vardıklarında projektörlerin ötesindeki gökyüzü solmaya başlamıştı. İçeride kimsenin olmaması Sara’ya tuhaf geldi. Caleb’ın anlattıklarından yola çıkarak bir kalabalık görmeyi beklemişti. Basamakları çıkıp koğuşa daldı.</p>

  <p class="normal1">En yakın yatakta bir kız yatıyordu.</p>

  <p class="normal1">Sırtüstü yatıyordu, ok hâlâ omzuna gömülüydü; sırtında siyah bir şey vardı. Kızın başında duran Alicia’nın kazağında kan lekeleri vardı.</p>

  <p class="normal1">“Sara, bir şeyler yap” dedi Alicia.</p>

  <p class="normal1">Sara hemen ilerleyip elini kızın ensesinin altına soktu ve nefes alıp almadığını kontrol etti. Kızın gözleri kapalıydı. Nefesleri hızlı ve yüzeyseldi, cildi serin ve nemliydi. Sara kızın boynunda nabız aradı; kızın kalbi hızlı atıyordu, kuş kalbi gibi.</p>

  <p class="normal1">“Şokta. Döndürmeme yardım edin.”</p>

  <p class="normal1">Ok kızın sol omzundan, köprücükkemiğinin kaşık şeklindeki kıvrımının hemen altından girmişti. Alicia ellerini kızın omuzlarının altına soktu, Caleb da kızın ayaklarını tuttu ve birlikte onu yan döndürdüler. Sara bir makas alıp kızın arkasına oturarak kanlı sırt çantasını kesip çıkardı ve ardından ince tişörtünü boyun kısmından keserek ve geri kalanını yırtarak çıkarınca ortaya ergenliğin başlarındaki bir çocuğun zayıf vücudu– yeni başgöstermiş küçük memeleri ve soluk cildi çıktı. Okun tırtıklı ucu, kızın kürekkemiğinin hemen yukarısındaki yıldız şeklinde bir yaradan çıkmıştı.</p>

  <p class="normal1">“Bunu kesmem gerekiyor. Bu makastan daha büyük bir şey gerek.”</p>

  <p class="normal1">Caleb başıyla onayladı ve odadan koşarak çıktı. Perdeden geçerken içeri Soo Ramirez daldı. Uzun saçları açıktı; yüzünde kir izleri vardı. Yatağın ayakucunda duruverdi.</p>

  <p class="normal1">“Vay canına. Bu daha çocuk.”</p>

  <p class="normal1">“Diğer Sandy hangi cehennemde?” diye sordu Sara sert bir sesle.</p>

  <p class="normal1">Kadın şaşkın gibiydi. “Bu nereden gelmiş ki?”</p>

  <p class="normal1">“Soo, burada tek başımayım. <span class="ideitalik">Sandy</span> nerede?”</p>

  <p class="normal1">Soo yüzünü kaldırıp Sara’da odaklandı. “Sandy... Sığınak’ta galiba.”</p>

  <p class="normal1">Dışarıdan ayak ve insan sesleri, gürültü geldi: Dış odaya seyirciler doluşmaya başlamıştı.</p>

  <p class="normal1">“Soo, bu insanları dışarı çıkar.” Sara perdeye seslendi. “Herkes dışarı! Bu binanın hemen boşaltılmasını istiyorum!”</p>

  <p class="normal1">Soo başıyla onaylayıp dışarı fırladı. Sara kızın nabzını tekrar yokladı. Kızın cildinde hafif benekler belirmişti sanki, kar yağışından hemen önceki kış göğü gibiydi. Kaç yaşındaydı acaba? On dört? On dört yaşında bir kızın dışarıda, karanlıkta ne işi vardı?</p>

  <p class="normal1">Alicia’ya döndü. “Onu sen mi getirdin?”</p>

  <p class="normal1">Alicia başıyla onayladı.</p>

  <p class="normal1">“Sana bir şey söyledi mi? Yalnız mıydı?”</p>

  <p class="normal1">“Aman Sara.” Alicia’nın gözleri titreşti. “Bilmiyorum. Evet, yalnızdı galiba.”</p>

  <p class="normal1">“Şu kanlar senin mi, onun mu?”</p>

  <p class="normal1">Alicia kazağının ön tarafına baktı; kanı ilk kez fark etmiş gibiydi. “Onun galiba.”</p>

  <p class="normal1">Dışarıdan yine gürültü geldi ve Caleb “Geliyorum!” diye seslendi. Perdeden içeri daldı ve elinde salladığı ağır bir tel makasını Sara’nın ellerine attı.</p>

  <p class="normal1">Eski, yağlı bir aletti ama iş görürdü. Sara tel makasının ucuna ve ellerine alkol döktü ve ardından bir bezle silip kuruladı. Kız hâlâ yan yatarken Sara okun ucunu tel makasıyla kesip aldı ve sonra yaranın üstüne alkol döktü. Sonra Caleb’a kendisinin yaptığı gibi ellerini yıkamasını söylerken raftan bir yün rulosu alıp uzun bir parça kopardı ve katlayıp kompres haline getirdi.</p>

  <p class="normal1">“Pabuç, ben oku çıkarınca bunu giriş yarasına bastırmasını istiyorum. Sıkı bastır. Ben diğer tarafa dikiş atacağım, kanamayı yavaşlatmaya çalışacağım.”</p>

  <p class="normal1">Caleb kararsızca kafa sallayıp onayladı. Sara, Caleb’ın bu işlerden anlamadığını biliyordu, ama açıkçası hiçbiri anlamıyordu. Kızın sonraki birkaç saati atlatıp atlatmaması kanama miktarına ve iç hasarın boyutuna bağlıydı. Kızı tekrar sırtüstü yatırdılar. Caleb’la Alicia kızı omuzlarından tutarken Sara oku tuttu ve çekmeye başladı. Metal okun parçalanmış lif dokularına ve kemiğe sürtündüğünü hissedebiliyordu. Azar azar çekmesi anlamsızdı; bu iş hızlı yapılmalıydı. Oku tek bir hamlede çekip çıkarınca kan fışkırdı tıslayarak.</p>

  <p class="normal1">“Uçanlar adına, bu o.”</p>

  <p class="normal1">Sara başını çevirince Peter’ın kapı eşiğinde durduğunu gördü. Peter <span class="ideitalik">bu o</span> derken ne demek istemişti? Sanki bu kızı tanıyormuş, kim olduğunu biliyormuş gibi konuşmuştu? Ama bu imkânsızdı tabii.</p>

  <p class="normal1">“Onu yan döndürün. Peter, onlara yardım et.”</p>

  <p class="normal1">Sara kızın arkasına geçti, iğne iplik aldı ve yarayı dikmeye başladı. Artık her yerde kan vardı, şiltenin üstünde birikiyor, yere damlıyordu.</p>

  <p class="normal1">“Sara, ne yapmalıyım?” Caleb’ın kompresi şimdiden sırılsıklam olmuştu.</p>

  <p class="normal1">“Bastırmayı sürdür sadece.” Sara iğneyi kızın derisinden geçirip çekti. “Birisi buraya ışık getirsin!”</p>

  <p class="normal1">Üç dikiş, dört, beş; her biri yaranın kenarlarını birleştiriyordu. Ama Sara boşuna uğraştığını biliyordu. Ok subklavyen arteri delmiş olmalıydı. Bunca kan oradan geliyordu. Kız birkaç dakika içinde ölecekti. On dört yaşında, diye düşündü Sara. Nereden geldin sen?</p>

  <p class="normal1">“Kanama duruyor galiba” dedi Caleb.</p>

  <p class="normal1">Sara son dikişi atıyordu. “Bu mümkün değil. Bastırmaya devam et.”</p>

  <p class="normal1">“Hayır, cidden. Kendin bak.”</p>

  <p class="normal1">Kızı tekrar sırtüstü çevirdiler ve Sara ıslak kompresi kenara çekti. Doğruydu: Kanama yavaşlamıştı. Hatta giriş yarası küçülmüş gibiydi, pembeydi ve kenarları büzülmüştü. Kızın zarif yüzü sakindi; sanki şekerleme yapıyordu. Sara parmaklarını kızın boğazına koydu; parmak uçları düzenli bir nabızla karşılaştı. Neler oluyordu?</p>

  <p class="normal1">“Peter, feneri şuraya tut.”</p>

  <p class="normal1">Peter feneri kızın yüzüne yaklaştırdı; Sara kızın sol gözkapağını yavaşça geriye çekti – siyah ve nemli bir küre, küçülen disk şeklindeki gözbebeği, ıslak toprak rengi iris. Ama bir tuhaflık vardı; orada bir şey vardı.</p>

  <p class="normal1">“Yaklaştır.”</p>

  <p class="normal1">Peter feneri kımıldatırken kızın gözüne ışık düşünce Sara bir şey hissetti. Sanki ayaklarının altındaki yer yarılıvermişti ve düşüyordu – ölmekten, ölümden daha kötü bir şeydi. Her tarafta korkunç bir karanlık vardı ve Sara onun içine düşüyordu, durmadan düşüyordu.</p>

  <p class="normal1">“Sara, ne oldu?”</p>

  <p class="normal1">Sara ayağa kalkmıştı, geri geri gidiyordu. Kalbi küt küt atıyordu, elleri rüzgârdaki yapraklar gibi titriyordu. Herkes ona bakıyordu; konuşmaya çalıştı ama başaramadı. Ne görmüştü? Ama mesele ne gördüğü değil, ne <span class="ideitalik">hissettiğiydi</span>. Sara’nın aklında bir sözcük belirdi: Yalnız! Yalnızdı, hepsi yalnızdılar. Anne babasının ruhları ebediyen karanlığa düşüyordu. Yalnızdılar!</p>

  <p class="normal1">Şimdi koğuşta başkalarının olduğunu fark etti. Sanjay ve yanında Soo Ramirez. Arkalarında başka iki Nöbetçi vardı. Herkes onun bir şey söylemesini bekliyordu; üstündeki bakışlarının sıcaklığını hissedebiliyordu.</p>

  <p class="normal1">Sanjay öne çıktı. “Yaşayacak mı?”</p>

  <p class="normal1">Sara sakinleşmek için derin bir nefes aldı. “Bilmiyorum.” Sesi cılız çıkmıştı. “Ağır bir yara Sanjay. Çok kan kaybetti.”</p>

  <p class="normal1">Sanjay kızı bir an süzdü. Onunla ne yapacağına, imkânsız varlığını nasıl açıklayacağına karar vermeye çalışır gibiydi. Sonra yatağın yanında ellerinde kanlı kompresle duran Caleb’a döndü. Havaya bir gerginlik yayıldı sanki; kapıdaki adamlar bıçaklarını tutarak öne çıktılar.</p>

  <p class="normal1">“Bizimle gel Caleb.”</p>

  <p class="normal1">İki adam –Jimmy Molyneau’yla Ben Chou– delikanlıyı kollarından tuttular; Caleb direnemeyecek kadar şaşırmıştı.</p>

  <p class="normal1">“Sanjay, ne yapıyorsun?” dedi Alicia. “Soo, ne oluyor yahu?”</p>

  <p class="normal1">Sanjay yanıt verdi. “Caleb tutuklandı.”</p>

  <p class="normal1">“Tutuklandım mı?” diye ciyakladı delikanlı. “Niye tutuklandım ki?”</p>

  <p class="normal1">“Caleb Sur kapısını açtı. Kanunu herkes kadar iyi biliyor. Jimmy, götür onu.”</p>

  <p class="normal1">Jimmy ile Ben direnen delikanlıyı perdeye doğru çekmeye başladılar. “Lish!” diye haykırdı Caleb.</p>

  <p class="normal1">Alicia hemen kapının önüne geçti, karşılarına dikildi. “Soo, söyle şunlara” dedi Alicia. “Bendim. Dışarı çıkan bendim. Birini tutuklamak istiyorsanız beni tutuklayın.”</p>

  <p class="normal1">Sanjay’in yanında duran Soo konuşmadı.</p>

  <p class="normal1">“Soo?”</p>

  <p class="normal1">Ama kadın hayır anlamında kafa salladı. “Yapamam Lish.”</p>

  <p class="normal1">“Ne demek yapamam?”</p>

  <p class="normal1">“Çünkü konu onu aşar” dedi Sanjay. “Öğretmen öldü. Caleb cinayet suçundan tutuklandı.”</p>
</body>
</html>
