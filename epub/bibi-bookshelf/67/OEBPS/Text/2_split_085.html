<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_82"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Altmış dokuz<br class="calibre3" /></h2>

  <p class="normal1">O Amy’ydi ve ebediydi. On İki’den biriydi ve ayrıca ötekiydi, yukarıda ve geride olandı, Sıfır’dı. Hiçlikten Gelen Kız’dı, Gelen Kişi’ydi, bin yıl yaşayandı; Kalabalıkların Amy’siydi, İçinde Ruhlar Olan Kız’dı.</p>

  <p class="normal1">O Amy’ydi. O Amy’ydi. O Amy’ydi.</p>

  <p class="normal1">İlk doğrulan o oldu. Gök gürültüsü ve sarsıntıdan, titreme ve gürlemeden sonra. Lacey’nin küçük evi denizdeki bir kayık gibi sallanmıştı. Herkes bağırarak ve haykırarak duvara yapışmıştı.</p>

  <p class="normal1">Ama sonra bitmişti. Altlarındaki toprak hareketsiz kalmıştı. Hava toz doluydu. Herkes öksürüyor ve öğürüyordu, yaşadığına şaşıyordu.</p>

  <p class="normal1">Yaşıyorlardı.</p>

  <p class="normal1">Amy, Peter’la diğerlerinin önüne düşerek, ölülerin yanından geçerek şafağın ışığına, Çokluk’un beklediği yere çıktı. Çokluk artık Babcock’ın değildi.</p>

  <p class="normal1">Dört bir yandaydılar, her yerdeydiler. Bir yüzler, gözler denizi. Amy’ye, şafağın ışığına akın akın geliyorlardı. Amy onların içlerindeki boşluğu, Babcock’ın rüyasından arta kalan boşluğu ve onun yerini alan vahşi ve yakıcı soruyu hissedebiliyordu:</p>

  <p class="normal1"><span class="ideitalik">Ben kimim ben kimim ben kimim?</span></p>

  <p class="normal1">Ve o biliyordu. Amy biliyordu. Hepsini teker teker tanıyordu; sonunda hepsini tanıyordu. O gemiydi, tıpkı Lacey’nin söylediği gibi; onların ruhlarını içinde taşıyordu. Başından beri içinde taşımıştı, bugünü beklemişti, onlara hakları olan şeyi – kim olduklarının öyküsünü geri vermeyi beklemişti. Geçişlerini yapacakları günü.</p>

  <p class="normal1"><span class="ideitalik">Gelin bana,</span> diye düşündü. <span class="ideitalik">Gelin bana gelin bana gelin bana.</span></p>

  <p class="normal1">Geldiler. Ağaçların arasından, karlı arazilerden, bütün gizli yerlerden geldiler. Aralarında dokunarak ve okşayarak gezindi, onlara bilmek istedikleri şeyi söyledi.</p>

  <p class="normal1"><span class="ideitalik">Sen... Smith’sin.</span></p>

  <p class="normal1"><span class="ideitalik">Sen... Tate’sin.</span></p>

  <p class="normal1"><span class="ideitalik">Sen... Duprey’sin.</span></p>

  <p class="normal1"><span class="ideitalik">Sen Erie’sin sen Ramos’sun sen Ward’sın sen Cho’sun sen Singh’sin Atkinson Johnson Montefusco Cohen Murrey Nguyen Elberson Lazaro Torres Wright Winborne Pratt Scalamonti Mendoza Ford Chung Frost Vandyne Carlin Park Diego Murphy Parsons Richini O’Neil Myers Zapata Young Scheer Tanaka Lee White Gupta Solnik Jessup Rile Nichols Maharana Rayburn Kennedy Mueller Doerr Goldman Pooley Price Kahn Cordell Ivanov Simpson Wong Palumbo Kim Rao Montgomery Busse Mitchell Walsh McEvoy Bodine Olson Jaworski Ferguson Zachos Spenser Ruscher...</span></p>

  <p class="normal1">Güneş dağın üstünde yükseliyordu, köreltici bir parlaklıktı. Gelin, diye düşündü Amy. Işığa gelin ve hatırlayın.</p>

  <p class="normal1"><span class="ideitalik">Sen Cross’sun sen Flores’sin sen Haskell Vasquez’sin Andrews McCall Barbash Sullivan Shapiro Jablonski Choi Zeidner Clark Huston Rossi Culhane Baxter Nunez Athanasian King Higbee Jensen Lombardo Anderson James Sasso Lindquist Masters Hakeemzedah Levander Tsujimoto Michie Osther Doody Bell Morales Lenzi Andriyakhova Watkins Bonilla Fitzgerald Tinti Asmundson Aiello Daley Harper Brewer Klein Weatherall Griffin Petrova Kates Hadad Riley MacLeod Wood Patterson...</span></p>

  <p class="normal1">Amy onların kederlerini hissediyordu, ama durumu artık farklıydı. Kutsal bir uçuştaydı. İçinden anımsanan binlerce hayat, milyonlarca öykü geçiyordu – sevgi ve iş, aile ve çocuk, görev ve neşe ve üzüntü öyküleri. Yatılan yataklar ve yenen yemekler, bedensel hazlar ve acılar, bir sabah yağmur sonrasında pencereden bakınca görülen yaz yaprakları; yalnız geceler ve sevişilen geceler, beden kılıfının içinde hep tanınmayı arzulayan ruh. Amy aralarından geçiyordu, karda yatıyorlardı, artık Çokluk değillerdi, her biri kendi seçtiği yerdeydi.</p>

  <p class="normal1">Kardan melekler.</p>

  <p class="normal1">Hatırlayın, dedi onlara. Hatırlayın.</p>

  <p class="normal1"><span class="ideitalik">Ben Flynn’im ben Gonzales’im Ben Young’ım Wentzell Armstrong O’Brien Reeves Farajian Watanabe Mulroney Chernesky Logan Braverman Livingston Martin Campana Cox Torrey Swartz Tobin Hecht Stuart Lewis Redwine Pho Markovich Todd Mascucci Kostin Laseter Salib Hennesey Kasteley Merriweather Leone Barkley Kiernan Campbell Lamos Marion Quang Kagan Glazner Dubois Egan Chandler Sharpe Browning Ellenzweig Nakamura Giacomo Jones ben ben ben...</span></p>

  <p class="normal1">Güneş işini yapacaktı. Birazdan öleceklerdi, küle dönüşüp yok olacaklardı. Bedenleri rüzgârlarda dağılacaktı. Sonunda Amy’yi terk ediyorlardı. Amy onların ruhlarının yükseldiğini, uzaklaştığını hissediyordu.</p>

  <p class="normal1">“Amy.”</p>

  <p class="normal1">Peter şimdi yanındaydı. Yüzündeki ifade tarifsizdi. Amy ona yakında söyleyeceğini düşündü. Bildiği her şeyi, inandığı her şeyi Peter’a söyleyecekti. İleride ne olduğunu, birlikte çıkacakları uzun yolculuğu. Ama şimdi konuşmanın sırası değildi.</p>

  <p class="normal1">“İçeri git” dedi ve Peter’ın elindeki boş tabancayı alıp kara attı. “İçeri git ve onu kurtar.”</p>

  <p class="normal1">“Kurtarabilir miyim?”</p>

  <p class="normal1">Amy başıyla onayladı.</p>

  <p class="normal1">“Kurtarmalısın” dedi.</p>

  <p><br class="chapter" /></p>

  <p class="normal1">Sara’yla Michael Alicia’yı kaldırıp yatağa yatırmış ve kanlı yeleğini çıkarmışlardı. Alicia’nın gözleri kapalıydı, gözkapakları titreşiyordu.</p>

  <p class="normal1">“Bandaja ihtiyacım var!” diye haykırdı Sara. Elleri, saçları kanlıydı. “Kanamayı durduracak bir şey getirin!”</p>

  <p class="normal1">Hollis bıçağını kullanarak çarşafın bir kısmını kesti. Çarşaf temiz değildi, hiçbir şey temiz değildi, ama bununla idare etmeliydiler.</p>

  <p class="normal1">“Onu yatağa bağlamalıyız” dedi Peter.</p>

  <p class="normal1">“Peter, yara fazla derin” dedi Sara. Umutsuzca kafa salladı. “Ne yapsak boşuna.”</p>

  <p class="normal1">“Hollis, bıçağını ver.”</p>

  <p class="normal1">Peter diğerlerine talimatlar verdi, Lacey’nin çarşaflarını uzun şeritler halinde kesip birbirine bağladı. Alicia’nın elleriyle ayaklarını yatağın direklerine bağladılar. Sara kanamanın sanki yavaşladığını – bunun kötüye alamet olduğunu söyledi. Alicia’nın nabzı hızlı ve hafifti.</p>

  <p class="normal1">“Sağ kalırsa” diye uyardı Greer yatağın ayakucundan, “bu çarşaf parçalarını koparıverir.”</p>

  <p class="normal1">Ama Peter dinlemiyordu. Büyük odaya geçti ve kalıntıların arasında sırt çantasını buldu. Metal kutuyla şırıngalar hâlâ çantadaydı. Peter cam şişelerden birini alıp yatak odasına geri döndü ve şişeyi Sara’ya verdi.</p>

  <p class="normal1">“Ona bunu ver.”</p>

  <p class="normal1">Sara şişeyi alıp inceledi. “Peter, bu nedir bilmiyorum.”</p>

  <p class="normal1">“Bu Amy” dedi Peter.</p>

  <p><br class="chapter" /></p>

  <p class="normal1">Sara, Alicia’ya şişedeki sıvının yarısını zerk etti. Gündüz ve gece boyunca beklediler. Alicia baygındı. Cildi kuru ve sıcaktı. Boynundaki yara kızarık bir çürüğe dönüşmüştü. Arada sırada uyanır gibi oluyordu, inliyordu. Sonra gözlerini tekrar kapıyordu.</p>

  <p class="normal1">Ölü virallerin cesetlerini dışarıya, diğerlerinin yanına taşımışlardı. Virallerin cesetleri havada hâlâ dönen, her şeyi kirli bir kar tabakası gibi kaplayan gri küllere dönüşmüştü çabucak. Peter sabahleyin hepsinin gözden kaybolmuş olacağını düşündü. Michael’la Hollis pencerelere tahta çakmışlardı ve kapıyı menteşelerine takmışlardı; karanlık çökünce çekmeceli dolabın kalıntılarını şöminede yaktılar. Sara, Greer’ın başını dikti ve yatak çarşafından yaptığı bir başka bandajla sardı. Alicia’yı izlemek için ikişer kişilik nöbet tutuyorlardı. Peter sabaha kadar onun yanında uyanık duracağını söyledi, ama sonunda bitkinliği baskın çıkınca yatağın yanındaki soğuk zeminde kıvrılıp uyudu.</p>

  <p class="normal1">Sabahleyin Alicia ipleri çekiştirmeye başladı. Cildi bembeyaz olmuştu; gözkapaklarının ardındaki gözleri, patlamış kılcal damarlar yüzünden gül kırmızısıydı.</p>

  <p class="normal1">“Daha fazla ver.”</p>

  <p class="normal1">“Peter, ne yaptığımı bilmiyorum” dedi Sara. Bitkindi, gücü tükenmek üzereydi; hepsi aynı durumdaydılar. “Onu öldürebilir.”</p>

  <p class="normal1">“Dediğimi yap.”</p>

  <p class="normal1">Alicia’ya şişedeki sıvının kalanını zerk ettiler. Dışarıda tekrar kar başlamıştı. Greer’la Hollis ormanı kolaçan etmek için çıktılar ve bir saat sonra yarı donmuş halde geri döndüler. Kar yağışının şiddetli olduğunu söylediler.</p>

  <p class="normal1">Hollis Peter’ı kenara çekti. “Yiyecek sıkıntısı çekeceğiz” dedi usulca. Lacey’nin mutfak dolabının içini incelemişti; kavanozların çoğu parçalanmıştı.</p>

  <p class="normal1">“Biliyorum.”</p>

  <p class="normal1">“Bir mesele daha var. Bomba yeraltındaydı biliyorum, ama radyasyon olabilir. Michael da öyle düşünüyor. Burada fazla kalmamamız gerektiğini düşünüyor. Vadinin diğer tarafında bir tür yapı var. Bir tepeyi aşıp doğuya kestirmeden gidebiliriz sanırım.”</p>

  <p class="normal1">“Lish ne olacak? Onu kımıldatamayız.”</p>

  <p class="normal1">Hollis duraksadı. “Tek söylediğim şu ki, burada kısılı kalabiliriz. İşte o zaman hapı yutarız. Tipide aç kalmak istemeyiz.”</p>

  <p class="normal1">Peter Hollis’in haklı olduğunu biliyordu. “Gidip bakmak ister misin?”</p>

  <p class="normal1">“Kar hafiflesin.”</p>

  <p class="normal1">Peter tavizkârca kafa salladı. “Yanına Michael’ı al.”</p>

  <p class="normal1">“Greer’ı düşünüyordum.”</p>

  <p class="normal1">“O burada kalmalı” dedi Peter. Hollis bir an düşündükten sonra Peter’ın ne demek istediğini anladı. “Tamam” dedi.</p>

  <p class="normal1">Fırtına gece boyunca sürdü; sabahleyin gökyüzü açık ve aydınlıktı. Hollis’le Michael gitmeye hazırlandılar. Hollis her şey yolunda giderse geceden önce döneceklerini söyledi. Ama dönmeleri bir gün de sürebilirdi. Sara karlı bahçede önce Hollis’e, sonra da Michael’a sarıldı. Greer’la Amy içeride, Alicia’nın yanındaydılar. Son yirmi dört saatte, ona ikinci kez virüs vermelerinden sonra, durumu az çok düzelmiş gibiydi. Ama ateşi hâlâ yüksekti ve gözleri iyice kanlanmıştı.</p>

  <p class="normal1">“Fazla... uzatma” dedi Hollis, Peter’a. “Bunu yapmanı istemezdi.”</p>

  <p class="normal1">Beklediler. Amy artık Alicia’nın yanından ayrılmıyordu. Olanlar herkes için netti. Alicia odadaki en hafif ışıktan bile rahatsız oluyordu, ayrıca ipleri yine çekiştirmeye başlamıştı.</p>

  <p class="normal1">“Direniyor” dedi Amy. “Ama korkarım kaybediyor.”</p>

  <p class="normal1">Karanlık çöktüğünde Michael’la Hollis’ten eser yoktu. Peter kendini hiç bu kadar çaresiz hissetmemişti. Lacey’de işe yarayan şey neden Alicia’da işe yaramıyordu? Ama Peter doktor değildi; tahminlerle hareket ediyorlardı. İkinci doz Alicia’yı öldürüyor olabilirdi. Peter, Greer’ın kendisini seyrettiğinin, harekete geçmesini beklediğinin farkındaydı. Ama hiçbir şey yapamıyordu.</p>

  <p class="normal1">Şafak sökerken Sara onu sarsarak uyandırdı. Peter bir sandalyede uyuyakalmıştı, başı göğsüne düşmüştü.</p>

  <p class="normal1">“Oluyor... galiba” dedi Sara.</p>

  <p class="normal1">Alicia çok hızlı soluyordu. Bütün vücudu gergindi, çene kasları seğiriyordu, teninin altında kıpırtılar vardı. Genzinden hafif, zorlu bir inilti yükseldi. Bir an gevşedi. Sonra tekrar kasıldı.</p>

  <p class="normal1">“Peter.”</p>

  <p class="normal1">Peter dönünce kapı eşiğinde duran Greer’ı gördü. Adamın elinde bir bıçak vardı.</p>

  <p class="normal1">“Vakit geldi.”</p>

  <p class="normal1">Peter kalkıp Alicia’nın yattığı yatakla Greer’ın arasına geçti. “Hayır.”</p>

  <p class="normal1">“Bunun zor olduğunu biliyorum, ama o bir asker. Seferberlik Ordusu’nun askeri. Yola çıkmasının vakti geldi.”</p>

  <p class="normal1">“Hayır dedim mi hayır, bu senin işin değil.” Peter elini uzattı. “Bıçağı ver Binbaşı.”</p>

  <p class="normal1">Greer duraksadı, Peter’ın yüzünü inceledi. “Bunu yapmak zorunda değilsin.”</p>

  <p class="normal1">“Zorundayım.” Peter korkmuyordu, kabullenmişlik hissediyordu sadece. “Ona söz verdim. Bu işi sadece ben yapabilirim.”</p>

  <p class="normal1">Greer bıçağı gönülsüzce verdi. Bıçağın ağırlığı ve dengesi tanıdıktı; Peter onun kendi bıçağı olduğunu, sur kapısında Eustace’a verdiği bıçak olduğunu gördü.</p>

  <p class="normal1">“Sorun değilse onunla yalnız kalmak istiyorum.”</p>

  <p class="normal1">Veda ettiler. Peter evin kapısının açılıp kapandığını işitti. Pencereye gidip tahtalardan birini sökünce içeriye sabahın hafif, gri ışığı doldu. Greer haklıydı. Peter birkaç dakikadan fazla zamanı olduğunu sanmıyordu. Muncey’nin ecelin eninde sonunda geldiğini söylediğini anımsadı. Bıçağın saplandığını hissetmek istediğini söylediğini.</p>

  <p class="normal1">Peter elinde bıçakla yatağın kenarına oturdu. Alicia’ya bir şeyler söylemek istiyordu, ama duyduğu hissi ifade edecek sözcükler bulamıyordu. Bir an sessizce oturdu, zihninin Alicia’ya ilişkin düşüncelerle dolmasına izin verdi. Birlikte yaptıkları şeyleri, birbirlerine söylemedikleri şeyleri düşündü. Sadece bunları düşünebiliyordu.</p>

  <p class="normal1">Bir gün, bir yıl, bir asır boyunca öylece oturabilirdi. Ama daha fazla beklememesi gerektiğini biliyordu. Kalkıp Alicia’nın üstüne, karnına oturdu. Bıçağı iki eliyle tutup ucunu Alicia’nın göğüs kemiğinin dibine yasladı. Zayıf noktaya. Hayatının ikiye ayrıldığını hissetti: şimdi yaşadığı anın öncesine ve sonrasına. Alicia’nın kasıldığını, ipleri çektiğini hissetti. Peter’ın elleri titriyordu, gözyaşları görüşünü bulandırıyordu.</p>

  <p class="normal1">“Üzgünüm Lish” deyip gözlerini kaparken bıçağı kaldırdı ve bıçağı saplayabilmek için tüm gücünü topladı.</p>
</body>
</html>
