<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_21"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Sekiz<br class="calibre3" /></h2>

  <p class="normal1">Gece olduğunda Oklahoma City’yi seksen kilometre geride bırakmışlardı, düz ovada batı yönünde hızla ilerliyorlardı, ufukta hızlandırılmış bir videoda açılan çiçekler gibi yükselen fırtına bulutlarına doğru gidiyorlardı. Doyle, Tahoe’nun yolcu koltuğunda mışıl mışıl uyuyordu, koltuk başlığıyla pencerenin arasına sıkışmış başının altındaki katlı ceket sarsıntıların etkisini azaltıyordu. Wolgast böyle zamanlarda Doyle’un uykuya dalabilme yeteneğini kıskanırdı. Adam on yaşında çocuk gibiydi, nerede olursa olsun başını yasladı mı uyuyabiliyordu. Wolgast çok yorgundu; arabayı kenara çekip Doyle’la yer değiştirerek biraz uyumasının iyi olacağını biliyordu. Ama ta Memphis’ten beri araba kullanıyordu ve ellerindeki direksiyonu hissetmek, hâlâ kontrol sahibi olduğunu düşündüren tek şeydi.</p>

  <p class="normal1">Sykes’ı aradıktan sonra merkezle tek temasları Little Rock civarındaki bir kamyon durağının otoparkında bir saha ajanıyla buluşmaları olmuştu, adam onlara para dolu bir zarf –üç bin dolar, yirmilik ve ellilik banknotlar halinde– ve yeni bir taşıt, Büro’ya ait beyaz bir sedan getirmişti. Ama Wolgast artık Tahoe’yu sevdiğine ve bırakmak istemediğine karar vermişti. Arabanın büyük, güçlü, sekiz silindirli motorundan, direksiyon hassasiyetinden ve konforlu süspansiyonundan hoşlanmıştı. Yıllardır böyle bir araba kullanmamıştı. Böyle bir aracı eziciye göndermek yazık olur gibi gelmişti ve ajan ona sedanın anahtarlarını uzatınca hiç düşünmeden amirane bir edayla el sallayıp istemediğini belirtmişti.</p>

  <p class="normal1">“Telsizde bizden bahsediliyor mu?” diye sormuştu ajana – adam yüzü jambon dilimi gibi pembe olan bir çaylaktı.</p>

  <p class="normal1">Ajan şaşkınlıkla kaşlarını çattı. “Hiç bilmiyorum.”</p>

  <p class="normal1">Wolgast bunu düşündü. “Güzel” dedi sonunda. “Böyle devam etmesini sağla.”</p>

  <p class="normal1">Ajan onları sedanın arka tarafına götürüp bagajı açtı. İçeride Wolgast’ın istemese de beklediği siyah, naylon, silindir spor çanta vardı.</p>

  <p class="normal1">“Sende kalsın” dedi.</p>

  <p class="normal1">“Emin misin? Sana vermem söylendi.”</p>

  <p class="normal1">Wolgast otoparkın kenarında, iki yarı römorkun arasında duran Tahoe’ya göz attı. Arka pencereye bakınca Doyle’u görebilse de arka koltukta yatan kızı göremedi. Bir an önce yola koyulmak istiyordu; ne olursa olsun hareket etmeliydi. Çantaya gelince, ona ihtiyacı olabilirdi de, olmayabilirdi de. Ama yanına almama kararı doğru gibi geliyordu.</p>

  <p class="normal1">“Ofistekilere istediğini söyle” dedi. “Asıl boyama kitapları işime yarar.”</p>

  <p class="normal1">“Pardon?”</p>

  <p class="normal1">Wolgast keyfi yerinde olsa gülerdi. Bagajı kapadı. “Boşver” dedi.</p>

  <p class="normal1">Çantada tabancalar vardı tabii, cephane, belki iki tane zırhlı yelek. Kız için de bir tane koymuşlardı herhalde; Ohio’da artık çocuklar için zırhlı yelek üreten bir firma vardı, Minneapolis olayından beri. Wolgast bunu <span class="ideitalik">Today</span> programından öğrenmişti. Bebekler için de Zylon kumaştan yapılma çıtçıtlı badiler üretiyorlardı. Ne biçim dünya, diye düşündü.</p>

  <p class="normal1">Şimdi, Little Rock’tan çıkalı altı saat olmuşken, çantayı almadığına hâlâ memnundu. Olan olmuştu; bir tarafı durdurulmak istiyordu. Little Rock’tan çıkınca pek de farkında olmadan yüz otuz kilometreyle gitmeye başlamıştı– bir reklam panosunun ardında oturan bir eyalet polisinin, hatta bir yerel polisin kendisini durdurmasını istemişti. Ama sonra Doyle ona yavaşlamasını söyleyince –<span class="ideitalik">Hey şefim, pedala o kadar abanmasan olmaz mı?</span>– kendine gelmişti. O sahneyi hayalinde canlandırıyordu: yanıp sönen ışıklar ve tek bir kısa siren sesi; arabayı yol kenarına çekip ellerini direksiyona koyacaktı, dikiz aynasına bakarak polisin plaka numarasını telsize okumasını seyredecekti. İki yetişkin adam ve bir küçük çocuk, geçici Tennessee plakası taşıyan bir araçtalar: Durumu anlamaları, onları rahibeyle ve hayvanat bahçesiyle ilişkilendirmeleri uzun sürmeyecekti. O sahneyi ne zaman hayal etse, polisin bir elinde telsizi tutarken diğer elini tabancasının kabzasına koyduğu andan öteye geçemiyordu. Sykes ne yapardı? Onları tanıdığını söyler miydi? Hayır, Wolgast’la Doyle ayvayı yerlerdi, tıpkı Anthony Carter gibi.</p>

  <p class="normal1">Kıza ne olacağını bilmiyordu.</p>

  <p class="normal1">Oklahoma City’nin sınırından dolanıp kuzeydoğuya giderek 40. Eyaletlerarası Yol’un denetim noktasından uzak durmuş ve kamerasız, isimsiz bir asfalt ilçe yolundan 35. EY’ye girmişlerdi. Tahoe’da GPS yoktu, ama Wolgast’ın cep telefonunda vardı. Bir eliyle direksiyonu tutarken diğeriyle cep telefonunun minik tuşlarına başparmağıyla ustaca basarak kuzeydeki ve batıdaki yollara baktı; bir sürü ilçe ve eyalet yolu vardı, bazıları çakıllı hatta toprak yollardı. Artık Colorado sınırıyla aralarında sadece birkaç küçük kasaba –Virgil, Ricochet ve Buckrack gibi isimlere sahip kasabalar– kalmıştı, uzun otlarla kaplı kırlardan oluşma bir denizdeki yarı metruk vahalardı bunlar; küçük bir çarşı, birkaç kilise, bir tahıl ambarı ve aralarında kilometrelerce uzanan boş ovalar dışında pek bir şeyleri yoktu. Bu bölge uçsuz bucaksızdı. Hep öyle görünmüştü ve görünecekti herhalde. İnsan böyle bir yerde pek zorlanmadan sırra kadem basabilirdi, kimseye fark ettirmeden hayatını sürdürebilirdi.</p>

  <p class="normal1">Belki de bütün bunlar bitince buraya geri dönerim, diye düşündü Wolgast. Böyle bir yere ihtiyaç duyabilirdi.</p>

  <p class="normal1">Arka koltuktaki Amy öyle sessizdi ki orada bulunması her açıdan yanlış olmasaydı varlığını unutmak mümkün olabilirdi. Altı yaşında bir kız. Wolgast Sykes’a, Büro’ya, Doyle’a ve hızını alamayıp kendine küfretti. Geniş arka koltukta yatan, saçları yanağına düşmüş olan Amy uyuyor gibiydi, ama Wolgast onun uyuduğunu sanmıyordu; kız rol yapıyordu, onu kedi gibi seyrediyordu. Hayatında neler yaşadıysa, beklemeyi öğrenmişti. Wolgast ona tuvaletinin gelip gelmediğini veya karnının acıkıp acıkmadığını ne zaman sorsa –kız krakerlerle süte elini sürmemişti, süt artık ısınıp bozulmuştu– ismini duyar duymaz gözlerini kedi gibi çabucak açmış, Wolgast’ın gözlerine aynadan bir an bakarak adamın içini ürpertmişti. Sonra da gözlerini tekrar kapamıştı. Wolgast kızın sesini hayvanat bahçesinden beri, sekiz saatten fazladır duymuyordu.</p>

  <p class="normal1">Lacey. Rahibenin ismi buydu. Amy’ye sanki can havliyle tutunmuştu. Otoparktaki o berbat mücadeleyi, milletin bağırıp çağırmasını düşününce Wolgast’ın yüzü ifadesizleşiyor ve donuklaşıyordu; o anı içini buruyor, adeta fiziksel acıya sebep oluyordu. <span class="ideitalik">Hey Lila, bil bakalım ne oldu? Bugün bir çocuk kaçırdım. Yani artık benim de çocuğum var, n’aber?</span></p>

  <p class="normal1">Doyle yolcu koltuğunda kımıldanıyordu. Doğrulup gözlerini ovuşturdu, yüzünde boş bir ifade vardı. Wolgast adamın nerede olduğunu anlamaya çalıştığını biliyordu. Doyle çabucak geriye, Amy’ye baktıktan sonra tekrar öne döndü.</p>

  <p class="normal1">“İleride yağmur var galiba” dedi.</p>

  <p class="normal1">Fırtına bulutları iyice yükselmişti, günbatımını örtüp erkenden karanlık çökmesine yol açmıştı. Puslu yağmur ufukta, bulut çizgisinin altında altın sarısı gün ışığı şeridinden geçerek tarlalara yağıyordu.</p>

  <p class="normal1">Doyle ön cama eğilip gökyüzünü inceledi. Sesi hafifti. “Ne kadar uzaktadır sence?”</p>

  <p class="normal1">“Sekiz kilometre kadar galiba.”</p>

  <p class="normal1">“Belki bu yoldan çıksak iyi olur.” Doyle saatine baktı. “Veya biraz güneye gitsek.”</p>

  <p class="normal1">Üç kilometre sonra tabelasız bir toprak yolun önünden geçtiler; yol kenarlarında dikenli teller uzanıyordu. Wolgast arabayı durdurup geri geri gitti. Yol hafifçe yükseldikten sonra kavakların arasında gözden kayboluyordu; tepenin arkasında nehir veya en azından dere vardı muhtemelen. Wolgast GPS’e baktı; yol orada yoktu.</p>

  <p class="normal1">Wolgast işaret edince “Bilmiyorum” dedi Doyle. “Belki başka bir yol arasak iyi olur.”</p>

  <p class="normal1">Wolgast, Tahoe’nun direksiyonunu güneye çevirdi. Yolun çıkmaz olduğunu düşünmüyordu; öyle olsa kavşakta posta kutuları olurdu. Üç yüz metre sonra yol daralıp tek şeritli bir toprak yola dönüştü. Önce ağaçların arasından, sonra da Wolgast’ın var olduğunu tahmin ettiği derenin üstündeki eski bir ahşap köprüden geçtiler. Akşam ışığı uçuk sarıya dönüşmüştü. Wolgast dikiz aynasına bakınca ufukta yükselen fırtınayı görebiliyordu; fırtınanın onları takip ettiğini yolun iki tarafındaki otların uçlarının sallanmasından anlıyordu.</p>

  <p class="normal1">On beş kilometre daha ilerlediklerinde yağmur başladı. Ev veya tarla görmemişlerdi; ıssızlığın ortasındaydılar, sığınacak yer yoktu. Önce birkaç damla düştü, ama birkaç saniye sonra öyle bir sağanak başladı ki Wolgast bir şey göremez oldu. Silecekler işe yaramıyordu. Yol kenarına park ederken şiddetli bir rüzgâr arabayı sarstı.</p>

  <p class="normal1">“Şimdi ne yapacağız şefim?” diye sordu Doyle gürültünün ortasında.</p>

  <p class="normal1">Wolgast arka koltukta hâlâ uyur numarası yapan Amy’ye baktı. Tepede gök gürlüyordu; kızın kılı kıpırdamıyordu. “Bekleyeceğiz herhalde. Ben biraz dinleneceğim.”</p>

  <p class="normal1">Wolgast gözlerini kapadı, Tahoe’nun tavanına yağan yağmuru dinledi. O sesin içinden akıp gitmesine izin verdi. Bunu Eva’yla geçirdiği aylarda öğrenmişti, çocuk uyanırsa hemen kalkıp beşiğine gidebilmek için uykuya teslim olmadan dinlenmeyi. Zihninde bölük pörçük anılar bir araya gelmeye başladı, hayatının başka dönemlerine ait görüntüler ve hisler: Lila’nın Cherry Creek’teki evin mutfağında, o evi satın almalarından kısa süre sonra, mısırgevreği dolu bir kâseye süt döküşü; Wolgast’ın Coos Körfezi’ndeki iskeleden soğuk sulara dalışı, arkadaşlarının yukarıdan gelen sesleri, gülüşmeleri ve tezahüratları; çok küçüklüğü, bebekliği, etrafındaki dünyanın seslerinin ve ışıklarının kendini güvende hissettirmesi. Uykuya dalmadan hemen önce, rüyalarla anıların birbirine karışıp tuhaf öyküler anlattığı yere girmişti; ama bir yönüyle hâlâ arabadaydı, yağmuru dinliyordu.</p>

  <p class="normal1">“Gitmem lazım.”</p>

  <p class="normal1">Wolgast’ın gözleri açılıverdi; yağmur durmuştu. Ne kadar uyumuştu? Araba karanlıktı; güneş batmıştı. Doyle belden yan dönmüştü, arka koltuğa bakıyordu.</p>

  <p class="normal1">“Ne dedin?” diye sordu Doyle.</p>

  <p class="normal1">“Tuvalete gitmem lazım” dedi küçük kız. Saatlerce sustuktan sonra sesi irkilticiydi: net ve güçlüydü. “Tuvaletim var.”</p>

  <p class="normal1">Doyle, Wolgast’a kaygıyla baktı. “Ben mi götüreyim?” dedi, ama bunu istemediği belliydi.</p>

  <p class="normal1">“<span class="ideitalik">Sen</span> değil” dedi Amy. Şimdi oturuyordu, tavşanını tutuyordu. Tavşan sarkık bir şeydi, eski ve kirliydi. Amy aynadan Wolgast’ı süzdü, elini kaldırdı ve gösterdi. “O.”</p>

  <p class="normal1">Wolgast emniyet kemerini açıp Tahoe’dan indi. Hava serin ve rüzgârsızdı; fırtınanın güneydoğu yönünde uzaklaştığını görebiliyordu; fırtına geride mürekkep rengi, koyu mavi, kuru bir gökyüzü bırakıyordu. Wolgast yolcu kapısını açınca Amy dışarı çıktı. Kız hırkasının fermuarını çekmişti ve kukuletasını başına geçirmişti.</p>

  <p class="normal1">“Tamam mı?” diye sordu Wolgast.</p>

  <p class="normal1">“<span class="ideitalik">Burada</span> olmaz.”</p>

  <p class="normal1">Wolgast kıza kaçmamasını söylemedi; gereksiz geldi. Kız nereye gidecekti ki? Onu yolda on beş metre kadar ileriye götürdü, Tahoe’nun ışıklarından uzaklaştırdı. Wolgast başka tarafa bakarken kız yol kenarındaki çukurun başında durup kot pantolonunu indirdi.</p>

  <p class="normal1">“Yardıma ihtiyacım var.”</p>

  <p class="normal1">Wolgast döndü. Kız ona dönmüştü, kot pantolonuyla külodu ayak bileklerine inmişti. Wolgast yüzünün utançtan kızardığını hissetti.</p>

  <p class="normal1">“Ne yapmamı istiyorsun?”</p>

  <p class="normal1">Kız ellerini uzattı. Wolgast’ın tuttuğu parmaklar minicik geldi; kızın avuçları çocuklara has sıcakla terliydi. Kız geriye eğilip neredeyse tüm ağırlığını vererek çömelme pozisyonuna geçer, vücudunu çukurun üstünde vinçle kaldırılmış bir piyano gibi dengelerken Wolgast sımsıkı tutmak zorunda kaldı. Kız bunu yapmayı nereden öğrenmişti? Ellerini başka kim böyle tutmuştu?</p>

  <p class="normal1">Kız işini bitirince, pantolonunu yukarı çekerken Wolgast yüzünü başka tarafa çevirdi.</p>

  <p class="normal1">“Korkmana gerek yok tatlım.”</p>

  <p class="normal1">Amy bir şey demedi; Tahoe’ya geri dönmek için harekete geçmedi. Çevrelerindeki arazi boştu, hiç esinti yoktu, sanki dünya nefesini tutmuştu. Wolgast dört bir yanda binlerce kilometre uzanan arazilerin boşluğunu hissedebiliyordu. Tahoe’nun ön kapısının açılıp kapandığını işitti; Doyle da işemeye çıkmıştı. Güneyden, çok uzaklardan bir gök gürültüsü yankılandı ve bir sessizlikten sonra yeni bir ses geldi – çan sesini andıran bir çeşit şıngırtı.</p>

  <p class="normal1">“İstersen arkadaş olabiliriz” diye şansını denedi Wolgast. “İster misin?”</p>

  <p class="normal1">Kızın tuhaf olduğunu düşündü yine; niye ağlamamıştı? Hayvanat bahçesinden beri ağlamamıştı, annesini istememişti, eve gitmek veya hatta manastıra dönmek istediğini bile söylememişti. Evi neredeydi? Memphis’te olabilirdi, ama Wolgast öyle olmadığını seziyordu. Evi yoktu. Bu kızın başına neler geldiyse, ev kavramını unutturmuştu.</p>

  <p class="normal1">Sonra “Korkmuyorum. İstersen arabaya dönebiliriz” dedi.</p>

  <p class="normal1">Kız bir an ona öylece, her zamanki inceleyici bakışlarıyla baktı. Kulakları sessizliğe alışmış olan Wolgast şimdi uzaktan gelen bir müzik sesi duyduğuna emindi. Bir yerlerde, üstünde bulundukları yolda bir yerlerde birisi müzik çalıyordu.</p>

  <p class="normal1">“Adım Brad.” Söylerken ismi yavan ve iç karartıcı geldi.</p>

  <p class="normal1">Kız başıyla onayladı.</p>

  <p class="normal1">“Diğer adam mı? Adı Phil.”</p>

  <p class="normal1">“Kim olduğunuzu biliyorum. Siz konuşurken duydum.” Kız ağırlığını bir bacağından diğerine aktardı. “Dinlemiyorum sanıyordunuz, ama dinliyordum.”</p>

  <p class="normal1">Acayip bir çocuk. Zeki de. Wolgast bunu onun sesinden anlayabiliyordu, kendisini gözleriyle incelemesinden anlıyordu, sessizliği fırsat bilerek onu değerlendirmesinden ve çözmesinden. Çok daha yaşlı biriyle konuşuyormuş hissine kapıldı, ama tam olarak değil. Farklı gelen şeyi bulamıyordu.</p>

  <p class="normal1">“Colorado’da ne var? Oraya gidiyoruz, söylediğini duydum.”</p>

  <p class="normal1">Wolgast gerçeğin ne kadarını söylemesi gerektiğine emin değildi. “Şey, orada bir doktor var. Seni muayene edecek. Çekap gibi.”</p>

  <p class="normal1">“Hasta değilim.”</p>

  <p class="normal1">“O yüzden galiba. Ben... şey, bilmiyorum aslında.” Bu yalandan rahatsız oldu. “Korkmana gerek yok.”</p>

  <p class="normal1">“Bunu söyleyip durma.”</p>

  <p class="normal1">Wolgast kızın dobralığına öyle şaşırdı ki bir an suskun kaldı. “Tamam. Bu güzel. Korkmadığına sevindim.”</p>

  <p class="normal1">“Çünkü korkmuyorum” diyen Amy, Tahoe’nun ışıklarına doğru yürümeye başladı. “Korkan sensin.”</p>

  <p><br class="chapter" /></p>

  <p class="normal1">Birkaç kilometre sonra ileride onu gördüler: Gürleyen kubbemsi bir aydınlık bölge onlar yaklaştıkça turlayan noktalar ağına dönüşüyordu, sanki ufkun biraz yukarısında bir takımyıldız ailesi dönüp duruyordu. Wolgast’ın gördüğü şeyi anladığı anda yol bir kavşakla son buldu. Wolgast tavan lambasını açıp GPS’i kontrol etti. Otobandan arabalar ve kamyonlar sıra sıra geçiyordu, saatlerdir bu kadar çok taşıt görmemişlerdi, hepsi de aynı yöne gidiyordu. Penceresini açınca içeri gece havası girdi; müzik sesi artık netti.</p>

  <p class="normal1">“<span class="ideitalik">Bu</span> ne?” diye sordu Doyle.</p>

  <p class="normal1">Wolgast bir şey demedi. Batıya sapıp trafiğe girdi. Önlerindeki kamyonetin kasasında yarım düzine kadar ergen, saman balyalarında oturuyordu. HOMER, OKLAHOMA, NÜFUS: 1.232 yazılı bir tabelanın yanından geçtiler.</p>

  <p class="normal1">“Çok yaklaşma” dedi Doyle kamyoneti kastederek. “Görünüşünü sevmedim.”</p>

  <p class="normal1">Wolgast ona aldırmadı. Ön camın ardından Wolgast’ın yüzünü seçen bir kız ona el salladı; rüzgâr saçlarını yüzüne düşürüyordu. Panayırın ışıkları artık giderek belirginleşiyordu, uygarlık belirtileri de: Otobanın yanında direklerin üstünde duran bir su deposu, kararmış bir çiftlik aletleri dükkânı, muhtemelen huzurevi ya da sağlık kliniği olan alçak ve modern bir bina vardı. Kamyonet Casey’s Marketi’nin araba ve insan dolu otoparkına girdi; daha taşıt durmadan gençler kasadan atlayıp arkadaşlarına koştular. Küçük kasabaya girerlerken trafik azaldı. Arka koltuktaki Amy şimdi oturuyordu, hareketli kalabalığa pencerelerden bakıyordu.</p>

  <p class="normal1">Doyle geriye döndü. “Uzan Amy.”</p>

  <p class="normal1">“Sorun değil, bırak baksın.” Wolgast sesini Amy’nin duyabileceği kadar yükseltti. “Phil’i dinleme. İstediğin kadar bak tatlım.”</p>

  <p class="normal1">Doyle başını Wolgast’ınkine eğdi. “Ne... yapıyorsun?”</p>

  <p class="normal1">Wolgast gözlerini yoldan ayırmadı. “Sakin ol.”</p>

  <p class="normal1"><span class="ideitalik">Tatlım.</span> Bu nereden çıkmıştı? Sokaklar insan kaynıyordu, herkes aynı yönde yürüyordu, örtüler ve plastik termoslar ve katlanır sandalyeler taşıyorlardı. Birçoğu ya küçük çocukları ellerinden tutuyor ya da bebek arabalarını itiyordu: Çiftçiler, çiftlik çalışanları, kot pantolonlu ve tulumluydular, herkes çizmeliydi, bazıları kovboy şapkalıydı. Wolgast sağda solda geniş su birikintileri görüyordu, ama gece havası soğuk ve kuruydu. Yağmur geçip gitmişti; panayır vardı.</p>

  <p class="normal1">Wolgast trafikle birlikte liseye gitti; oradaki markize asılı tabelada BRANCH İLÇESİ LİSESİ: BASTIR WILDCATS! BAHAR DANSI, 20-22 MART yazılıydı. Parlak turuncu yelekli bir adam onlara el sallayarak otoparka girmelerini işaret etti, girdiklerinde de başka bir adam onları çamurlu bir arazideki diğer otoparka yöneltti. Wolgast motoru kapadı ve dikiz aynasından Amy’ye göz attı; kız pencereden dışarı, panayırın ışıklarına ve seslerine doğru bakıyordu.</p>

  <p class="normal1">Doyle genzini temizledi. “Şaka yapıyorsun, değil mi?”</p>

  <p class="normal1">Wolgast koltuğunda döndü. “Amy, Doyle’la ben bir saniyeliğine dışarı çıkıp konuşacağız. Tamam mı?”</p>

  <p class="normal1">Küçük kız başıyla onayladı; aralarında Doyle’un dahil olmadığı bir iletişim kurulmuştu birden.</p>

  <p class="normal1">“Hemen döneriz” dedi Wolgast.</p>

  <p class="normal1">Çıktıklarında Doyle onunla Tahoe’nun arkasında buluştu. “Bunu <span class="ideitalik">yapmayacağız.</span>”</p>

  <p class="normal1">“Ne zararı var ki?”</p>

  <p class="normal1">Doyle sesini alçalttı. “Hâlâ yerel polise rastlamadığımız için şanslıyız. Düşünsene. Takım elbiseli iki adam ve küçük bir kız – dikkat çekmez miyiz sanıyorsun?”</p>

  <p class="normal1">“Ayrılırız. Ben Amy’yi alırım. Arabada üstümüzü değiştirebiliriz. Gidip bir bira içersin, biraz eğlenirsin.”</p>

  <p class="normal1">“Düzgün düşünmüyorsun patron. O bir tutsak.”</p>

  <p class="normal1">“Hayır, değil.”</p>

  <p class="normal1">Doyle iç geçirdi. “Ne demek istediğimi biliyorsun.”</p>

  <p class="normal1">“Öyle mi? O bir çocuk Phil. Küçük bir kız.”</p>

  <p class="normal1">Çok yakın duruyorlardı; Wolgast, Tahoe’da saatlerce kalmış olan Doyle’dan yayılan pis kokuyu alabiliyordu. Yanlarından bir grup ergen geçince bir an sustular. Otopark kalabalıklaşıyordu.</p>

  <p class="normal1">“Bak, taş kalpli değilim” dedi Doyle usulca. “Bunun ne kadar pis bir iş olduğunu bilmiyor muyum sanıyorsun? Camı indirip dışarı kusmamak için kendimi zor tutuyorum.”</p>

  <p class="normal1">“Aslında gayet rahat görünüyordun. Little Rock’tan beri mışıl mışıl uyudun.”</p>

  <p class="normal1">Doyle kaşlarını çatarak savunmaya geçti. “İyi, vur beni öyleyse. <span class="ideitalik">Yorgundum.</span> Ama kızı atlıkarıncaya filan götürmeyeceğiz. Planda atlıkarıncalar yok.”</p>

  <p class="normal1">“Bir saat” dedi Wolgast. “Kızı bütün gün, hiç ara vermeden arabada tutamazsın. Bırak biraz eğlensin, biraz stres atsın. Sykes’ın bilmesi şart değil. Sonra tekrar yola koyuluruz. Kız da yol boyunca uyur herhalde.”</p>

  <p class="normal1">“Peki ya kaçarsa?”</p>

  <p class="normal1">“Kaçmaz.”</p>

  <p class="normal1">“Nasıl bu kadar emin olabiliyorsun bilmiyorum.”</p>

  <p class="normal1">“İstersen peşimizden gel. Bir şey olursa iki kişiyiz.”</p>

  <p class="normal1">Doyle şüpheyle kaşlarını çattı. “Bak, sorumluluk sende. Sen karar ver. Ama hoşlanmadım.”</p>

  <p class="normal1">“Altmış dakika” dedi Wolgast. “Sonra gideriz.”</p>

  <p class="normal1">Tahoe’nun ön koltuklarında üzerlerini değiştirdiler, spor gömlekler ve kot pantolonlar giydiler, Amy beklerken. Sonra Wolgast, Amy’ye ne yapacaklarını açıkladı.</p>

  <p class="normal1">“Yanımdan ayrılma” dedi. “Kimseyle konuşma. Söz mü?”</p>

  <p class="normal1">“Neden kimseyle konuşmayayım?”</p>

  <p class="normal1">“Kural böyle. Söz vermezsen gezemeyiz.”</p>

  <p class="normal1">Kız bir an düşündükten sonra başıyla onayladı. “Söz veriyorum” dedi.</p>

  <p class="normal1">Peşlerinde Doyle’la panayırın girişine yürüdüler. Havada kızarmış yağın tatlı kokusu vardı. Hoparlörlerden gelen, tonlamasız bir adam sesi bingo numaraları okuyordu. <span class="ideitalik">B... yedi. G... otuz. Q... on altı.</span></p>

  <p class="normal1">Wolgast “Dinle” dedi Amy’ye, Doyle’un kulak misafiri olamayacak kadar geride kaldığına karar verince. “Tuhaf gelebilir biliyorum, ama rol yapmanı istiyorum. Benim için rol yapabilir misin?”</p>

  <p class="normal1">Yolda durdular. Wolgast kızın saçlarının dağınık olduğunu gördü. Karşısında diz çöküp saçlarını düzeltti, geriye attı. Kızın tişörtündeki ŞIMARIK yazısının etrafında parlak pullar vardı. Wolgast akşam havası serinlediği için kızın hırkasının fermuarını kapadı.</p>

  <p class="normal1">“Babanmışım gibi yap. Gerçek baban değil, mahsusçuktan baban olayım. Soran olursa babam dersin, tamam mı?”</p>

  <p class="normal1">“Ama kimseyle konuşmayacaktım hani. Öyle demiştin.”</p>

  <p class="normal1">“Evet, ama konuşursak diye söylüyorum. Babam demelisin.” Wolgast başını geri çevirip Doyle’un elleri ceplerinde beklediği yere baktı. Doyle polo gömleğinin üstüne giydiği rüzgârlığın fermuarını çenesine kadar çekmişti; Wolgast onun hâlâ silahlı olduğunu, tabancasının koltuk altı kılıfında durduğunu biliyordu. Wolgast kendi silahını torpido gözünde bırakmıştı.</p>

  <p class="normal1">“Haydi deneyelim. Yanındaki hoş adam kim küçük kız?”</p>

  <p class="normal1">“Babam?” dedi kız çekinerek.</p>

  <p class="normal1">“İnanıyormuşsun gibi yap. Rol yap.”</p>

  <p class="normal1">“Eee... babam.”</p>

  <p class="normal1">İyi bir performans, diye düşündü Wolgast. Kız ileride aktris olmalıydı. “Aferin sana.”</p>

  <p class="normal1">“Ahtapot’a binebilir miyiz?”</p>

  <p class="normal1">“Ahtapot. Ahtapot nerede canım?” <span class="ideitalik">Tatlım, canım.</span> Wolgast kendini durduramıyor gibiydi; böyle sözler ağzından çıkıveriyordu.</p>

  <p class="normal1">“Şurada.”</p>

  <p class="normal1">Wolgast, Amy’nin gösterdiği yere baktı. Bilet gişesinin ardında dönen dev bir atlıkarınca vardı; kollarının ucunda dönen parlak renkli arabalarda insanlar oturuyordu. Ahtapot.</p>

  <p class="normal1">“Tabii ki” dedi ve gülümsediğini hissetti. “Ne istersen yapabiliriz.”</p>

  <p class="normal1">Giriş parasını ödedi ve sonra Ahtapot bileti almak için başka bir gişenin önünde sıraya girdiler. Wolgast kızın acıkmış olabileceğini düşündü, ama beklemeye karar verdi; Ahtapot’ta midesi bulanabilirdi. Böyle düşünmekten, kızın neler yaşayacağını hayal etmekten, nelerden mutlu olacağını düşünmekten hoşlandığını fark etti. Panayır onu bile heyecanlandırmıştı. Mekanizmaların çoğu eskiydi, muhtemelen epey tehlikeliydi, ama heyecan veren bu değil miydi zaten? Neden sadece bir saat demişti ki?</p>

  <p class="normal1">“Hazır mısın?”</p>

  <p class="normal1">Ahtapot kuyruğu uzundu ama hızlı ilerliyordu. Binme sıraları gelince operatör elini kaldırıp onları durdurdu.</p>

  <p class="normal1">“Kız kaç yaşında?”</p>

  <p class="normal1">Sigara içen adam gözlerini şüpheyle kısmıştı. Çıplak ön kollarında mor yılan dövmeleri vardı. Wolgast’ın yanıt vermesine fırsat kalmadan Amy öne çıktı. “Sekiz yaşındayım.”</p>

  <p class="normal1">O sırada Wolgast bir katlanır sandalyede duran tabelayı gördü: YEDİ YAŞINDAN KÜÇÜKLERİN BİNMESİ YASAKTIR.</p>

  <p class="normal1">“Sekiz yaşında görünmüyor” dedi adam.</p>

  <p class="normal1">“Ama öyle” dedi Wolgast. “Babasıyım.”</p>

  <p class="normal1">Operatör, Amy’yi tepeden tırnağa süzdükten sonra omuz silkti. “Sen bilirsin” dedi.</p>

  <p class="normal1">Sallanan arabaya bindiler; dövmeli adam güvenlik demirini itip onların bileklerine yasladı. Araba sarsılarak havalandı ve sonra birden durdu, arkalarındaki insanlar da binebilsin diye.</p>

  <p class="normal1">“Korkuyor musun?”</p>

  <p class="normal1">Amy Wolgast’a yaslanmıştı, soğuk havada kazağını yüzüne kadar çekmişti, demir çubuğu iki eliyle sımsıkı tutmuştu. Gözleri faltaşı gibi açıktı. Hararetle kafa salladı. “Hı hı.”</p>

  <p class="normal1">Araba dört kez daha yükselip alçaldı. En yukarıdayken panayırın tamamı, lise ve otoparkları, ilerideki küçük Homer kasabası, ızgara şeklindeki aydınlık sokakları görülüyordu. Kır yolundan arabalar akın akın geliyordu hâlâ. Bu kadar yüksekten bakınca, atış poligonundaki hedefler kadar ağır hareket ediyor gibiydiler. Wolgast aşağıyı tarayıp Doyle’u ararken arabanın tekrar sarsıldığını hissetti.</p>

  <p class="normal1">“Sıkı tutun!”</p>

  <p class="normal1">Birden döne döne indiler, vücutları çubuğa yaslandı. Etraftan haz çığlıkları yükseldi. İnişin hızı Wolgast’ın gözlerini kapamasına yol açtı. Yıllardır Ahtapot’a binmemişti; hızı şaşırtıcıydı. Vücudunda Amy’nin ağırlığını hissediyordu, dönerek alçalırlarken arabanın momentumu kızı ona itiyordu. Gözlerini açınca yere çok yakın olduklarını, sert toprağın on-on beş santim üstünden geçtiklerini, etraflarında panayır ışıklarının yağan göktaşları gibi fırıl fırıl döndüğünü gördü; sonra tekrar göğe yükseldiler. Altı, yedi, sekiz tur attılar; her seferinde dalga gibi yükselip alçalıyorlardı. Hem sonsuza kadar sürdü, hem de bir anda bitiverdi.</p>

  <p class="normal1">İnmeleri için sarsıla sarsıla alçalırlarken Wolgast, Amy’nin yüzüne baktı; kızın gözlerinde hâlâ o nötr, inceleyici bakış vardı, ama Wolgast o gözlerin karanlığının ardındaki sıcak mutluluk ışığını fark etti. Wolgast’ın içinde yeni bir his belirdi: Kimse kıza böyle bir armağan vermemişti.</p>

  <p class="normal1">“Eee, nasıldı?” diye sordu sırıtarak.</p>

  <p class="normal1">“<span class="ideitalik">Güzeldi.</span>” Amy hemen yüzünü kaldırdı. “Biraz daha binmek istiyorum.”</p>

  <p class="normal1">Operatör demir çubuğu indirdi; kuyruğun sonuna geri döndüler. Önlerinde çiçek desenli ev elbisesi giymiş iriyarı bir kadınla kocası, kot pantolon ve daracık bir kovboy gömleği giymiş, ağzında kalın bir puro olan bakımsız bir adam duruyordu.</p>

  <p class="normal1">“Çok tatlısın” diyen kadın ardından Wolgast’a sıcak bir bakış fırlattı. “Kaç yaşında?”</p>

  <p class="normal1">“Sekiz yaşındayım” diyen Amy, Wolgast’ın elini tuttu. “Bu benim babam.”</p>

  <p class="normal1">Kadın güldü, kaşları havayla dolan paraşütler misali kalktı. Yanaklarına beceriksizce allık sürülmüştü. “Tabii ki baban canım. Belli oluyor. Hık demiş burnundan düşmüşsün.” Kocasının kaburgalarını dürttü. “Çok tatlı değil mi Earl?”</p>

  <p class="normal1">Adam başıyla onayladı. “Kesinlikle.”</p>

  <p class="normal1">“Adın ne tatlım?” diye sordu kadın.</p>

  <p class="normal1">“Amy.”</p>

  <p class="normal1">Kadın tekrar Wolgast’a baktı. “Tam onun yaşlarında bir yeğenim var, onun kadar konuşamıyor ama. Çok gurur duyuyor olmalısınız.”</p>

  <p class="normal1">Wolgast o kadar şaşırmıştı ki yanıt veremedi. Hâlâ Ahtapot’taydı sanki, zihniyle bedeni muazzam bir yerçekimi kuvvetinin etkisindeydi. Doyle’u düşündü, bütün bunları kalabalığın içinde bir yerden seyredip seyretmediğini merak etti. Ama sonra umursamadığını anladı; Doyle seyrederse seyretsindi.</p>

  <p class="normal1">“Colorado’ya gidiyoruz” diyen Amy, Wolgast’ın elini suç ortağıymış gibi sıktı. “Ninemi ziyarete.”</p>

  <p class="normal1">“Öyle mi? Eh, ninen çok şanslıymış, senin gibi bir kız ziyaretine gidiyor.”</p>

  <p class="normal1">“O hasta. Doktora götürmemiz gerek.”</p>

  <p class="normal1">Kadının yüzünde empati ve üzüntü belirdi. “Buna üzüldüm.” Wolgast’a dönüp samimiyetle konuştu. “Umarım her şey yolundadır. Sizin için dua edeceğiz.”</p>

  <p class="normal1">“Sağ olun” demeyi başardı Wolgast.</p>

  <p class="normal1">Ahtapot’a üç kez daha bindiler. Karınlarını doyurmak için panayırda gezinirlerken Wolgast, Doyle’u hiçbir yerde göremedi; adam ya onları profesyonelce takip ediyordu ya da rahat bırakmaya karar vermişti. Etrafta bir sürü güzel kadın vardı. Belki de Doyle’un dikkati dağılmıştı.</p>

  <p class="normal1">Wolgast, Amy’ye bir sosisli sandviç aldı ve birlikte bir piknik masasına oturdular. Wolgast kızın karnını doyurmasını seyretti: Üç ısırık, dört ısırık, sonra sandviç bitiverdi. Kıza bir sandviç daha aldı, o da bitince pudralı kek ve bir kutu süt aldı. Çok besleyici bir öğün sayılmazdı, ama en azından süt vardı.</p>

  <p class="normal1">“Şimdi ne yapıyoruz?” diye sordu kıza.</p>

  <p class="normal1">Amy’nin yanaklarına pudra şekeri ve sos bulaşmıştı. Kız tam elinin tersiyle yüzünü silecekken Wolgast onu durdurdu. “Peçete kullan” deyip bir tane verdi.</p>

  <p class="normal1">“Atlıkarınca” dedi Amy.</p>

  <p class="normal1">“Sahi mi? Ama Ahtapot kadar hızlı dönmez.”</p>

  <p class="normal1">“Var mıdır?”</p>

  <p class="normal1">“Eminim vardır.”</p>

  <p class="normal1">Atlıkarınca, diye düşündü Wolgast. Tabii ya. Ahtapot, kızın yetişkin yönüne, gözlem yapıp bekleyebilen ve kuyruktaki kadına rahatça ve inandırıcı bir şekilde yalan söyleyebilen yönüne hitap ediyordu; atlıkarıncaysa diğer Amy içindi, asıl hali olan küçük kız içindi. Akşamın, ışıklarının ve seslerinin büyüsüne kapılan ve dört kez Ahtapot’a bindikten sonra hâlâ başı dönen Wolgast, kıza sorular sormak istiyordu: Gerçekte kim olduğunu; annesini, varsa babasını, nereli olduğunu; rahibe Lacey’yi ve hayvanat bahçesinde olanları, otoparktaki hengâmenin sebebini. Kimsin sen Amy? Burada ne arıyorsun, bana neden geldin? Ve korktuğumu, sürekli korktuğumu nereden biliyorsun? Yürürlerken kız yine onun elini tuttu; birleşen avuçlarından elektrik geçiyordu sanki, Wolgast’ın bedenine ılık bir akım yayılıyordu. Kız boyalı atları ışıldayan atlıkarıncayı görünce Wolgast onun hazzının kendi vücuduna aktığını hissetti.</p>

  <p class="normal1"><span class="ideitalik">Lila,</span> diye düşündü. <span class="ideitalik">Lila, istediğim buydu işte. Biliyor muydun? Hayatta tek istediğim buydu.</span></p>

  <p class="normal1">Operatöre biletlerini verdi. Amy dış halkadaki bir atı, sıçrarken donakalmış, parlak seramik dişlerini sergileyerek sırıtan beyaz bir Lipizzan aygırı seçti. Atlıkarınca neredeyse boştu; saat dokuzu geçiyordu ve çok küçük çocuklar evlerine gitmişlerdi.</p>

  <p class="normal1">“Yanımda dur” diye emretti Amy.</p>

  <p class="normal1">Wolgast söyleneni yaptı; bir eliyle direği, diğeriyle atın yelesini, onu götürürcesine tuttu. Kızın üzengilere erişemeyecek kadar kısa olan bacakları havada sallanıyordu; Wolgast ona sımsıkı tutunmasını söyledi.</p>

  <p class="normal1">O zaman Doyle’u gördü, adam on metreden yakındaydı, bira çadırının yanındaki saman balyalarının arkasındaydı; güzel, kabarık kızıl saçları olan genç bir kadınla konuşuyordu. Wolgast onun bir olayı anlattığını görebiliyordu, adam bir sözünü vurgulamak istediğinde veya gülünecek kısımlarda bardağını sallıyordu, Indianapolisli yakışıklı fiberoptik satıcısı rolündeydi – Amy de kuyruktaki kadına aynen öyle davranmıştı, Colorado’da hasta bir ninesi olduğu ayrıntısını uyduruvermişti. Böyle oluyordu işte; kendinizle ilgili yalan söylemeye başlayınca yalanlar giderek birikiyordu ve o uydurduğunuz insana dönüşüyordunuz. Atlıkarınca harekete geçince ayaklarının altındaki ahşap zemin sarsıldı; atlıkarınca dönmeye ve tepedeki hoparlörlerden müzik gelmeye başlarken kadın çalışılmış bir flörtözlükle başını geriye atıp güldü ve aynı anda elini uzatıp Doyle’un omzuna çabucak dokundu. Sonra, atlıkarınca dönmeye devam edince ikisi gözden kayboldular.</p>

  <p class="normal1">O zaman Wolgast’ın aklına bir fikir geldi. Zihninde beliren cümleler oraya yazılmışçasına netti.</p>

  <p class="normal1"><span class="ideitalik">Kaç git. Amy’yi alıp git.</span></p>

  <p class="normal1"><span class="ideitalik">Doyle zamanı unutmuş. Dikkati dağılmış. Kaç.</span></p>

  <p class="normal1"><span class="ideitalik">Kızı kurtar.</span></p>

  <p class="normal1">Dönüp durdular. Amy’nin atı piston gibi inip kalkıyordu. Wolgast zihnindeki düşüncelerin sadece birkaç dakika içinde bir plana dönüştüklerini hissetti. Atlıkarınca durunca kızı alıp karanlığa, kalabalığa karışarak bira çadırından uzaklaşacak ve panayırdan çıkacaktı; Doyle durumu anladığında onlar çoktan arabaya binip gitmiş olacaklardı. Dört bir yanda binlerce kilometre; bu engin diyarda sırra kadem basacaklardı. Wolgast becerikliydi, ne yaptığını biliyordu. Tahoe’yu bırakmamasının tek sebebinin bu olduğunu fark etti; Little Rock’taki otoparkta dururken bile içinde bu fikrin filizlenmeyi bekleyen tohumu vardı. Kızın annesini nasıl bulacağını bilmiyordu, ama bunu sonra düşünürdü. Hayatında ilk kez bu kadar kararlıydı. Sanki bütün hayatını sırf bu şey için, bu hedef için yaşamıştı. Diğer her şey –Büro, Sykes, Carter ve diğerleri, Doyle bile– yalandı, gün ışığına çıkmayı bekleyen gerçek benliğinin ardında saklandığı bir perdeydi. İşte o an gelmişti; tek yapması gereken içgüdülerini dinlemekti.</p>

  <p class="normal1">Atlıkarınca yavaşlamaya başladı. Wolgast, Doyle’un bulunduğu tarafa bakmadı; bu yeni hissi bozmak, ürkütüp kaçırmak istemiyordu. Tamamen durduklarında Amy’yi kaldırıp atından indirdi ve gözleri aynı hizada olsun diye diz çöktü.</p>

  <p class="normal1">“Amy, benim için bir şey yapmanı istiyorum. Beni iyi dinlemeni istiyorum.”</p>

  <p class="normal1">Kız başıyla onayladı.</p>

  <p class="normal1">“Şimdi gidiyoruz. Sadece ikimiz. Yanımdan ayrılma, tek kelime etme. Hızlı hareket edeceğiz, ama koşma. Sözümü dinlersen her şey yolunda gider.” Kızın anlayıp anlamadığını görmek için yüzünü inceledi. “Anlıyor musun?”</p>

  <p class="normal1">“Koşmamalıyım.”</p>

  <p class="normal1">“Kesinlikle. Haydi gidelim.”</p>

  <p class="normal1">Atlıkarıncadan indiler; diğer tarafta, bira çadırından uzakta durmuşlardı. Wolgast kızı atlıkarıncayı çevreleyen parmaklığın üstünden çabucak aşırdı ve sonra metal bir direğe tutunup tırmanarak kendisi de diğer tarafa geçti. Kimse fark etmemiş gibiydi – belki de fark etmişlerdi, ama Wolgast arkasına bakmadı. Amy’yi elinden tutup panayırın arka tarafına, ışıksız tarafa doğru hızla yürüdü. Planı dolanarak ana kapıya gitmek veya başka bir çıkış bulmaktı. Çabuk olurlarsa Doyle durumu ancak çok geç olduğunda fark ederdi.</p>

  <p class="normal1">Yüksek bir zincir korkuluğuna vardılar; ötede karanlık ağaçlar vardı ve daha da geride, güneydeki lisenin oyun bahçelerinin yanından uzanan bir otobanın ışıkları görülüyordu. Burada çıkış yoktu, zincir korkuluğu takip ederek ana kapıya gitmeleri gerekiyordu. Fırtınadan sonra hâlâ ıslak olan biçilmemiş çimenlerde yürürken ayakkabıları ve paçaları ıslanıyordu. Büfelere ve yemek yedikleri piknik masasına yaklaştılar. Wolgast çıkışı gördü, sadece on metre kadar ilerideydi. Kalp atışları hızlandı. Duraksayıp etrafı hızla taradı; Doyle ortalıkta yoktu.</p>

  <p class="normal1">“Dosdoğru çıkışa gidiyoruz” dedi Amy’ye. “Sakın başını kaldırıp bakma.”</p>

  <p class="normal1">“Hey şefim!”</p>

  <p class="normal1">Wolgast donakaldı. Doyle arkalarından koşarak, kol saatini göstererek geldi. “Bir saat dedik sanıyordum patron.”</p>

  <p class="normal1">Wolgast ona, yavan Orta Batılı yüzüne baktı. “Seni kaybettik sanmıştım” dedi. “Biz de seni aramaya geliyorduk.”</p>

  <p class="normal1">Doyle çabucak geriye, bira çadırına baktı. “Eh, anlarsın ya” dedi. “Sohbete dalmışım.” Biraz suçlu suçlu gülümsedi. “Buralılar hoş insanlar. Muhabbetleri iyi.” Wolgast’ın çamurlu paçalarını gösterdi. “Bu halin ne? Sırılsıklam olmuşsun.”</p>

  <p class="normal1">Wolgast bir an bir şey demedi. “Su birikintileri.” Gözlerini kaçırmamaya, Doyle’un bakışlarına karşılık vermeye çalıştı var gücüyle. “Yağmur.” Bir şans daha olabilirdi, Tahoe’ya giderken Doyle’un dikkatini bir şekilde dağıtabilirse. Ama Doyle ondan daha genç ve güçlüydü, ayrıca Wolgast silahını arabada bırakmıştı.</p>

  <p class="normal1">“Yağmur” diye tekrarladı Doyle. Başıyla onayladı; Wolgast genç adamın yüzüne bakınca durumu anladı: Doyle gerçeği biliyordu. Başından beri biliyordu. Bira çadırı bir sınamaydı, bir tuzaktı. Doyle onları bir an olsun gözden kaçırmamıştı. “Anlıyorum. Eh, yapacak bir işimiz var. Değil mi şefim?”</p>

  <p class="normal1">“Phil...”</p>

  <p class="normal1">“Sakın.” Doyle’un sesi hafifti – tehditkâr değildi, gerçekleri belirtiyordu o kadar. “Sakın söyleme. Biz ortağız Brad. Gitme vakti geldi.”</p>

  <p class="normal1">Wolgast’ın bütün umutları yıkıldı. Amy’nin elini tutuyordu hâlâ; kıza bakamıyordu bile. <span class="ideitalik">Özür dilerim,</span> diye düşündü, kıza bu mesajı elinden gönderdi. <span class="ideitalik">Özür dilerim.</span> Ve birlikte, beş adım arkalarından gelen Doyle’la birlikte panayırdan çıkıp otoparka doğru yürüdüler.</p>

  <p class="normal1">İkisi de onları gözleriyle takip eden adamı –mesaisi bitmiş; iki saat önce karakola gelen bir raporu, iki beyaz adamın Memphis Hayvanat Bahçesi’nden bir kızı kaçırdıkları haberini okuduktan sonra çıkıp liseye giderek karısıyla buluşmuş ve çocuklarının çarpışan arabalar sürmelerini seyretmiş olan Oklahoma eyalet polisini– fark etmediler.</p>
</body>
</html>
