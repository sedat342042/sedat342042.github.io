<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <div class="chapter">
    <h2 class="kitapickapak3" id="calibre_toc_60"><br class="calibre3" />
    <br class="calibre3" />
    <br class="calibre3" />
    <br class="calibre3" />
    Kırk yedi<br class="calibre3" /></h2>

    <p class="normal1">Saatlerdir yoldaydılar. Sert metal zeminden başka yatacak yer olmadığından uyumak neredeyse imkânsızdı. Michael ne zaman gözlerini kapasa kamyon ya bir tümseğe çarpıyor ya da sağa sola sapıp Michael’ın vücudunun bir kısmını savuruyordu sanki.</p>

    <p class="normal1">Başını kaldırıp kompartımanın tek penceresinden, kapıdaki küçük ve yuvarlak, güçlendirilmiş camdan dışarı bakınca gün ışığı gördü. Ağzı kupkuruydu; her yeri ağrıyordu, sanki gece boyunca çekicle dövülmüştü. Doğrulup oturma pozisyonuna geçti, sırtını kompartımanın sarsılan duvarına dayadı ve gözlerini ovuşturup çapakları sildi. Grubun geri kalanı sırt çantalarına çeşitli rahatsız pozisyonlarda yaslanmışlardı. Hepsi az çok bitkin görünüyordu, ama en kötü durumda olanları Alicia’ydı sanki. Michael’ın karşısındaydı, sırtını kompartımanın duvarına dayamıştı; yüzü soluk ve terliydi, gözleri açık ama cansızdı. Mausami dün gece Alicia’nın bacağındaki yarayı elinden geldiğince temizleyip bandajlamıştı, ama Michael yaranın ciddi olduğunu görebiliyordu. Sadece Amy gerçekten uyuyor gibiydi. Yerde, Michael’ın yanında yatıyordu, dizlerini göğsüne çekmişti. Yanağının üstünde yelpaze gibi duran siyah saçları kamyon sarsıldıkça hareket ediyordu.</p>

    <p class="normal1">Michael birden hatırlayınca tokat yemiş gibi oldu.</p>

    <p class="normal1">Ablası Sara gitmişti.</p>

    <p class="normal1">Var gücüyle koşarak diğerleriyle birlikte mutfaktan yükleme alanına ve sokağa çıktığını, sonra etraflarının çevrildiğini –<span class="ideitalik">her yerde</span> dumanlar vardı, lanet olası bir duman partisiydi sanki– ve sonra dev tamponlu kamyonun ateş saçarak yaklaştığını hatırlıyordu. <span class="ideitalik">Gir, gir,</span> diye bağırmıştı tepedeki kadın ona. İyi ki de bağırmıştı, çünkü Michael o an korkudan donakalmış haldeydi. Olduğu yere mıhlanıp kalmıştı. Hollis’le diğerleri <span class="ideitalik">Haydi, haydi,</span> diye bağırıyorlardı, ama Michael kımıldayamıyordu. <span class="ideitalik">Nasıl</span> kımıldayacağını unutmuştu sanki. Kamyon sadece on metre ötedeydi, ama bin metre ötede gibiydi. Michael dönünce bir viralle göz göze gelmişti, yaratık kafasını onlara özgü tuhaf şekilde yana eğmişti ve sanki her şey berbat bir şekilde yavaşlamıştı. <span class="ideitalik">Eyvah,</span> diyordu Michael’ın başının içindeki bir ses, <span class="ideitalik">eyvah eyvah eyvah eyvah</span> diyordu ve sonra kadın alev makinesini yaratığa çevirmişti ve üstüne sıvı ateş püskürtmüştü. Yaratık yağ topu gibi şişmişti. Michael onun patladığını duymuştu. Sonra birisi onu kolundan çekmişti –Amy çekmişti, boyundan beklenmeyecek kadar güçlüydü– ve kamyonun içine itmişti.</p>

    <p class="normal1">Şimdi sabah olmuştu. Araç yavaşlayınca Michael öne savruldu. Yanındaki Amy’nin gözleri açılıverdi; kız yuvarlanıp doğrularak oturma pozisyonuna geçti ve tekrar dizlerini göğsüne çekip gözlerini kapıya dikti.</p>

    <p class="normal1">Kamyon durdu. Caleb pencereye gidip dışarıya baktı.</p>

    <p class="normal1">“Ne görüyorsun?” Peter çömelme pozisyonundaydı; saçlarında kurumuş kanlar vardı.</p>

    <p class="normal1">“Bir çeşit bina, ama çok uzakta.”</p>

    <p class="normal1">Tavandan ayak sesleri geldi ve şoför kapısının açılıp kapandığını duydular.</p>

    <p class="normal1">Hollis elini tüfeğine uzatıyordu.</p>

    <p class="normal1">Peter elini uzatıp onu durdurdu. “Bekle.”</p>

    <p class="normal1">Caleb: “Geliyorlar...”</p>

    <p class="normal1">Kapı açılınca gün ışığı gözlerini kamaştırdı. Karşılarında geriden aydınlanan iki kişi duruyordu, ellerinde pompalı tüfekler vardı. Kadın gençti, siyah saçları kısacıktı; adamsa çok daha yaşlıydı, yumuşak ve geniş yüzlüydü, burnu yumruklanmış gibiydi ve sakalı birkaç günlüktü. İkisinin de hâlâ üstünde olan kabarık vücut zırhları kafalarını küçücük gösteriyordu.</p>

    <p class="normal1">“Silahlarınızı verin.”</p>

    <p class="normal1">“Kimsiniz siz?” diye sordu Peter.</p>

    <p class="normal1">Kadın pompalı tüfeğinin horozunu çekti. “Hepsini. Bıçakları da.”</p>

    <p class="normal1">Tüfeklerini, tabancalarını ve bıçaklarını yerden kapıya doğru ittiler. Michael’ın üstünde sadece bir tornavida kalmıştı –tüfeğini otelden kaçarken kaybetmişti, o lanet olası şeyle bir kez bile ateş etmemişti–, ama onu verdi. Bir tornavida yüzünden vurulmak istemiyordu. Kadın silahlarını toplarken, henüz tek kelime etmemiş olan adam tüfeğini üzerlerinden ayırmıyordu. Michael uzakta, çıplak tepelerin dibinde uzun, alçak bir bina görüyordu.</p>

    <p class="normal1">“Bizi nereye götürüyorsunuz?” diye sordu Peter.</p>

    <p class="normal1">Kadın yerden aldığı bir metal kovayı kamyonun zeminine koydu. “Çişiniz gelirse bunu kullanın.” Sonra kapıyı kapadı.</p>

    <p class="normal1">Peter kamyonun duvarını tokatladı. “<span class="ideitalik">Lanet olsun.</span>”</p>

    <p class="normal1">İlerlemeyi sürdürdüler. Hava giderek ısınıyordu. Kamyon tekrar yavaşladı, batıya saptı. Araç uzun süre boyunca şiddetle sarsıldı; sonra yokuş yukarı çıkmaya başladılar. Artık kabinin içi dayanılmayacak kadar sıcaktı. Sularını bitirdiler; kimse kovayı kullanmamıştı.</p>

    <p class="normal1">Peter onları şoför kabininden ayıran duvara vurdu. “Hey, burada pişiyoruz!”</p>

    <p class="normal1">Zaman geçti ve biraz daha geçti. Kimse konuşmuyordu; nefes almak bile güçtü. Sanki onlara korkunç bir şaka yapılıyordu. Virallerden kurtulmuşlardı ama bir kamyonun arka tarafında sıcaktan öleceklerdi. Michael uykuya benzer bir hale dalıp çıkmaya başlamıştı. Terliyordu, çok terliyordu. Bir ara yokuş aşağı indiklerini fark etti, ama bu kendisini değil başka birini ilgilendiren ufak bir ayrıntıydı sanki.</p>

    <p class="normal1">Michael kamyonun durduğunun bilincine yavaşça vardı. Su, serin su hayallerine dalmıştı. Üzerine, her tarafına su dökülüyordu ve ablası oradaydı, Elton da oradaydı, yüzünde tuhaf gülümsemesi vardı. Herkes oradaydı, Peter, Mausami, Alicia, hatta annesiyle babası suyun şifa verici maviliğinde hep birlikte yüzüyorlardı ve Michael bir an bu güzel su rüyasına geri dönmeye çalıştı.</p>

    <p class="normal1">“Tanrım” dedi bir ses.</p>

    <p class="normal1">Michael gözlerini açınca yoğun bir beyaz ışık gördü ve hayvan dışkısının kendine özgü kokusunu aldı. Yüzünü kapıya çevirince iki kişiyi –onları daha önce de görmüştü, ama ne zaman gördüğünü hatırlamıyordu– ve aralarındaki, geriden aydınlanan, sanki havada asılı duran, çelik grisi saçlı, uzun boylu ve turuncu tulumlu bir adamı gördü. “Tanrım, Tanrım” diyordu adam. “Yedi kişi. İnanılmaz.” Diğerlerine döndü. “Öyle kazık gibi durmayın. Sedye getirin. <span class="ideitalik">Çabuk.</span>”</p>

    <p class="normal1">Diğer ikisi koşarak uzaklaştılar. Michael büyük bir terslik olduğunu düşündü. Her şey bir tünelin uzak ucunda olup bitiyor gibiydi. Nerede olduğunu ve burada ne aradığını bilmiyordu, ama bunları yakın zamanda unuttuğunu hissediyordu, ters dejavu yaşıyordu sanki. Bir çeşit şakaydı bu, ama komik değildi, hiç değildi. Ağzında yumruk büyüklüğünde, kuru bir nesne vardı ve bunun kendi dili olduğunu, boğulduğunu fark etti. Peter’ın güçlükle, çatlak sesle konuştuğunu işitti: “Kimsin?”</p>

    <p class="normal1">“Adım Olson. Olson Hand.” Adamın yıpranmış yüzü bir gülümsemeyle aydınlandı, ama o artık gümüşi saçlı adam değildi, Theo’ydu –tünelin diğer ucunda Theo’nun yüzü vardı– ve sonra tünel çöktü ve bütün düşünceler Michael’ı terk etti.</p><br class="chapter" />

    <p class="normal1">Uyanmaktan çok yavaşça yüzeye çıktı sanki; hem kısa hem de uzun gelen bir zaman boyunca, günler saatlere, saatler yıllara dönüşürken karanlık katmanlarının içinden yükseldi. Yükseldikçe karanlık yerini giderek genişleyen bir beyazlığa bırakıyordu ve bilinci azar azar yerine geliyordu. Gözlerini açmıştı, kırpıştırıyordu. Başka hiçbir yeri kımıldayamıyor gibiydi; sadece gözleri, nemli gözkapakları hareket ediyordu. Yukarıdan gelen insan seslerini işitti, uzak kuşların şakımaları gibiydiler, engin bir gökyüzünde birbirlerine sesleniyorlardı. Soğuk, diye düşündü. Üşüyordu. Muhteşem, şaşırtıcı bir şekilde üşüyordu.</p>

    <p class="normal1">Uyudu ve belirsiz bir zaman sonra tekrar gözlerini açtığında bir yatakta, bir odada yattığını ve yalnız olmadığını anladı. Başını kaldıramıyordu; kemikleri demir gibi ağırdı. Bir çeşit hastanedeydi, duvarlar ve tavan beyazdı, anlaşılan çıplaktı ve vücudunu örten beyaz battaniyenin üstüne eğik beyaz huzmeler düşüyordu. Hava serin ve nemliydi. Yukarıda ve arkada bir yerden ritmik makine sesleri ve bir metal yüzeye düşen su damlalarının şıpırtıları geliyordu.</p>

    <p class="normal1">“Michael? Michael, beni duyabiliyor musun?”</p>

    <p class="normal1">Yatağının yanında bir kadın oturuyordu –Michael onun kadın olduğunu düşündü–, siyah saçları erkek gibi kısa kesilmişti, alnıyla yanakları pürüzsüzdü, dudakları inceydi. Kadın ona yoğun bir kaygıyla bakıyordu sanki. Michael bu kadını daha önce gördüğünü hissetti, ama çıkaramadı. Kadının ince vücudunun üstündeki bol, turuncu giysi diğer her şeyi gibi hayal meyal tanıdıktı. Arkasında bir tür paravan vardı.</p>

    <p class="normal1">“Nasılsın?”</p>

    <p class="normal1">Michael konuşmaya çalıştı ama başaramadı. Kadın yatağın yanındaki masadan bir plastik bardak aldı ve pipeti Michael’ın dudaklarına götürdü: Serin suda kesinlikle metal tadı vardı.</p>

    <p class="normal1">“İşte böyle. Yavaş iç.”</p>

    <p class="normal1">Michael durmadan içti. Suyun tadı muhteşemdi. Suyu bitirince kadın bardağı masaya geri koydu.</p>

    <p class="normal1">“Ateşin düştü. Arkadaşlarını görmek istersin eminim.”</p>

    <p class="normal1">Michael’ın dili ağır ve yavaş geliyordu. “Neredeyim?”</p>

    <p class="normal1">Kadın gülümsedi. “Onlar söylesin, olur mu?”</p>

    <p class="normal1">Kadın paravanın ardında gözden kaybolup onu yalnız bıraktı. Kimdi o? Burası neresiydi? Michael kendini günlerce uyumuş, pek çok rahatsız edici rüya görmüş gibi hissediyordu. Anımsamaya çalıştı. Şişman bir kadın. Sigara içen şişman bir kadın.</p>

    <p class="normal1">Düşünceleri insan ve ayak sesleriyle kesildi. Yatağının ayakucunda Peter belirdi. Sırıttı.</p>

    <p class="normal1">“Ooo, kimler uyanmış! Nasılsın?”</p>

    <p class="normal1">“Neler... oldu?” dedi Michael çatlak sesle.</p>

    <p class="normal1">Peter, Michael’ın yatağının yanına bir sandalye çekip oturdu. Bardağı tekrar doldurup pipeti Michael’ın dudaklarına uzattı. “Hatırlamıyorsun herhalde. Seni sıcak çarptı. Kamyonda bayıldın.” Michael başını bir kenarda sessizce duran, seyreden kadına doğru eğdi. “Billie’yle tanışmışsındır herhalde. Uyandığında burada olmadığım için kusura bakma. Hepimiz sırayla başında bekledik.” Eğilip yaklaştı. “Michael, burayı görmelisin. Muhteşem.”</p>

    <p class="normal1">Burayı, diye düşündü Michael. Neredeydi ki? Gözlerini kadına, sakince gülümseyen yüzüne çevirdi. Birden hatırladı. Kamyondaki kadın.</p>

    <p class="normal1">İrkilince Peter’ın elindeki bardağa çarpıp düşürdü, üstüne su saçıldı.</p>

    <p class="normal1">“Uçanlar adına Michael. Ne oldu?”</p>

    <p class="normal1">“O bizi öldürmeye çalıştı!”</p>

    <p class="normal1">“Biraz abartıyorsun, değil mi?” Peter kadına göz atıp hafifçe güldü, özel bir şakayı paylaşıyorlarmış gibi. “Michael, Billie bizi <span class="ideitalik">kurtardı.</span> Hatırlamıyor musun?”</p>

    <p class="normal1">Michael, Peter’ın neşesini rahatsız edici buldu; gerçeklerle hiç uyuşmuyor gibiydi. Michael çok hastalanmıştı besbelli; belki de ölümden dönmüştü.</p>

    <p class="normal1">“Lish’in bacağı nasıl? Lish iyi mi?”</p>

    <p class="normal1">Peter ona kaygılanmamasını söylercesine el salladı. “Ha, o iyi, herkes iyi. İyileşmeni bekliyorduk.” Peter tekrar ona eğildi. “Buraya Barınak diyorlar Michael. Eskiden hapishaneymiş. Şimdi buradasın, revirdesin.”</p>

    <p class="normal1">“Hapishane. Bizimki gibi mi?”</p>

    <p class="normal1">“Sayılır. Hapishaneyi artık pek kullanmıyorlar. Faaliyetlerinin büyüklüğünü görmelisin. Neredeyse üç yüz Yürüyenleri var. Gerçi artık biz de Yürüyeniz. Ve sana işin en güzel tarafını söyleyeyim Michael. Hazır mısın? Duman yok.”</p>

    <p class="normal1">Peter tuhaf sözler ediyordu. “Peter, ne diyorsun sen?”</p>

    <p class="normal1">Peter bu soruyu üstünde düşünecek kadar ilginç bulmamışçasına, şaşkınca omuz silkti. “Bilmem. Yok işte. Dinle” diye devam etti, “ayağa kalkınca bizzat bakarsın. Sürü o kadar büyük ki, görmelisin. Sığırlar var resmen.” Michael’a dalgın dalgın gülümsüyordu. “Eee, ne diyorsun? Doğrulabilir misin sence?”</p>

    <p class="normal1">Michael sanmıyordu, ama Peter’ın ses tonu en azından denemesi gerektiğini düşündürdü. Dirseklerinin üstünde doğruldu. Oda sallanmaya başladı; beyni kafatasının içinde acı verici bir şekilde çalkalandı. Yatağa gerisingeri yığıldı.</p>

    <p class="normal1">“Ah. Çok acıdı.”</p>

    <p class="normal1">“Sorun değil, sorun değil. Kendini zorlama. Billie öyle bir nöbet geçirdikten sonra başının ağrımasının gayet normal olduğunu söyledi. Yakında bir şeyin kalmaz.”</p>

    <p class="normal1">“Nöbet mi geçirdim?”</p>

    <p class="normal1">“Cidden pek bir şey hatırlamıyorsun, değil mi?”</p>

    <p class="normal1">“Hatırlamıyorum galiba.” Michael düzenli soluk alıp sakinleşmeye çalıştı. “Ne kadar zamandır baygındım?”</p>

    <p class="normal1">“Bugünü sayarsak mı? Üç gündür.” Peter kadına göz attı. “Hayır, dört.”</p>

    <p class="normal1">“Dört <span class="ideitalik">gün</span>?”</p>

    <p class="normal1">Peter omuz silkti. “Partiyi kaçırdığına üzgünüm. Ama kendini daha iyi hissetmen güzel. Buna odaklanalım.”</p>

    <p class="normal1">Michael iyice sinirlendiğini hissetti. “Ne <span class="ideitalik">partisi</span>? Peter, neyin var senin? Bilmediğimiz bir yerdeyiz. Her şeyimizi kaybettik. Bu kadın bizi öldürmeye çalıştı. Sense kalkmış her şey yolundaymış gibi konuşuyorsun.”</p>

    <p class="normal1">Birden kapı açıldı ve neşeli kahkahalar duyuldu. Alicia paravanın arkasından koltuk değnekleriyle çıkageldi. Arkasında Michael’ın tanımadığı bir adam duruyordu – vahşi mavi gözleri ve taştan oyulmuşa benzeyen bir çenesi vardı. Michael hayal mi görüyordu, yoksa o ikisi Küçük gibi kovalamaca mı oynuyorlardı?</p>

    <p class="normal1">Alicia yatağın ayakucunda duruverdi. “Devre, kendine gelmişsin!”</p>

    <p class="normal1">“Şuna bakın” dedi mavi gözlü adam. “Lazarus dirilmiş. N’aber ahbap?”</p>

    <p class="normal1">Michael yanıt veremeyecek kadar şaşırmıştı. Lazarus kimdi ki?</p>

    <p class="normal1">Alicia, Peter’a döndü. “Ona söyledin mi?”</p>

    <p class="normal1">“Tam söyleyecektim” dedi Peter.</p>

    <p class="normal1">“<span class="ideitalik">Neyi</span>?” diye sordu Michael.</p>

    <p class="normal1">“Ablan Michael.” Peter ona gülümsedi. “Burada.”</p>

    <p class="normal1">Michael’ın gözleri yaşardı. “Bu hiç komik değil.”</p>

    <p class="normal1">“Şaka yapmıyorum Michael. Sara burada. Ve gayet iyi.”</p><br class="chapter" />

    <p class="normal1">“Hatırlamıyorum işte.”</p>

    <p class="normal1">Altısı Michael’ın yatağının etrafında toplanmışlardı: Sara, Peter, Hollis, Alicia, Billie dedikleri kadın ve kendini Michael’a Jude Cripp olarak tanıtan mavi gözlü adam. Peter’ın Michael’a haberi vermesinden sonra Alicia ona ablasını getirmeye gitmişti; birkaç saniye sonra odaya dalan Sara ağlayarak ve gülerek koşup Michael’a sarılmıştı. Bu o kadar tuhaftı ki Michael nereden başlayacağını, ne soracağını bilememişti. Ama Sara yaşıyordu. Şimdilik önemli olan tek şey buydu.</p>

    <p class="normal1">Hollis onu nasıl bulduklarını açıklamıştı. Geldiklerinin ertesi günü Hollis’le Billie Humveeleri aramak için Las Vegas’a geri dönmüşlerdi. Otele varınca dumanı tüten bir moloz ve yamulmuş kiriş yığınıyla karşılaşmışlardı. Binanın doğu cephesi tamamen çökmüştü, sokak bir moloz dağıyla kaplanmıştı. Bu dağın altında bir yerlerde paramparça olmuş Humveeler vardı. Hava isli ve tozluydu; her şeyin üstü küllerle kaplanmıştı. Alevlerin sıçradığı yandaki otel hâlâ için için yanıyordu. Ama doğudaki bina, Hollis’in viralin Sara’yı götürdüğünü gördüğü bina hâlâ sağlamdı. Burası Eyfel Kulesi Restoranı diye bir yerdi. Binanın merdivenlerle çıkılan tepesinde pencerelerle çevrili geniş ve yuvarlak bir oda vardı; çoğu kırık ya da camsız olan bu pencereler yıkılmış otele bakıyordu.</p>

    <p class="normal1">Sara masalardan birinin altına kıvrılmıştı, baygın yatıyordu. Hollis dokununca Sara uyanır gibi olmuştu, ama gözleri donuk ve odaksızdı; nerede olduğunu ve başına ne geldiğini bilmiyor gibi görünüyordu. Yüzüyle kollarında çizikler vardı; kucağında duran bileği kırılmış gibiydi. Hollis onu kucağına alıp on bir katın karanlık merdivenlerinden indirerek dışarının dumanlı havasına çıkarmıştı. Barınak’a giden yolun yarısında Sara kendine gelmeye başlamıştı.</p>

    <p class="normal1">“Gerçekten öyle mi oldu?” diye sordu Michael ona.</p>

    <p class="normal1">“Hollis öyle diyorsa öyledir. Hatırladığım tek şey iskambil oynadığım Michael. Sonra bir baktım kamyonda, Hollis’in yanındayım. Arada büyük bir boşluk var.”</p>

    <p class="normal1">“Gerçekten iyi misin peki?”</p>

    <p class="normal1">Sara omuz silkti. Çizikler ve kırılmadığı, sadece incindiği anlaşılan ve bandajlanan bileği hariç görünürde yara beresi yoktu hiç. “İyi <span class="ideitalik">hissediyorum.</span> Açıklayamam.”</p>

    <p class="normal1">Jude sandalyesinde Alicia’ya döndü. “Şunu söylemeliyim ki parti yapmayı gerçekten biliyorsun Alicia. O el bombasını attığında yüzlerini görmek isterdim.”</p>

    <p class="normal1">“Michael’ın da payı vardı. Bize gazdan bahseden oydu. Peter da tavayı kullandı.”</p>

    <p class="normal1">“O kısmı hâlâ tamamen anlamış değilim” dedi Billie kaşlarını çatarak. “Kendi yansımasını mı gördü?”</p>

    <p class="normal1">Peter omuz silkti. “Tek bildiğim işe yaradığı.”</p>

    <p class="normal1">“Belki de viraller aşçılığını beğenmemiştir” dedi Hollis.</p>

    <p class="normal1">Herkes güldü.</p>

    <p class="normal1">Bütün bunlar çok tuhaf, diye düşündü Michael. Sadece anlatılanlar değil, herkesin böyle kaygısızca davranması da tuhaftı.</p>

    <p class="normal1">“Yalnız sizin orada ne işiniz vardı anlamadım” demeye cesaret etti. “İyi ki oradaydınız, ama çok büyük bir tesadüf gibi görünüyor.”</p>

    <p class="normal1">Yanıt veren Jude oldu. “Hâlâ şehirden çeşitli şeyler toplamak için düzenli olarak ekipler gönderiyoruz. Otel patladığında sadece üç sokak ötedeydik. Eski kumarhanelerden birinin bodrumunda bir müstahkem sığınağımız var.” Ağzını açmadan sırıttı. “Sizi tamamen şans eseri gördük.”</p>

    <p class="normal1">Michael durup bunu düşündü. “Hayır, bu doğru olamaz” dedi bir an sonra. “Çok iyi hatırlıyorum. Otel biz <span class="ideitalik">çıktıktan</span> sonra patladı. Siz o sırada oradaydınız.”</p>

    <p class="normal1">Jude şüpheyle kafa salladı. “Sanmıyorum.”</p>

    <p class="normal1">“Hayır, ona sor. O her şeyi gördü.” Michael başını çevirip Billie’ye baktı; kadın onu her zamanki nötr kaygısıyla inceliyordu. “Çok iyi hatırlıyorum. Önce virallere ateş ettin, sonra Amy beni kamyonun içine çekti. Sonra da patlamayı duyduk.”</p>

    <p class="normal1">Ama Billie’nin karşılık vermesine fırsat kalmadan Hollis araya girdi: “Bence biraz karıştırıyorsun Michael. Seni kamyona çeken bendim. O sırada otel yanıyordu. Karıştırdın herhalde.”</p>

    <p class="normal1">“Öyle hatırlıyorum ama...” Michael tekrar Jude’a, heykel gibi yüzüne baktı. “Siz bir sığınaktaydınız, öyle mi?”</p>

    <p class="normal1">“Kesinlikle.”</p>

    <p class="normal1">“Üç sokak ötede.”</p>

    <p class="normal1">“Aşağı yukarı.” Hollis onun suyuna gidercesine gülümsedi. “Dediğim gibi, büyük bir şanstı, fazla kurcalamanın anlamı yok bence dostum.”</p>

    <p class="normal1">Michael herkesin kendisine baktığını hissedip huzursuzlandı. Jude’un öyküsünün mantıksız olduğu belliydi. Kim gece vakti bir müstahkem sığınağın güvenliğinden çıkıp da yanan bir binaya <span class="ideitalik">doğru</span> giderdi ki? Otelin üç tarafındaki sokaklar moloz kaplıydı. Yani Jude’la Billie ancak doğudan gelmiş olabilirlerdi. Michael binanın hangi tarafından çıktıklarını anımsamaya çalıştı. Güneydi sanki.</p>

    <p class="normal1">“Aman, neyse, bilmiyorum” dedi sonunda. “Belki de yanlış hatırlıyorumdur. Açıkçası kafamın içi karman çorman.”</p>

    <p class="normal1">Billie başını salladı. “Normaldir, epeydir bilinçsizdin. Birkaç gün sonra her şeyi hatırlamaya başlarsın eminim.”</p>

    <p class="normal1">“Billie haklı” dedi Peter. “Hastamız dinlensin biraz.” Hollis’e döndü. “Olson bizi dışarı çıkarıp etrafı gezdireceğini söyledi. Buranın işleyişini görmemiz için.”</p>

    <p class="normal1">“Olson kim?” diye sordu Michael.</p>

    <p class="normal1">“Olson Hand. Buranın lideri. Eminim yakında tanışırsınız. Eee, ne diyorsun Hollis?”</p>

    <p class="normal1">İriyarı adam dudaklarını aralamadan gülümsedi. “Bence harika olur.”</p>

    <p class="normal1">Herkes kalkmak için ayaklandı. Michael tek başına yatıp da bu tuhaf ve yeni koşulları düşünmeye razı olmuşken, Sara son anda onun yatağına döndü. Jude paravanın kenarından Sara’yı seyrediyordu. Sara Michael’ın elini tuttu ve alnına çabucak bir öpücük kondurdu – bunu yıllardır ilk kez yapıyordu.</p>

    <p class="normal1">“İyi olmana sevindim” dedi. “Gücünü toplamaya çalış, tamam mı? Hepimiz bunu bekliyoruz.”</p>

    <p class="normal1">Michael gitmelerine kulak kabarttı. Ayak sesleri, sonra da açılıp kapanan ağır bir kapının sesi. Yalnız olduğuna emin olmak için bir dakika daha bekledi. Sonra elini açıp, Sara’nın gizlice tutuşturduğu katlı kâğıt parçasına baktı.</p>

    <p class="normal1"><span class="ideitalik">Onlara hiçbir şey söyleme.</span></p>
  </div>
</body>
</html>
