<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <div class="chapter">
    <h2 class="kitapickapak3" id="calibre_toc_55"><br class="calibre3" />
    <br class="calibre3" />
    <br class="calibre3" />
    <br class="calibre3" />
    Kırk iki<br class="calibre3" /></h2>

    <p class="normal1">Dağın dibine öğlenden önce vardılar. Dağın doğu cephesinden inen zikzaklı yol atların geçemeyeceği kadar sarptı; bazı kısımlarına yol bile denemezdi. Dağın santralin yüz metre kadar yukarısındaki bir kısmı oyulmuş gibiydi; aşağıda bir taş yığını vardı. Dar bir kanyonun üstündeydiler, santral kuzeydeki bir kaya duvarı tarafından gizleniyordu. Sıcak, kuru bir rüzgâr esiyordu. Dakikalar akıp giderken tekrar yukarı çıkıp başka bir yol aradılar. Sonunda inmenin bir yolunu buldular –yanlışlıkla yoldan ayrılmışlardı– ve son kez, yavaş yavaş inmeye başladılar.</p>

    <p class="normal1">Santrale arkadan yaklaştılar. Çitin ardında hareket görmediler. “Duyuyor musunuz?” dedi Alicia.</p>

    <p class="normal1">Peter durup kulak kabarttı. “Ben bir şey duymuyorum.”</p>

    <p class="normal1">“Çünkü çitte elektrik yok.”</p>

    <p class="normal1">Çitin kapısı açıktı. O zaman yerde, ahır tentesinin altında kara bir tümsek gördüler. Yaklaştıklarında tümsek atomlarına ayrıldı sanki, dağıldı ve dönen bir buluta dönüştü.</p>

    <p class="normal1">Bir katır. Onlar yaklaştıkça sinek bulutu dağıldı. Katırın etrafındaki toprak kandan kararmıştı.</p>

    <p class="normal1">Sara leşin yanında diz çöktü. Katır yan yatıyordu, karnı çürümenin yol açtığı gaz yüzünden şişkindi. Boynundaki uzun yarada kurtçuklar kaynıyordu.</p>

    <p class="normal1">“İki gün önce ölmüş sanırım.” Sara kokuyu alınca, yara bere içinde kalmış yüzünü buruşturdu. Alt dudağı yarılmıştı; dişlerinde kan lekeleri vardı. Sol gözü balon gibiydi ve morarmıştı. “Bıçakla öldürülmüşe benziyor.”</p>

    <p class="normal1">Peter, Caleb’a döndü. Caleb faltaşı gibi açık gözlerini hayvanın boynuna dikmişti. Kazağının boğazını kokuya karşı maske niyetine yüzünün alt kısmına çekmişti.</p>

    <p class="normal1">“Zander’ın katırı gibi mi? Sahadaki?”</p>

    <p class="normal1">Caleb başıyla onayladı.</p>

    <p class="normal1">“Peter...” Alicia çiti gösteriyordu. Yerde ikinci bir kara şekil vardı.</p>

    <p class="normal1">“Bir başka katır mı?”</p>

    <p class="normal1">“Sanmıyorum.”</p>

    <p class="normal1">Rey Ramirez’di. Geride pek bir şey kalmamıştı; sadece kemikler ve hâlâ hafif bir ızgara et kokusu yayan kavrulmuş etler. Dizlerinin üstündeydi, çite yaslıydı, parmakları telleri kavramıştı. Yüzünün açığa çıkmış kemikleri gülümsermiş gibi görünmesine yol açıyordu.</p>

    <p class="normal1">“Çitte niye elektrik olmadığı anlaşıldı” dedi Michael bir an sonra. Kusacakmış gibi görünüyordu. “Öyle tutunca kısa devre yaptırmış olmalı.”</p>

    <p class="normal1">Kapak açıktı: Santrale indiler, karanlık odalarından geçtiler. Her şey yerli yerinde gibiydi. Paneldeki ışıklar, dağa hâlâ akım gönderildiğini gösteriyordu. Finn’den eser yoktu. Alicia onları arka tarafa götürdü; kaçış deliğini gizleyen raf yerinde duruyordu. Alicia kapıyı açtı ve Peter tüfekleri sandıklarında görünce, onları bulamamaktan korktuğunu fark etti. Alicia bir sandığı çekip açtı.</p>

    <p class="normal1">Michael hayranlıkla ıslık çaldı. “Ciddiymişsiniz. Yepyeni gibiler.”</p>

    <p class="normal1">Merdivenden inildiğini duydular: Caleb.</p>

    <p class="normal1">“Gelen var.”</p>

    <p class="normal1">“Kaç kişi?”</p>

    <p class="normal1">“Sadece bir galiba.”</p>

    <p class="normal1">Alicia hemen silahları dağıttı; bahçeye çıktılar. Peter uzaktaki tek bir atlıyı ve havalandırdığı toz bulutunu görebiliyordu. Caleb dürbünü Alicia’ya verdi.</p>

    <p class="normal1">“Vay anasını” dedi Alicia.</p>

    <p class="normal1">Birkaç dakika sonra Hollis Wilson bahçe kapısından geçip atından indi. Kollarıyla yüzü toz içindeydi. “Çabuk olalım.” Matarasından kana kana su içmek için duraksadı. “Peşimde en az altı kişi var. Askeri sığınağa güneş batmadan önce varmak istiyorsak hemen yola çıkmalıyız.”</p>

    <p class="normal1">“Nereye gittiğimizi nereden biliyorsun?” diye sordu Peter.</p>

    <p class="normal1">Hollis ağzını bileğinin tersiyle sildi. “Unutmuşsun. Ben babanla yolculuk yaptım Peter.”</p><br class="chapter" />

    <p class="normal1">Grup kontrol odasında toplanmıştı; taşıyabilmeyi umdukları her şeyi hızla toparlıyorlardı. Yiyecek, su, silahlar. Peter, Hollis incelesin diye haritaları ortadaki masaya sermişti. Hollis aradığı haritayı buldu: <span class="ideitalik">Los Angeles Havzası ve Güney California.</span></p>

    <p class="normal1">“Theo’nun dediğine göre askeri sığınak iki günlük mesafedeymiş” dedi Peter.</p>

    <p class="normal1">Hollis haritayı incelerken kaşlarını çattı. Peter adamın sakal bırakmaya başladığını ilk kez fark etti. Bir an karşısında Arlo varmış gibi geldi.</p>

    <p class="normal1">“Ben üç gün diye hatırlıyorum, ama at arabasıyla gidiyorduk. Yaya olarak iki günde varırız bence.” Haritaya eğilip gösterdi. “Buradayız, San Gorgonio Geçidi’ndeyiz. Babanla yolculuk yaptığımda, 10. Eyaletlerarası Yol’un doğu kısmının kuzeyinden çıkan şu 62. Yol’dan gitmiştik. Bazı kısımları deprem yüzünden harap olmuş, ama yürüyerek geçebiliriz. Geceyi şurada” –yine gösterdi– “Joshua Vadisi kasabasında geçirmiştik. Buradan yirmi-yirmi beş kilometre uzakta. Demo eski bir itfaiye istasyonunu tahkim etti ve şuraya erzak bıraktı. Bina epey sağlam ve çalışan bir su pompası var, yani gerekirse su temin edebiliriz ki gerekecek. Joshua’nın otuz kilometre doğusundaki Twentynine Palms Otobanı’nda on kilometre yürüyünce askeri sığınağa ulaşırız. Epey zor bir yolculuk, ama iki günde hallederiz.”</p>

    <p class="normal1">“Sığınak yeraltındaysa nasıl bulacağız?”</p>

    <p class="normal1">“Ben bulurum, merak etme sen. İnan bana, orayı görmelisin. Baban oraya silah sandığı derdi. Taşıtlar ve benzin de var. Hiçbirini çalıştırmayı beceremedik, ama belki Caleb’la Devre becerebilirler.”</p>

    <p class="normal1">“Peki ya dumanlar?”</p>

    <p class="normal1">“Yol boyunca hiç görmedik. Orada yoklar anlamına gelmiyor. Ama yüksek çölü pek sevmezler. Fazla sıcak ve açık bir arazi; ayrıca doğru dürüst av hayvanına rastlamadık. Demo oraya altın bölge derdi.”</p>

    <p class="normal1">“Peki daha ileride, doğuda ne var?”</p>

    <p class="normal1">Hollis omuz silkti. “Hiç bilmiyorum. Askeri sığınaktan öteye gitmedim. Colorado konusunda ciddiyseniz, bence 40. EY’den uzak durup 15. Eyaletlerarası Yol’dan kuzeye gidelim. Kelso’da ikinci bir teçhizat deposu var, eski bir tren istasyonunda. Oranın arazisi engebeli, ama babanın en az oraya kadar gittiğini biliyorum.”</p>

    <p class="normal1">Alicia at sırtında önden gidecekti; diğerleri onu yaya takip edeceklerdi. Caleb santralin çatısından etrafta kimseyi görmediğini işaret ettiğinde, ahır tentesinin gölgesinde yüklerini topluyorlardı. Katır ortalıkta yoktu; Hollis’le Michael onu sürükleyerek çite götürmüşlerdi.</p>

    <p class="normal1">“Artık görünmeleri gerekirdi” dedi Hollis. “En fazla birkaç kilometre arkamdaydılar sanıyordum.”</p>

    <p class="normal1">Peter gözlerini Alicia’ya çevirdi. Gidip baksam mı? Ama Alicia hayır anlamında kafa salladı.</p>

    <p class="normal1">“Önemi yok” dedi kararlı bir edayla. “Artık kendi başlarının çaresine bakmalılar. Tıpkı bizim gibi.”</p>

    <p class="normal1">Caleb santralin arka tarafındaki merdivenden inip aralarına katıldı. Şimdi sekiz kişilik bir gruptular. Peter birden herkesin ne kadar bitkin olduğunu fark etti. Hiçbiri uyumamıştı. Sara’nın yanında duran Amy diğerleri gibi bir sırt çantası taşıyordu. Başında birisinin teçhizat odasında bulduğu eski bir siperlikli kep vardı; güneşe gözlerini kısarak, adeta vahşi bir cesaretle bakıyordu. Aydınlığa alışık olmadığı belliydi. Ama Peter’ın bu konuda yapabileceği bir şey yoktu.</p>

    <p class="normal1">Peter tentenin altından çıktı. Karanlığın çökmesine yedi saat vardı. Yedi saatte, açık vadide yirmi beş kilometre kat etmeleri gerekiyordu. Bir kez yola çıktılar mı geri dönüş olmayacaktı. Tüfeğini omzuna asan Alicia, Hollis’in devasa ve kum rengi kısrağının sırtına atladı. Caleb ona dürbünü verdi.</p>

    <p class="normal1">“Herkes hazır mı?”</p>

    <p class="normal1">“Teknik açıdan konuşursam” dedi Michael, “teslim olmak için çok geç değil biliyorsunuz.” Ablasının yanında duruyordu; bir tüfeği göğsüne beceriksizce bastırmıştı. Diğerlerinin sessiz yüzlerine baktı. “Hey, espriydi yahu.”</p>

    <p class="normal1">“Aslında bence Devre haklı” dedi Alicia at sırtından. “Kalmak utanç verici değil. Kalmak isteyen varsa şimdi söylesin.”</p>

    <p class="normal1">Kimse konuşmadı.</p>

    <p class="normal1">“Tamam öyleyse” dedi Alicia. “Gözünüzü dört açın.”</p><br class="chapter" />

    <p class="normal1">Galen bu işe uygun olmadığına karar verdi. Değildi işte. Her şey büyük bir hataydı, başından beri.</p>

    <p class="normal1">Hava çok sıcaktı, güneş beyaz bir patlama gibiydi. Galen’ın kıçı ata binmekten ağrıyordu; bir hafta yürüyemeyecekti. Başı da çok ağrıyordu, Alicia’nın tatar yayıyla vurduğu yer. Ve gruptaki hiç kimse onu dinlemiyordu. Kimse sözünü dinlemiyordu. <span class="ideitalik">Hey millet, biraz yavaşlasak iyi olabilir. Biraz yavaş gidelim. Ne acelemiz var yahu?</span></p>

    <p class="normal1">“Öldürün onları” demişti Gloria Patal. Galen’ın bildiği kadarıyla kendi gölgesinden bile korkan o fare kılıklı, ufak tefek kadın, Galen’ın hiç bilmediği yönlerini sergilemişti. Kadın Sur kapısında öfkeden köpürmüştü. “Bana kızımı getirin, ama diğerlerini öldürün. <span class="ideitalik">Ölmelerini</span> istiyorum.”</p>

    <p class="normal1">Kızın suçu diyordu herkes, kızın, Alicia’nın, Caleb’ın, Peter’ın, Michael’ın ve... Jacob Curtis’in. Jacob Curtis! O gerizekâlı Jacob Curtis nasıl herhangi bir şeyden sorumlu olabilirdi ki? Galen buna anlam veremiyordu, ama olup bitenlerin hiçbirine anlam veremiyordu; zaten artık anlam verip vermemesi fark etmiyor gibiydi. Sur kapısında, herkesin toplanıp kollarını sallayarak bağrıştığı yerde anlamlı bir şey de yoktu; o sabah sanki Koloni’nin yarısı cinayet işlemek istiyordu. Sanjay orada olsa insanlarla konuşup onları biraz yatıştırabilirdi, sakin olup düşünmelerini sağlayabilirdi. Ama orada yoktu. Ian onun Hastane’de saçma sapan konuştuğunu ve bebek gibi ağladığını söylemişti.</p>

    <p class="normal1">Kalabalık gidip Mar Curtis’i sürükleye sürükleye Sur kapısına getirmişti. Asıl istedikleri o değildi, ama yapılacak bir şey yoktu. Kalabalık deliriyordu. Yürek paralayıcı bir sahneydi; hayatı boyunca talihsizlikler yaşamış, direnecek gücü olmayan o zavallı kadın bir sürü kişi tarafından merdivene çıkarılıp Sur’un diğer tarafına tezahüratlar eşliğinde atılmıştı. İş o kadarla da kalmamıştı, kalabalık daha yeni başlıyordu, Galen bunu hissedebiliyordu, ilk cinayet onları daha da azdırmıştı ve Hodd Greenberg “Elton! Elton onlarla birlikte Fener Kulesi’ndeydi!” diye bağırıyordu. Ve sonra Galen’ın ya da başkalarının ne olduğunu anlamasına fırsat kalmadan kalabalık Fener Kulesi’ne koşmuş ve yaşlı adamı, o kör ve yaşlı adamı bağıra çağıra Sur’a getirmişti. Sonra onu da aşağı atmışlardı.</p>

    <p class="normal1">Galen çenesini <span class="ideitalik">kapalı</span> tutmuştu. Yoksa birileri <span class="ideitalik">Hey Galen, karın nerede? Mausami nerede? O da bu işin içinde miydi? Haydi Galen’ı da atalım!</span> diyebilirdi.</p>

    <p class="normal1">Sonunda Ian emri vermişti. Galen kaçakların peşine düşmeyi anlamsız bulsa da artık tek Şef Yardımcısı’ydı (diğer bütün Yardımcılar ölmüşlerdi) ve Ian’ın en azından Nöbetçilerin hâlâ idareyi ellerinde bulundurdukları yanılsamasını korumak istediğini anlamıştı. Bir şeyler yapılmazsa kalabalık herkesi Sur’dan aşağı atacaktı. O zaman Ian onu bir kenara çekip tüfeklerden bahsetmişti. Depo odasının bir duvarının ardında on iki sandık dolusu tüfek vardı. Şahsen Yürüyen umrumda değil, demişti Ian. Karına da ne yapacağına sen karar ver. Bana o lanet olası tüfekleri getir yeter.</p>

    <p class="normal1">Beş kişilik bir gruptu: Galen liderdi, Emily Darrell’la Dale Levine hemen arkasından geliyorlardı, Hodd Greenberg’le Cort Ramirez ise en gerideydiler. Galen ilk kez Sur dışında liderlik yapıyordu ve emrinde kimler vardı? Geri zekâlı Dale, on altı yaşında bir koşucu ve Nöbetçi bile olmayan iki adam.</p>

    <p class="normal1">Saçma sapan bir görevdi. Galen derin derin iç geçirdi – yanında at süren koşucu Emily Darrell ona ne olduğunu sordu. Emily ilk gönüllüydü, Dale dışında Nöbetçi kadrosundan olan tek kişiydi. Kendini kanıtlamak isteyen bir kızdı. Galen ona <span class="ideitalik">Hiç,</span> demekle yetindi.</p>

    <p class="normal1">Artık Banning’ten çıkmak üzereydiler. Galen etrafı ayrıntılı göremediğine memnundu, ama kasabadan geçerlerken gördükleri –insan bakmadan edemiyordu– tüylerini ürpertiyordu. Yıkılmış binalar, arabalarda koyun eti gibi pişen kupkuru sıskalar, muhtemelen etrafta gizlenen viraller. <span class="ideitalik">Tek atışta. Yukarıdan gelirler.</span> Nöbetçiler insana sekiz yaşından itibaren bu sözcükleri belletirlerdi, ama büyük sırrı, bütün bunların saçmalık olduğunu asla söylemezlerdi. Galen Strauss’un üstüne bir viral atlasa, adamın hiç şansı olmazdı. Canının ne kadar acıyacağını merak etti. Epey acırdı herhalde.</p>

    <p class="normal1">İşin doğrusu, olanlardan sonra Mausami meselesi nihayet sona ermiş gibi görünüyordu. Bunu neden daha önce tahmin edemediğini merak etti. Eh, belki de tahmin etmişti ama kabullenememişti. Kızgın bile değildi. Evet, Mausami’yi sevmişti. Hâlâ seviyordu muhtemelen. Zihninde Mausami’ye ve bebeğine ayrılmış bir yer olacaktı hep. Galen bebeğin babası değildi, ama olmak isterdi. Bir bebek insanın hiçbir şeye, kör olmaya bile aldırmamasını sağlayabilirdi. Maus’la bebeğin iyi olup olmadıklarını merak etti. Onları bulursa, adam gibi davranıp bunu söyleyebileceğini umuyordu. Umarım iyisinizdir.</p>

    <p class="normal1">Doğu Yolu rampasına iki sıra halinde yaklaştılar. Uçanlar adına, Galen’ın başı felaket ağrıyordu. Belki de Alicia vurduğu içindi, ama sanmıyordu. Görüş alanının tamamı kararıyor gibiydi. Gözlerinin önünde tuhaf ışık noktaları dans etmeye başlamıştı. Biraz midesi bulanıyordu.</p>

    <p class="normal1">Düşüncelere öyle dalmıştı ki nerede olduğunu, rampanın tepesine vardığını fark etmedi. Su içmek için duraksadı. Yüzüne esen rüzgârın sebebi bir yerlerde çalışan türbinlerdi. Tek istediği santrale gidip uzanmak ve gözlerini kapamaktı. Dans eden ışıklar iyice çoğalmışlardı, daralmış görüş alanında parlak karlar gibi yağıyorlardı. Böyle devam edemezdi; liderliği başkasının devralması gerekecekti. Arkasına, Dale’e dönüp “Baksana, acaba...” dedi.</p>

    <p class="normal1">Arkası boştu.</p>

    <p class="normal1">Eyerinde döndü. Arkasında kimse yoktu. Tek bir atlı bile. Sanki gökyüzünden inen dev bir el onları ve atlarını kapıvermişti.</p>

    <p class="normal1">Genzine kusmuk yükseldi. “Neredesiniz?”</p>

    <p class="normal1">O zaman üst geçidin altından gelen sesleri fark etti. Hafif seslerdi, sanki ıslak bir şeyler yırtılıyordu, sanki ıslak kâğıtlar ortadan yırtılıyordu ya da sulu bir portakalın kabuğu soyuluyordu.</p>
  </div>
</body>
</html>
