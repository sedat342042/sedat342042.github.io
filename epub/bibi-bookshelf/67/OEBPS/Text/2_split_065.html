<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_64"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Elli bir<br class="calibre3" /></h2>

  <p class="normal1">O Babcock’tı ve ebediydi. On İki’den biriydi ve ayrıca Öteki’ydi, yukarıda ve geride olandı, Sıfır’dı. Gecelerin gecesiydi ve şimdiki haline dönüşmeden önce Babcock olarak yaşamıştı. İçindeki, zamanı andıran, kan dolaşımındaki, sonsuz ve muhtaç, sınırsız, dünyanın üstüne kara bir kanat gibi yayılan büyük açlıktan önce.</p>

  <p class="normal1">Çokluk’tan oluşmaydı. Bin çarpı bin çarpı bin parça halinde gece göğüne yayılmıştı, yıldızlar gibi. On İki’den biriydi ve ayrıca Öteki’ydi, Sıfır’dı, ama çocukları da içindeydi, kanının tohumunu, On İki’nin tek tohumunu taşıyanlar, onunla birlikte hareket ediyorlardı, onunla birlikte düşünüyorlardı, zihinleri belleksizliğin boşluğundan ibaretti ve o her birinin boşluğunda yatıyordu, şöyle diyerek: <span class="ideitalik">Ölmeyeceksin. Parçamsın ve parçanım. Dünyanın kanını içip benim içimi dolduracaksın.</span></p>

  <p class="normal1">Onun emrindeydiler. Doyduklarında doyuyordu. Uyuduklarında uyuyordu. Biz’diler, Babcock’tılar ve kendisi gibi ebediydiler, hepsi On İki’nin ve Öteki’nin, Sıfır’ın parçasıydılar. Karanlık rüyasını onunla birlikte görüyorlardı.</p>

  <p class="normal1">Bir zamanı, Dönüşüm’den önceki zamanı hatırlıyordu. Desert Wells diye bir yerdeki küçük evin zamanını. Acının ve sessizliğin ve kadının, annesinin, Babcock’ın annesinin zamanını. Ufak tefek şeyleri hatırlıyordu – dokuları, hisleri, görüntüleri. Kare şeklindeki halıya düşen kutu şeklindeki sarı gün ışığını. Verandadaki, lastik pabuçlu ayağının tam sığdığı deliği ve tırabzanın parmaklarının derisini kesen paslı kenarlarını. Parmaklarını hatırlıyordu. Annesinin mutfakta konuşurken ve televizyon seyrederken tüttürdüğü sigaraların kokusunu ve televizyondaki insanları, devasa ve yakın yüzlerini, faltaşı gibi açık, ıslak gözlerini, kadınların meyve dilimlerini andıran boyalı ve parlak dudaklarını. Ve annesinin sesini, hep annesinin sesini:</p>

  <p class="normal1"><span class="ideitalik">Sus artık be, sus! Şunu seyretmeye çalışıyorum, görmüyor musun? Öyle gürültü yapıyorsun ki, nasıl delirmiyorum hayret.</span></p>

  <p class="normal1">Sustuğunu, çıt çıkarmadığını hatırlıyordu.</p>

  <p class="normal1">Annesinin ellerini, Babcock’ın annesinin ellerini ve kadın peş peşe vurunca çakan şimşekleri ve acıyı hatırlıyordu. Uçtuğunu, bedeninin bir acı bulutu tarafından taşındığını, yumrukları ve tokatları ve yanmaları hatırlıyordu. Hep yanmaları. <span class="ideitalik">Ağlama bakayım. Erkek ol. Ağlarsan yine döverim, daha beter olursun Giles Babcock.</span> Yüzünün yakınında kadının dumanlı nefesi. Sigarasının kırmızı ve sıcak ucunu Babcock’ın eline batırınca çıkan cızırtılar, mısır gevreğine süt dökünce çıkan sesin aynısı. Kadının burun deliklerinden fışkıran dumanlara karışan yanık deri kokusu. Ve Babcock’ın içindeki bütün sözcüklerin durması, acı bitsin diye – Babcock erkek olabilsin diye, annesinin söylediği gibi.</p>

  <p class="normal1">En çok kadının sesini hatırlıyordu. Babcock’ın annesinin sesini. Ona duyduğu sevgi kapısız bir oda gibiydi, kadının sözlerinin, vır vırlarının kazıma sesleriyle doluydu. Onunla dalga geçen; o gün kadın Desert Wells denen yerdeki küçük evin mutfağındaki masada otururken, konuşurken, gülerken ve gülerken, konuşurken ve ağız dolusu duman yutarken Babcock’ın çekmeceden aldığı bıçak gibi içini parçalayan sesler...</p>

  <p class="normal1"><span class="ideitalik">Çocuk doğuştan salak değil. Sana söylüyorum, dayak yiye yiye salaklaştı.</span></p>

  <p class="normal1">Babcock mutluydu, öyle mutluydu ki, hayatında hiç bu kadar mutlu olmamıştı, bıçak kadının içine girerken, boğazının beyaz derisine girerken, yumuşak dış tabakaya ve alttaki sert kıkırdağa girerken. Ve Babcock bıçağıyla kazarken ve bıçağı iterken, kadına duyduğu sevgiden nihayet kurtulmuş ve onu olduğu gibi görebilmişti – onun etten, kemikten ve kandan yapılma bir varlık olduğunu görmüştü. Kadının bütün sözleri ve vır vırları Babcock’ın içinde geziniyordu, onu öyle dolduruyorlardı ki patlayacakmış gibi oluyordu. Ağzında kan tadındaydılar, o tatlı canlılar.</p>

  <p class="normal1">Onu tutuklamışlardı. Sonuçta çocuk değildi, bir erkekti; aklı ve bıçağı olan bir erkekti ve ona ölmesini söylemişlerdi – yaptığın şey yüzünden öl Babcock demişlerdi. Ölmek istemiyordu, henüz ölmek istemiyordu, asla ölmek istemiyordu. Ve sonra Wolgast denen adam gelmişti, gerçekleşen bir kehanet gibi; ve doktorlardan ve hastalıktan ve Dönüşüm’den sonra On İki’den, Babcock-Morrison-Chaves-Baffes-Turrell-Winston-Sosa-Echols-Lambright-Martinez-Reinhardt-Carter’dan biri –On İki’den biri ve ayrıca Öteki, Sıfır– olunca geri kalanları aynı şekilde ele geçirmişti, sözlerini içmişti, ölüm çığlıkları ağzında yumuşak lokmalar gibiydi. Kendi kanının gelgitlerine uyarak her on kişiden birini sağ bırakmıştı, onlardan sadece biraz içmişti ve bu kişiler onun olmuşlardı, zihinleri onunkiyle birleşmişti. Çocukları. Kalabalık ve korkan eşlikçileri. Çokluk. Babcock’ın Biz kısmı.</p>

  <p class="normal1">Ve Bu Mekân. Buraya dönme hissiyle, kavuşma hissiyle gelmişti. Dünyayı doya doya içmiş ve burada dinlenmişti, karanlıkta rüyalarını görmüştü ve uyanınca tekrar acıkmıştı ve Sıfır’ın, Fanning denen Sıfır’ın <span class="ideitalik">Kardeşlerim, ölüyoruz,</span> dediğini işitmişti. Ölüyorlardı! Çünkü dünyada pek insan kalmamıştı, pek hayvan bile kalmamıştı. O zaman Babcock geride kalanları kendisine getirmesinin, onu tanımalarının, Babcock’ı ve Sıfır’ı da tanımalarının, onun içindeki yerlerini almalarının zamanının geldiğini anlamıştı. Zihnini uzatmıştı ve Çokluk’a, çocuklarına demişti ki: <span class="ideitalik">Son kalan insanları bana getirin; onları öldürmeyin; onları ve sözlerini bana getirin ki rüyayı görsünler ve bize, Biz’e, Babcock’a katılsınlar.</span> Ve ilki gelmişti, sonra bir tane daha, sonra giderek daha fazla gelmişlerdi ve Babcock’ın içinde rüyayı görmüşlerdi ve rüya bitince Babcock onlara <span class="ideitalik">Artık siz de benimsiniz, Çokluk gibi,</span> demişti. <span class="ideitalik">Bu Mekân’da siz de benimsiniz ve acıktığımda beni doyuracaksınız, huzursuz ruhumu kanınızla doyuracaksınız. Bana Bu Mekân’ın ötesinden başkalarını getireceksiniz ki onlar da aynı şeyi yapsınlar, yaşamanıza ancak bu şekilde izin veririm.</span> Ve onun iradesine boyun eğmeyenler, zihinlerinin Babcock’ın zihniyle birleştiği karanlık rüyada zamanı gelince bıçağı ellerine almayanlar öldürülmüşlerdi, başkaları görüp bilsinler ve artık reddetmesinler diye.</p>

  <p class="normal1">Böylece şehir inşa edildi. Babcock Şehri, koca dünyada ilk.</p>

  <p class="normal1">Ama şimdi Başkası vardı. Sıfır ya da On İki değil, Başkası. Aynı ama farklı. Gölgenin ardındaki gölge, gagalayan ve Babcock ne zaman zihin gözünü üstünde odaklamaya çalışsa kaçıp gözden kaybolan bir kuş gibiydi. Ve Çokluk, çocukları, kalabalık ve korkan eşlikçileri de o kızı duyuyorlardı; kızın onları çektiğini hissediyordu. Büyük bir güç onları çekiyordu. Babcock’ın çok eskiden, daha çocukken, kırmızı ve sıcak sigara ucunun etini yakmasını seyrederken duyduğu umutsuz sevgi gibiydi.</p>

  <p class="normal1"><span class="ideitalik">Ben kimim?</span> diye soruyorlardı kıza. <span class="ideitalik">Ben kimim?</span></p>

  <p class="normal1">Kız hatırlamak istemelerine yol açıyordu. Ölmek istemelerine yol açıyordu.</p>

  <p class="normal1">Kız artık yakındaydı, çok yakındaydı. Babcock bunu hissedebiliyordu. Çokluk’un zihnindeki bir dalgalanmaydı kız, gecenin dokusundaki bir yarıktı. Babcock o kız sayesinde biliyordu ki, yaptıkları her şey tersine döndürülebilirdi, yarattıkları her şey yok edilebilirdi.</p>

  <p class="normal1">Kardeşlerim, kardeşlerim. Kız geliyor. Kardeşlerim, kız geldi bile<span class="ideitalik">.</span></p>
</body>
</html>
