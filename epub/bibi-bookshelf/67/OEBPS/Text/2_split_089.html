<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_85"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Yetmiş iki<br class="calibre3" /></h2>

  <p class="normal1">Maus’un onlardan ilk isteği Conroy’u gömmeleri oldu. Bunu elinden gelse bizzat yapacağını söyledi. Theo’yla bebeğe bakmak zorunda kaldığından, saldırıdan sonraki üç günde köpeği olduğu yerde bırakmak zorunda kalmıştı. Peter zavallı hayvanın kalıntılarını mezarların bulunduğu bahçeye götürdü; Hollis’le Michael mezarların yanına bir çukur kazmış ve etrafını diğerleri gibi taşlarla çevirmişlerdi. Toprağın yeni kazıldığı belli olmasa, Conroy’un mezarı diğerlerinden farksız görünürdü.</p>

  <p class="normal1">Theo’yla Mausami ahırdaki saldırıdan nasıl sağ kurtulduklarını açıklayamıyorlardı. Arabanın arka tarafında, yerde bebek Caleb’la birlikte yüzükoyun yatan Mausami pompalı tüfeğin patladığını duymuştu; yüzünü kaldırıp da viralin yerde cansız yattığını görünce onu Theo’nun vurduğunu farz etmişti. Ama Theo bunu yaptığını anımsamadığını, zaten tüfeğin çok uzakta – birkaç metre ötede, kapının yanında yattığını söylüyordu. Silah sesini duyduğunda gözleri kapalıydı; sonra karanlıkta tepesinde Mausami’nin yüzünü görmüş, ismini söylediğini duymuştu. Aklına gelen tek mantıklı açıklama, virali onun vurduğuydu. Mausami pompalı tüfeği bir şekilde alıp virali vurarak onları kurtarmıştı.</p>

  <p class="normal1">Yaratığı ikisi de vurmadılarsa üçüncü biri, görmedikleri biri, Theo’nun ahırda gördüğü ayak izlerinin sahibi vurmuş demekti. Ama bu kişi tam zamanında gelip de hiç fark edilmeden gitmeyi nasıl becermişti – ve daha da tuhafı, bunu yapmayı neden istesindi? Tozlarda başka ayak izleri, başka birinin geldiğinin kanıtını bulamamışlardı. Sanki onları bir hayalet kurtarmıştı.</p>

  <p class="normal1">Diğer soru viralin neden onları elinde fırsat varken öldürmediğiydi. Saldırıdan sonra Theo da, Mausami de ahıra dönmemişlerdi; viralin cesedi hâlâ içeride, gölgede yatıyordu. Ama Alicia’yla Peter gidip baktıklarında gizem çözüldü. Birkaç saatten fazla dayanan bir viral cesedini ikisi de ilk kez görüyorlardı, hatta ceset karanlık ahırda geçirdiği günlerde çok şaşırtıcı bir değişiklik geçirmişti, derisi kemiklerinin üstünde gerilince yüzü az çok insana benzemişti. Viralin gözleri açıktı, bilye gibi bulanıktı. Bir elinin parmakları göğsündeydi, oradaki büyük pompalı tüfek yarasının üstündeydi – yaşadığı şaşkınlığın, hatta şokun göstergesiydi bu. Peter bir tanıdıklık hissine kapıldı; sanki tanıdığı bir insanı çok uzaktan ya da yansıması olan bir zeminde görüyordu. Ama ancak Alicia onun ismini söyleyince emin oldu. Viralin alnının kıvrımı, yüzündeki hayret ve bunu vurgulayan soğuk bakışları; başına gelen şeyi son anda doğrulamak istemiş gibi eliyle yarasını yoklaması. Ahırın zemininde yatan adamın Galen Strauss olduğu kesindi.</p>

  <p class="normal1">Buraya nasıl gelmişti? Onları aramaya çıkıp da yolda mı dönüştürülmüştü yoksa tam tersi mi olmuştu? Mausami’yi veya bebeği mi istemişti? Öç almaya mı gelmişti? Vedalaşmaya mı?</p>

  <p class="normal1">Galen Strauss’un evi olarak gördüğü şey neydi?</p>

  <p class="normal1">Alicia’yla Peter cesedi bir muşambanın üstüne yuvarladılar ve sonra çeke çeke evden uzaklaştırdılar. Niyetleri onu yakmaktı, ama Mausami itiraz etti. Bir viral olabilir, dedi, ama bir zamanlar kocamdı. Başına gelenleri hak etmemişti. Diğerlerinin yanına gömülmeli. Onun için en azından bunu yapalım.</p>

  <p class="normal1">Bunu yaptılar.</p>

  <p class="normal1">Çiftlikteki ikinci günlerinin ikindisinin sonunda Galen’ı gömdüler. Hâlâ yatan ve daha günlerce yatakta kalacak olan Theo hariç hepsi bahçede toplanmışlardı. Sara her birinin Galen’la ilgili bir anıyı anlatmasını önerdi – bu başta zor oldu, çünkü onu tanıyan ve az çok seven tek kişi Maus’tu. Ama sonunda başardılar; Greer’la Amy seyrederken Galen’ın yaptığı şeylerle, esprileriyle, sadakatiyle veya iyiliğiyle ilgili birer anı anlattılar. İşleri bitince Peter önemli ve geri dönülmez bir şey yaptıklarını, bir şeyi kabul ettiklerini fark etti. Gömdükleri ceset bir viral olabilirdi, ama gömdükleri kişi bir insandı.</p>

  <p class="normal1">Son konuşan kişi Mausami oldu. Kucağında uyuyan Caleb’ı taşıyordu. Genzini temizleyince Peter kadının gözlerinin yaşlı olduğunu gördü.</p>

  <p class="normal1">“Sadece şunu söylemek istiyorum ki, insanların sandığından çok daha cesurdu o. Aslında gözleri neredeyse hiç görmüyordu. Bunu belli etmemeye çalışıyordu, ama anlıyordum. Bunu itiraf edemeyecek kadar gururluydu. Onu aldattığım için üzgünüm. Baba olmak istiyordu biliyorum, belki de buraya o yüzden geldi. Bunu söylemem tuhaf herhalde, ama bence iyi bir baba olurdu. Keşke fırsatı olsaydı.”</p>

  <p class="normal1">Sustu, bebeği omzuna yatırdı ve serbest eliyle gözlerini sildi. “Bu kadar” dedi. “Herkese teşekkür etmek istiyorum, bunu yaptığınız için. Sakıncası yoksa bir dakika yalnız kalmak istiyorum.”</p>

  <p class="normal1">Grup dağıldı, Maus’u yalnız bıraktılar. Peter merdivenden yatak odasına çıkınca ağabeyinin uyanık olduğunu, yatakta oturduğunu, kırık tahtalı bacağını uzattığını gördü. Sara onun ayrıca en az üç kaburgasının kırık olduğunu düşünüyordu. Theo sağ olduğu için şanslıydı.</p>

  <p class="normal1">Peter aşağıdaki bahçeye bakan pencereye gitti. Maus hâlâ mezarın önünde, sırtı dönük halde duruyordu. Bebek uyanıp kıpırdanmaya başlamıştı; Maus Caleb’ın başını bir eliyle omzuna yaslamıştı, bebeği sallayarak sakinleştirmeye çalışıyordu.</p>

  <p class="normal1">“Maus hâlâ orada mı?” diye sordu Theo.</p>

  <p class="normal1">Peter şimdi tavana bakmakta olan ağabeyine döndü.</p>

  <p class="normal1">“Oradaysa sorun değil” dedi Theo. “Ben... merak ettim sadece.”</p>

  <p class="normal1">“Evet, hâlâ orada.”</p>

  <p class="normal1">Theo daha fazla konuşmadı; yüzü ifadesizdi.</p>

  <p class="normal1">“Bacağın nasıl?” diye sordu Peter.</p>

  <p class="normal1">“Bok gibi.” Theo dilini kırık dişlerinde gezdirdi. “Ama en çok bu dişler rahatsız ediyor. Olması gereken bir şeyler yerinde yokmuş gibi. Alışamadım bir türlü.”</p>

  <p class="normal1">Peter tekrar pencereden dışarıya baktı; Maus’un daha önce durduğu yer şimdi boştu. Aşağıdaki mutfak kapısının açılıp kapandığını ve Greer’ın elinde bir tüfekle dışarı çıktığını gördü. Adam bir an öylece durduktan sonra bahçeyi geçip ahırın yanındaki odun yığınına gitti, tüfeği duvara dayadı, baltayı aldı ve odun kesmeye başladı.</p>

  <p class="normal1">“Bak” dedi Theo, “burada kalmakla seni hayal kırıklığına uğrattığımı biliyorum.”</p>

  <p class="normal1">Peter tekrar ağabeyine döndü. Şimdi mutfakta toplanan insanların seslerini duyabiliyordu.</p>

  <p class="normal1">“Önemli değil” dedi. Olup biten onca şeyden sonra Peter hayal kırıklığını çoktan aşmıştı. “Maus’un sana ihtiyacı vardı. Yerinde olsam ben de aynı şeyi yapardım.”</p>

  <p class="normal1">Ama ağabeyi hayır dercesine kafa salladı. “Bir dakika izin ver de konuşayım. Yaptığın şey epey cesaret gerektiriyordu biliyorum. Bunun farkında olmadığımı düşünmeni istemem. Ama bahsettiğim o değil. Diğer seçenek ölümse cesur olmak kolaydır. Asıl zor olan umuttur. Sen başka kimsenin göremediği bir şeyi gördün ve peşinden gittin. Ben bunu asla yapamadım. Denedim inan, sırf babam çok istediği için. Ama hamurumda yok. Ve komik olan ne biliyor musun? Bunu keşfedince sevindim resmen.”</p>

  <p class="normal1">Peter onun neredeyse öfkeli konuştuğunu düşündü. Ama ağabeyinin yüzünde rahatlık belirmişti.</p>

  <p class="normal1">“Ne zaman?” diye sordu Peter.</p>

  <p class="normal1">“Ne ne zaman?”</p>

  <p class="normal1">“Ne zaman keşfettin?”</p>

  <p class="normal1">Theo yukarı baktı. “Gerçeği söyleyeyim mi? Bence hep biliyordum aslında, en azından kendimle ilgili kısmı. Ama elektrik santralindeki o gece senin içindeki şeyi gördüm, gerçekten gördüm. Sırf dışarı çıktığın için değil, çünkü bu Lish’in fikriydi eminim. Yüzündeki ifadeden anladım, sanki bütün hayatının dışarıda olduğunu düşünüyordun. Evet, seni azarladım. Yaptığın aptalcaydı ve hepimizin ölmesine yol açabilirdi. Ama temelde rahatladım. Artık rol yapmama gerek olmadığını anladım.” İç geçirip kafa salladı. “Ben asla babam gibi olmak istemedim Peter. Uzun Yolculukların delilik olduğunu düşünüyordum hep, babamın gidip de geri gelmemesinden önce bile. Mantıklı gelmiyordu. Ama şimdi sana ve Amy’ye bakınca anlıyorum ki mesele mantıklı gelmesi değil. Hiçbir şey <span class="ideitalik">mantıklı</span> gelmiyor ki. Sen inancına göre hareket ettin. Seni kıskanmıyorum ve hayatımın sonuna kadar senin için kaygılanacağımı biliyorum. Ama seninle gurur duyuyorum.” Duraksadı. “Bir şey daha bilmek ister misin?”</p>

  <p class="normal1">Peter yanıt veremeyecek kadar şaşırmıştı. Başıyla onaylamayı başarabildi sadece.</p>

  <p class="normal1">“Bence bizi bir hayalet kurtardı. Maus’a sor söylesin. Nedir bilmiyorum ama burada bir farklılık var. <span class="ideitalik">Öleceğimi</span> sanmıştım. Hepimizin öleceğimizi sanmıştım. Sırf düşünmekten bahsetmiyorum, emindim. Şuna da eminim. Burası bizi kolluyor sanki, koruyor. Burada kaldığımız sürece güvende olacağımızı söylüyor.” Peter’ın gözlerine dalgın bir ifadeyle baktı. “Bana inanmak zorunda değilsin.”</p>

  <p class="normal1">“İnanmıyorum demedim.”</p>

  <p class="normal1">Theo güldü ve sonra sargılı kaburgalarının acısı yüzünü ekşitmesine yol açtı. “Bu güzel” dedi başını tekrar yastığa bırakarak. “Çünkü ben de sana inanıyorum kardeşim.”</p>

  <p><br class="chapter" /></p>

  <p class="normal1">Şimdilik hiçbir yere gitmiyorlardı. Sara, Theo’nun en az iki ay yürüyemeyeceğini söylemişti; yaptığı uzun ve acılı doğum yüzünden bitkinleşen Mausami de hâlâ epey dermansızdı. Aralarında sadece bebek Caleb gayet iyi görünüyordu. Sadece birkaç günlük olmasına karşın parlak gözleriyle etrafa bakınıyordu. Herkese, ama en çok da Amy’ye tatlı tatlı gülümsüyordu. Amy’nin sesini ne zaman duysa, hatta odaya girdiğini hissettiğinde bile neşeyle bağırıp kollarını ve bacaklarını sallıyordu.</p>

  <p class="normal1">“Bence senden hoşlanıyor” dedi Maus bir gün mutfakta, bebeği emzirmeye çalışırken. “İstersen kucağına alabilirsin.”</p>

  <p class="normal1">Peter’la Sara seyrederken Amy masaya oturdu ve Mausami Caleb’ı özenle onun kollarına bıraktı. Caleb’ın ellerinden biri kundaktan çıkmıştı. Amy yüzünü ona eğdi ve bebeğin minik parmaklarının burnunu tutmasına göz yumdu. “Bebecik” dedi gülümseyerek.</p>

  <p class="normal1">Maus alaycı bir kahkaha attı. “Kesinlikle öyle.” Bir avcunu göğsüne, acıyan memelerine bastırıp inledi. “Öyle bir emiyor ki.”</p>

  <p class="normal1">“İlk kez bebek görüyorum.” Amy Caleb’ın yüzüne baktı. Bebek her şeyiyle öyle yeniydi ki, sanki hayat veren mucizevi bir sıvıya batırılıp çıkarılmıştı. “Selam bebecik.”</p>

  <p class="normal1">Ev herkesin sığamayacağı kadar küçüktü ve Caleb’ın sessizliğe ihtiyacı vardı; fazla şilteleri yolun diğer tarafındaki boş evlerden birine taşıdılar. Burada en son ne zaman bu kadar faaliyet olmuştu? Ne zaman birden fazla evde insanlar kalmıştı? Nehir kenarındaki büyük böğürtlen çalılarında beliren acı böğürtlenler güneşin altında giderek tatlılaştılar; nehir balık kaynıyordu. Alicia her gün avlanmaya gidiyordu ve gülümseyerek, üstü başı toz içinde, sırtına asılı bir ipin ucunda av hayvanlarını sallandırarak dönüyordu: uzun kulaklı tavşanlar, tombul keklikler, sincapla dağsıçanı karışımı ve tadı geyik etini andıran bir yaratık. Tüfek ya da yay taşımıyordu hiç; sadece bıçak kullanıyordu. “Ben varken kimse aç kalmaz” diyordu.</p>

  <p class="normal1">Bir bakıma mutlu bir zamandı, rahat bir zamandı – yiyecek boldu, günler ılıktı ve uzuyordu, sessiz ve yıldızlı gecelerse görünüşe göre güvenliydi. Oysa Peter sürekli huzursuzdu. Bunun bir sebebinin her şeyin geçiciliğinin ve yola çıktıklarında karşılacakları sorunların – yemek, yakıt, silah ve bütün bunların taşınması meselelerinin farkında olması olduğunu biliyordu. Tek bir Humveeleri vardı ve o araç herkesi, özellikle de çocuklu bir kadını taşıyacak kadar geniş değildi. Ayrıca Koloni’ye döndüklerinde orada ne bulacakları bir muammaydı. Projektörler hâlâ yanıyor olacak mıydı? Sanjay onları tutuklattıracak mıydı? Daha birkaç hafta önce bunu umursamıyordu, önemsemiyordu, ama artık durum değişmişti.</p>

  <p class="normal1">Ancak asıl canını sıkan şey, bunlar değildi. Virüstü. Geriye kalan on parlak metal şişeyi, Greer ve Michael’la paylaştığı evin dolabına koymuştu. Binbaşı haklıydı; Lacey’nin bunları ona vermesinin tek bir sebebi olabilirdi. Virüs şimdiden Alicia’yı kurtarmıştı – kurtarmaktan da öte. Lacey’nin bahsettiği silah buydu, tüfeklerden ve bıçaklardan ve tatar yaylarından daha güçlüydü, Babcock’ı öldürmekte kullandığı bombadan bile daha güçlüydü. Ama metal kutuda öylece, işe yaramadan duruyordu.</p>

  <p class="normal1">Ama Greer bir konuda yanılıyordu. Peter tek başına karar vermemeliydi; fikir birliğine ihtiyacı vardı. Yapmayı planladığı şey için çiftlik uygundu. Onu bağlamaları gerekecekti tabii; boş evlerden birindeki bir odayı kullanabilirlerdi. Bir terslik olursa Greer onun işini bitirebilirdi. Peter adamın bunu yapabileceğini görmüştü.</p>

  <p class="normal1">Bir gece herkesi bir araya topladı. Üst katta dinlenen Mausami’yle bebek Caleb’a bakan Amy hariç hepsi akşamleyin bahçedeki bir ateşin çevresinde toplandılar. Peter böyle olmasını planlamıştı; Amy’nin bilmesini istemiyordu. Kız itiraz eder diye değil; Peter bunu sanmıyordu. Yine de onu bu karardan ve olası sonuçlarından korumak istiyordu. Theo Hollis’in yaptığı bir çift koltuk değneğini kullanarak, topallaya topallaya evden çıkmayı başarmıştı; birkaç gün sonra kırık tahtaları çıkarılacaktı. Peter yanında sırt çantasını getirmişti ve metal şişeler çantanın içindeydi. Herkesin kabul etmesi durumunda gecikmek için sebep göremiyordu. Ateş çukurunun etrafında halka şeklinde dizili taşlara oturdular ve Peter ne yapmak istediğini açıkladı.</p>

  <p class="normal1">İlk konuşan Michael oldu. “Katılıyorum” dedi. “Bence denemeliyiz.”</p>

  <p class="normal1">“Eh, bence delilik bu” diye araya girdi Sara. Yüzünü kaldırıp diğerlerine baktı. “Bunu görmüyor musunuz? Madem kimse söylemiyor, ben söyleyeyim. O virüs kötü. Şu kutunun içindeki şey yüzünden kaç milyon insan öldü? Bunu konuştuğumuza bile inanamıyorum. Bence ateşe atalım.”</p>

  <p class="normal1">“Haklı olabilirsin Sara” dedi Peter. “Ama hiçbir şey yapmamayı göze alamayız bence. Babcock’la Çokluk ölmüş olabilirler, ama On İki’nin geri kalanı hâlâ dışarıda bir yerlerde. Lish’in ve Amy’nin neler yapabildiklerini gördük. Virüsün bize gelmesinin sebebi vardı, tıpkı Amy’nin gelmesi gibi. Artık ona sırtımızı dönemeyiz.”</p>

  <p class="normal1">“Seni öldürebilir Peter. Veya daha kötüsü.”</p>

  <p class="normal1">“Bu riski göze almaya hazırım. Hem Lish’i öldürmedi.”</p>

  <p class="normal1">Sara, Hollis’e döndü. “Ona söyle. Bunun zırdelilik olduğunu söyle lütfen.”</p>

  <p class="normal1">Ama Hollis hayır anlamında kafa salladı. “Üzgünüm. Bu konuda Peter’a katılıyorum.”</p>

  <p class="normal1">“Ciddi olamazsın.”</p>

  <p class="normal1">“Peter haklı. Bir sebebi olmalı.”</p>

  <p class="normal1">“Hepimiz <span class="ideitalik">yaşıyoruz</span> işte, bundan iyi sebep mi olur?”</p>

  <p class="normal1">Hollis onun elini tuttu. “Bu yetmez Sara. Tamam, yaşıyoruz. Peki ya sonrası? Seninle bir hayatım olsun istiyorum. <span class="ideitalik">Gerçek</span> bir hayat. Projektörsüz, sursuz, Nöbet’siz. Belki o günleri biz göremeyeceğiz. Göremeyiz herhalde. Ama Peter’ın söylediği şeye hayır diyemem, çünkü bir şans var. Sen de diyemezsin bence.”</p>

  <p class="normal1">“Onlarla virüssüz de savaşabiliriz. On İki’nin geri kalanını bulup savaşabiliriz. Kendimiz olarak, insan olarak.”</p>

  <p class="normal1">“Savaşacağız. Söz veriyorum. Bu asla değişmeyecek.”</p>

  <p class="normal1">Sara sustu; Peter onların bakışlarıyla anlaştıklarını sezdi. Hollis gözlerini kaçırdığında Peter arkadaşının ne söyleyeceğini biliyordu.</p>

  <p class="normal1">“İşe yararsa sıradaki olmak istiyorum.”</p>

  <p class="normal1">Peter, Sara’ya göz attı. Ama Sara itiraz etmedi; durumu kabullenmişti.</p>

  <p class="normal1">“Buna mecbur değilsin Hollis.”</p>

  <p class="normal1">İriyarı adam hayır dercesine kafa salladı. “Bunu senin için yapmıyorum. Rızamı istiyorsan şartım bu. Karar senin.”</p>

  <p class="normal1">Peter Greer’a döndü; adam başıyla onay verdi. Peter daha sonra gözlerini ağabeyine çevirdi. Theo çemberin diğer tarafındaki bir kütükte oturuyordu, kırık tahtaları bağlanmış bacağını öne uzatmıştı.</p>

  <p class="normal1">“Uçanlar adına Peter? Ben ne anlarım? Dedim ya, bu senin şovun.”</p>

  <p class="normal1">“Hayır, benim değil. Herkesin.”</p>

  <p class="normal1">Theo duraksadı. “Seni anladığıma emin olmak istiyorum. Kendine bile bile virüs zerk etmek istiyorsun ve sana tamam, olur dememi istiyorsun. Hollis de aynı şeyi yapmak istiyor, ölmezsen veya hepimizi öldürmezsen.”</p>

  <p class="normal1">Böyle açık konuşulunca Peter ilk kez kendi cesaretinden şüpheye düştü. Theo’nun sorusunun bir sınama olduğunu fark etti.</p>

  <p class="normal1">“Evet, aynen bunu istiyorum.”</p>

  <p class="normal1">Theo başıyla onayladı. “Öyleyse tamam.”</p>

  <p class="normal1">“O kadar mı? Sadece tamam mı diyeceksin?”</p>

  <p class="normal1">“Seni seviyorum kardeşim. Seni konuşarak vazgeçirebileceğimi bilsem yapardım. Ama yapamayacağımı biliyorum. Senin için kaygılanacağımı söylemiştim. Madem illa ki kaygılanacağım, şimdiden başlasam da olur.”</p>

  <p class="normal1">Peter son olarak Alicia’ya döndü. Alicia gözlüğünü çıkarmıştı, ateşin ışığında pırıl pırıl parlayan turuncu gözleri ortadaydı. Peter’ın en çok onun rızasına ihtiyacı vardı.</p>

  <p class="normal1">“Evet” dedi Alicia başıyla onay vererek. “Üzülerek söylüyorum ama evet.”</p>

  <p class="normal1">Beklemenin anlamı yoktu. Peter sonuçları fazla düşünürse cesaretini yitirebileceğini biliyordu. Onları hazırladığı boş eve götürdü; yolun diğer ucundaki eve. Burası harabe gibiydi; iç duvarlarının neredeyse tamamı sökülmüştü, kirişler meydandaydı. Pencerelere tahtalar çivilenmişti, ki Peter’ın burayı seçmesinin sebeplerinden biri buydu – bir başka sebep de en uzaktaki ev olmasıydı. Hollis, Peter’ın ahırdan getirdiği halatları aldı; Michael’la Greer yandaki evlerden birinden bir şilte getirdiler. Birisi de lambayı getirmişti. Hollis halatları kirişlere bağlarken Peter beline kadar soyunup sırtüstü uzandı. Birden çok kaygılanmıştı, etrafındaki her şeyi fazlasıyla net algılıyordu, kalbi küt küt atıyordu. Gözlerini Greer’a kaldırdı. Sessiz bir anlaşmaya vardılar: gerekirse sakın tereddüt etme.</p>

  <p class="normal1">Hollis halatları yerde yatan Peter’ın uzanmış kollarıyla bacaklarına bağlamayı bitirdi. Şilte fare kokuyordu. Peter derin bir soluk alıp sakinleşmeye çalıştı.</p>

  <p class="normal1">“Sara, yap hadi.”</p>

  <p class="normal1">Sara virüsün bulunduğu kutuyu tutuyordu; diğer elinde plastik paketinden çıkarılmamış bir şırınga vardı. Peter kadının ellerinin titrediğini görebiliyordu.</p>

  <p class="normal1">“Bunu yapabilirsin.”</p>

  <p class="normal1">Sara kutuyu Michael’a verdi. “Lütfen” diye yalvardı.</p>

  <p class="normal1">“Bunu ne yapayım yahu?” Michael kutuyu geri vermeye çalıştı. “Hemşire sensin.”</p>

  <p class="normal1">Peter sabrının tükendiğini hissetti. Biraz daha zaman geçerse cesaretini yitirecekti. “Biri şu işi yapsın lütfen.”</p>

  <p class="normal1">“Ben yaparım” dedi Alicia.</p>

  <p class="normal1">Kutuyu Michael’dan alıp açtı.</p>

  <p class="normal1">“Peter...”</p>

  <p class="normal1">“Yine ne var? Uçanlar adına, Lish.”</p>

  <p class="normal1">Alicia kutuyu çevirip onlara gösterdi. “Bu kutu boş.”</p>

  <p class="normal1">Amy, diye düşündü Peter. Amy, ne yaptın?</p>

  <p class="normal1">Amy’yi ateş çukurunun yanında buldular; diz çökmüş kız, son şişeyi alevlere atıyordu. Bir battaniyeyle sarılı olan bebek Caleb omzunda yatıyordu. Son şişenin içindeki sıvı kaynayarak genleşti ve cızırdayarak camı çatlattı.</p>

  <p class="normal1">Peter Amy’nin yanına diz çöktü. Kızamayacak kadar afallamıştı. Ne hissettiğini bilmiyordu. “Neden Amy?”</p>

  <p class="normal1">Amy ona bakmıyordu, gözlerini ateşten ayırmıyordu, virüsün gerçekten yok olduğuna emin olmak istercesine. Bebeğin takkeyi andıran siyah saçlarını serbest elinin parmaklarıyla hafif hafif okşuyordu.</p>

  <p class="normal1">“Sara haklıydı” dedi sonunda. “Emin olmanın tek yolu buydu.”</p>

  <p class="normal1">Gözlerini alevlerden kaldırdı. Ve Peter o gözleri görünce Amy’nin ne yaptığını anladı: Kız Peter’ı, hepsini bu yükten kurtarmayı seçmişti, merhametli davranmıştı.</p>

  <p class="normal1">“Üzgünüm Peter” dedi. “Ama virüs seni benim gibi yapardı. Buna izin veremezdim.”</p>

  <p><br class="chapter" /></p>

  <p class="normal1">O gece bir daha konuşmadılar; virüsten, alevlerden, Amy’nin yaptığı şeyden bahsetmediler. Peter bu anları arada sırada anımsayınca rüyaymış gibi geliyordu tuhaf bir şekilde; veya rüya değilse bile bir rüyanın içindeki kaçınılmaz şeylermiş gibi. Ve sonunda virüsün yok olmasının korktuğu gibi bir felaket değil, birlikte kat edecekleri yolda atılan adımlardan biri olduğuna ve onları neyin beklediğini bilemeyeceğine, bilmesine gerek olmadığına inandı. Amy’ye inandığı gibi buna da inanması gerekecekti.</p>

  <p class="normal1">Yola çıkacakları günün sabahında Peter sundurmada Michael ve Theo’yla birlikte durup güneşin doğuşunu seyretti. Ağabeyinin bacağındaki kırık tahtaları nihayet çıkarılmıştı; Theo yürüyordu, ama epey topallıyordu ve çabucak yoruluyordu. Aşağıda Hollis’le Sara, Humvee’ye son eşyaları yüklüyorlardı. Amy hâlâ Maus’la birlikte evdeydi; Maus yola çıkmalarından önce Caleb’ı son kez emziriyordu.</p>

  <p class="normal1">“İçimde bir his var” dedi Theo. “Buraya dönersek aynen bıraktığımız gibi bulacağımızı hissediyorum. Sanki burası diğer her yerden soyutlanmış gibi. Sanki burada zaman geçmiyormuş gibi.”</p>

  <p class="normal1">“Belki de sahiden bıraktığınız gibi bulursunuz” dedi Peter.</p>

  <p class="normal1">Theo sustu, tozlu sokağa bakındı. “Bilmiyorum. Öyle düşünmek hoş ama.”</p>

  <p class="normal1">Amy ile Mausami evden çıktılar. Herkes Humvee’nin çevresinde toplandı. Bir başka ayrılış, bir başka vedalaşma. Kucaklaştılar, iyi yolculuklar dilediler, ağladılar. Sara direksiyonun başına geçti, Hollis onun yanına oturdu, Theo ile Mausami’yse çantalarla birlikte arka tarafa geçtiler. Humvee’nin yük kompartımanında ayrıca Lacey’nin Peter’a verdiği belgeler vardı. Lider kimse ona verin, demişti Peter.</p>

  <p class="normal1">Amy içeri eğilip bebek Caleb’a son kez sarıldı. Sara motoru çalıştırırken Greer açık sürücü penceresine yaklaştı.</p>

  <p class="normal1">“Dediklerimi unutma. Yakıt deposundan sonra 191. Otoban’dan dosdoğru güneye. Eagar’da 60. Yol’a sapabilirsin. O Roswell Yolu’dur, sizi dosdoğru garnizona götürür. Aşağı yukarı yüz kilometrede bir tahkimatlı sığınak var. Hollis’in haritasında işaretledim, ama yerlerini gösteren kırmızı çarpılar var, görmemen imkânsız. Çok konforlu değiller, ama idare ederler. Benzin, cephane, ne ararsan var.”</p>

  <p class="normal1">Sara başıyla onayladı. “Anladım.”</p>

  <p class="normal1">“Bir de ne olursa olsun Albuquerque’den uzak durun – orası viral kaynıyor. Hollis? Gözünüzü dört açın.”</p>

  <p class="normal1">Yolcu koltuğunda oturan iriyarı adam başıyla onayladı. “Açarız Binbaşı.”</p>

  <p class="normal1">Greer geri çekilip, yaklaşan Peter’a yer verdi.</p>

  <p class="normal1">“Eh” dedi Sara, “vedalaşma vakti geldi sanırım.”</p>

  <p class="normal1">“Sanırım.”</p>

  <p class="normal1">“Michael’a göz kulak ol, tamam mı?” Sara burnunu çekip gözlerini sildi. “Göz kulak olunmaya... ihtiyacı var.”</p>

  <p class="normal1">“Merak etme, gözün arkada kalmasın.” Peter uzanıp Hollis’in elini sıktı, ona iyi şanslar diledi ve sonra Humvee’nin arka tarafına seslendi. “Theo? Maus? Hazır mısınız?”</p>

  <p class="normal1">“Hazırız kardeşim. Kerrville’de görüşürüz.”</p>

  <p class="normal1">Peter geri çekildi. Sara Humvee’nin vitesini değiştirdi, aracı geniş bir çember çizdirerek yavaşça sokağa soktu. Beşi –Peter, Alicia, Michael, Greer ve Amy– sessizce durup aracın uzaklaşmasını seyrettiler. Toz bulutları havalandı, motorun sesi giderek alçaldı ve nihayet araç gözden kayboldu.</p>

  <p class="normal1">“Eh” dedi Peter sonunda, “gün durup bizi beklemiyor.”</p>

  <p class="normal1">“Espri mi yapıyorsun?” dedi Michael.</p>

  <p class="normal1">Peter omuz silkti. “Galiba.”</p>

  <p class="normal1">Çantalarını alıp sırtlarına astılar. Peter tüfeğini yerden alırken Amy’nin hâlâ sundurmanın kenarında durduğunu, Humvee’nin havalandırdığı toz bulutlarını seyrettiğini gördü.</p>

  <p class="normal1">“Amy, ne oldu?”</p>

  <p class="normal1">Amy ona döndü. “Hiç” dedi. “Bence sağ salim gidecekler.” Gülümsedi. “Sara iyi bir şoför.”</p>

  <p class="normal1">Söylenecek söz kalmamıştı; gitmek üzereydiler. Sabah güneşi vadinin üstünde yükselmişti. Her şey yolunda giderse yaz ortasında California’ya varırlardı.</p>

  <p class="normal1">Yürümeye başladılar.</p>
</body>
</html>
