<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_24"><br class="calibre3" />
  <br class="calibre3" />
  <br class="calibre3" />
  <br class="calibre3" />
  On bir<br class="calibre3" /></h2>

  <p class="normal1">Kansas sınırının birkaç kilometre güneyinde, Oklahoma’daki Randall kasabasının batısında bir yerde Wolgast teslim olmaya karar verdi.</p>

  <p class="normal1">Numarasını çoktan unuttuğu bir taşra yolundaki bir oto yıkama yerine park etmişlerdi. Şafak sökmek üzereydi; Amy mışıl mışıl uyuyordu, Tahoe’nun arka koltuğunda bir vahşi hayvan yavrusu gibi kıvrılmıştı. Üç saat boyunca süratle ilerlemişlerdi, Doyle GPS’ine bakarak çabucak bir güzergâh belirlemişti; peşlerinde, uzaklarda yanıp sönen ışıklar vardı, saptıklarında bazen kayboluyor ama sonra mutlaka tekrar beliriyorlardı. Takibi sürdürüyorlardı. Wolgast oto yıkama yerini gördüğünde saat gece ikiyi biraz geçiyordu. Şansını denemek için oraya girmişti. Karanlıkta oturup, polis arabalarının hızla geçip gitmesini dinlemişlerdi.</p>

  <p class="normal1">“Sence ne kadar beklemeliyiz?” diye sordu Doyle. Artık hiç cesur görünmüyordu.</p>

  <p class="normal1">“Biraz bekleyelim” dedi Wolgast. “İyice uzaklaşsınlar.”</p>

  <p class="normal1">“Ama o zaman eyalet yoluna barikatlar kurdurmaya zamanları olur. Hem bizi kaybettiklerini anlayınca geri dönerler.”</p>

  <p class="normal1">“Daha iyi bir fikrin varsa buyur” dedi Wolgast.</p>

  <p class="normal1">Doyle bir an düşündü. Ön camın üstünden geçen büyük temizlik fırçaları arabanın içinin iyice küçük gelmesine yol açıyordu. “Aslında hayır, yok.”</p>

  <p class="normal1">Öylece oturdular. Wolgast her an oto yıkama yerinin ışıl ışıl aydınlanmasını, bir eyalet polisinin megafondan gelen sesinin onlara ellerini kaldırıp gelmelerini söylemesini bekliyordu. Ama bu olmamıştı. Şimdi sinyalleri vardı, ama analogtu ve şifreli hatta bağlanamazlardı, dolayısıyla kimseye bulundukları yeri söyleyemezlerdi.</p>

  <p class="normal1">“Dinle” dedi Doyle. “Orada olanlar için üzgünüm.”</p>

  <p class="normal1">Wolgast konuşamayacak kadar yorgundu. Panayır günler öncesinde kalmıştı sanki. “Boşver.”</p>

  <p class="normal1">“Biliyor musun, mesele şu ki ben işimi gerçekten seviyordum. Büro’yu, tamamını. Hayatta yapmak istediğim tek şeydi.” Doyle derin bir soluk aldı ve parmağını buğulu yolcu kapısı penceresinde gezdirdi. “Ne olacak sence?”</p>

  <p class="normal1">“Bilmiyorum.”</p>

  <p class="normal1">Doyle hınçla kaşlarını çattı. “Tabii ki biliyorsun. O herif, Richards. O konuda haklıydın.”</p>

  <p class="normal1">Oto yıkama yerinin pencereleri soluklaşmaya başlamıştı. Wolgast saatine baktı; altıya az kalmıştı. Olabildiğince beklemişlerdi. Tahoe’nun anahtarını çevirdi ve geri geri giderek oto yıkama yerinden çıktı.</p>

  <p class="normal1">O sırada Amy uyandı. Doğrulup oturdu, gözlerini ovuşturdu ve etrafa bakındı. “Acıktım” diye durumunu ilan etti.</p>

  <p class="normal1">Wolgast, Doyle’a döndü. “Ne dersin?”</p>

  <p class="normal1">Doyle tereddüt etti; Wolgast adamın zihninde biçimlenen fikri görebildi. Doyle her şey bitti diye düşünüyordu.</p>

  <p class="normal1">“Battı balık yan gider.”</p>

  <p class="normal1">Wolgast, Tahoe’yu döndürüp geldikleri yoldan giderek Randall kasabasına girdi. Anacadde büyük sayılmazdı, en fazla yarım düzine blok boyunca uzanıyordu. Sokakta terk edilmişlik havası vardı; pencerelerin çoğu ya gazete kâğıdıyla örtülmüştü ya da sabunluydu. Wolgast herhalde civarda Walmart gibi bir süpermarket vardır diye düşündü, Randall gibi küçük kasabaları haritadan silen türden bir süpermarket. Blokun sonunda, kaldırıma dörtgen bir ışık düşüyordu; kaldırım kenarına yarım düzine kamyonet park edilmişti.</p>

  <p class="normal1">“Kahvaltı” dedi.</p>

  <p class="normal1">Restoran tek bir uzun odası bulunan, basık tavanı yılların sigara dumanı ve yağ lekelerini taşıyan bir mekândı. Bir taraftaki uzun bir tezgâh, sıraları şişkin ve yüksek sırtlı bir dizi kabine bakıyordu. Havada kaynamış kahve ve kızarmış tereyağı kokusu vardı. Kot pantolonlu ve işçi gömlekli birkaç adam tezgâhta oturuyordu, geniş sırtları iki büklümdü, yumurta dolu tabaklara ve kahve fincanlarına eğilmişlerdi. Üçü arka taraftaki bir kabine oturdular. Berrak gri gözlü, kalın belli, orta yaşlı garson kadın kahve ve mönüleri getirdi.</p>

  <p class="normal1">“Ne alırsınız beyler?”</p>

  <p class="normal1">Doyle aç olmadığını, kahve içeceğini söyledi. Wolgast başını kaldırıp, isim kartında LUANNE yazılı kadına baktı. “Güzel ne var Luanne?”</p>

  <p class="normal1">“Açsanız hepsi güzeldir.” Kadın tarafsızca gülümsedi. “Grits<sup class="calibre5"><a href="../Text/2_split_096.html#footnote-100-9" id="footnote-100-9-backlink">[9]</a></sup> fena değil.”</p>

  <p class="normal1">Wolgast başıyla onay verip mönüsünü kadına uzattı. “Tamam öyleyse.”</p>

  <p class="normal1">Kadın, Amy’ye baktı. “Çocuğa ne verelim? Ne istersin tatlım?”</p>

  <p class="normal1">Amy gözlerini mönüden kaldırdı. “Krep.”</p>

  <p class="normal1">“Bir bardak da süt” diye ekledi Wolgast.</p>

  <p class="normal1">“Hemen geliyor” dedi kadın. “Bayılacaksın tatlım. Aşçımızın spesiyalidir.”</p>

  <p class="normal1">Amy restorana sırt çantasıyla gelmişti. Wolgast onu temizlensin diye kadınlar tuvaletine götürdü. “Gelmeme gerek var mı?”</p>

  <p class="normal1">Amy hayır anlamında kafa salladı.</p>

  <p class="normal1">“Yüzünü yıka, dişlerini fırçala” dedi Wolgast. “Saçını da tara.”</p>

  <p class="normal1">“Doktora gidecek miyiz?”</p>

  <p class="normal1">“Sanmıyorum. Bakacağız.”</p>

  <p class="normal1">Wolgast masaya geri döndü. “Dinle” dedi Doyle’a usulca. “Yola barikat kurmuş olabilirler, riske girmek istemiyorum. Bir kaza çıkabilir.”</p>

  <p class="normal1">Doyle başıyla onayladı. Wolgast’ın ne demek istediği açıktı. Onca ateş gücü varken her şey olabilirdi. Tahoe’yu delik deşik edebilirlerdi, içindeki herkes ölebilirdi.</p>

  <p class="normal1">“Wichita’daki bölge müdürlüğü?”</p>

  <p class="normal1">“Fazla uzak. Oraya ulaşabileceğimizi sanmıyorum. Şu aşamada kimsenin bizi tanıdığını söyleyeceğini de sanmam. Bu iş tamamen gayriresmi.”</p>

  <p class="normal1">Doyle kahve fincanına baktı. Gergin yüzünde yenilgi vardı ve Wolgast ona sempati duydu. Doyle bütün bunları hiç tahmin etmemişti.</p>

  <p class="normal1">“O iyi bir çocuk” dedi Doyle. Burnundan uzun uzun nefes verdi. “Lanet olsun.”</p>

  <p class="normal1">“Yerel polise teslim olmak daha iyi sanırım. Sen ne yapmak istediğine karar ver. İstersen anahtarları sana veririm. Ben onlara bildiğim her şeyi anlatacağım. En iyisi bu diye düşünüyorum.”</p>

  <p class="normal1">“Yani <span class="ideitalik">kız</span> için en iyisi.” Doyle bunu suçlarcasına söylememişti; bir gerçeği belirtiyordu sadece.</p>

  <p class="normal1">“Evet. Kız için en iyisi.”</p>

  <p class="normal1">Yemekleri gelirken Amy tuvaletten döndü. Aşçı krepleri palyaço yüzü şeklinde yapmıştı, kremşantiden burun ve yabanmersinlerinden gözler ve ağız yapmıştı. Amy hepsine şurup döktükten sonra yumuldu, dev lokmaların arasında süt içiyordu. Yemek yemesini seyretmek hoştu.</p>

  <p class="normal1">Karınları doyunca Wolgast masadan kalkıp tuvaletlerin bulunduğu küçük koridora döndü. Cep telefonunu kullanmak istemiyordu, hem zaten telefonu Tahoe’daydı; bu koridorda ankesörlü bir telefon görmüştü, bir antika. Lila’nın Denver’da kaldığı evin numarasını çevirdi, ama telefon çalıp durdu sadece ve telesekreter çıkınca Wolgast ne diyeceğini bilemeyip telefonu kapadı. Mesajı David dinlerse silerdi zaten.</p>

  <p class="normal1">Masaya geri gittiğinde garson kadın tabaklarını topluyordu. Wolgast hesabı alıp ödeme yapmak için yazarkasaya gitti. “Buralarda karakol var mı?” diye sordu kadına, parayı verirken. “Şerif ofisi filan?”</p>

  <p class="normal1">“Üç sokak aşağıda” dedi kadın, parayı yazarkasaya koyarak. “Ama o kadar uzağa gitmenize gerek yok.” Yazarkasanın çekmecesini kapatınca <span class="ideitalik">ki-çing</span> diye ses çıktı. “Şu bizim Kirk şerif yardımcısıdır. Değil mi Kirk?”</p>

  <p class="normal1">“Aaa, beni rahat bırak Luanne. Yemek yiyorum.”</p>

  <p class="normal1">Wolgast tezgâhın diğer tarafına baktı. Kirk denen adam yumurtalı ekmek dolu bir tabağa eğilmişti. Gerdanlıydı, iri elleri açık havada yıpranmıştı, sivil giyimliydi, göbekliydi, Wranglers marka kot pantolonu üstüne tam oturuyordu, yağ lekeli Carhartt ceketi yanık kızarmış ekmek rengiydi. Böyle küçük bir kasabada üç işte birden çalışıyordu herhalde.</p>

  <p class="normal1">Wolgast adamın yanına gitti. “Bir kaçırma olayını bildirmem gerek” dedi.</p>

  <p class="normal1">Adam taburesinde döndü. Ağzını peçeteyle silip Wolgast’a hayretle baktı. “Ne diyorsun sen?” Tıraş olmamıştı; nefesi bira kokuyordu.</p>

  <p class="normal1">“Şuradaki kızı görüyor musun? Herkesin aradığı kız o. Telsizde duymuşsundur.”</p>

  <p class="normal1">Adam Amy’ye, sonra tekrar Wolgast’a baktı. Gözleri faltaşı gibi açıldı. “Hassiktir. Şaka yapıyorsun. Şu Homer’daki kız mı?”</p>

  <p class="normal1">“Doğru söylüyor” diye atıldı Luanne. Amy’yi gösteriyordu. “Haberlerde gördüm. Bu o kız. Sen osun, değil mi tatlım?”</p>

  <p class="normal1">“Vay anasını.” Kirk taburesinden indi. Oda sessizleşmişti; artık herkes seyrediyordu. “Eyalet polisi her yerde onu arıyor. Nerede buldunuz?”</p>

  <p class="normal1">“Aslında onu kaçıran biziz” diye açıkladı Wolgast. “Biz kaçırdık. Ben Özel Ajan Wolgast, şu da Özel Ajan Doyle. Selam versene Phil.”</p>

  <p class="normal1">Doyle kabinden cansızca el salladı. “N’aber?”</p>

  <p class="normal1">“Özel ajanlar mı? FBI mı yani?”</p>

  <p class="normal1">Wolgast kimliğini çıkarıp tezgâha koydu, Kirk görsün diye. “Açıklaması güç.”</p>

  <p class="normal1">“Ve kızı <span class="ideitalik">siz</span> kaçırdınız.”</p>

  <p class="normal1">Wolgast bunu onayladı. “Sana teslim olmak istiyoruz. Kahvaltın biter bitmez.”</p>

  <p class="normal1">Tezgâhtaki diğer adamlardan biri kıkırdadı.</p>

  <p class="normal1">“Ha, kahvaltım bitti kesinlikle” dedi Kirk. Hâlâ Wolgast’ın kimliğini tutuyordu, gözlerine inanamıyormuş gibi inceliyordu. “Vay be. Vay ki vay.”</p>

  <p class="normal1">“Hadisene Kirk” dedi diğer adam gülerek. “Madem istiyorlar tutukla şunları. Bu iş nasıl yapılır unutmadın, değil mi?”</p>

  <p class="normal1">“Dur biraz Frank. Düşünüyorum.” Kirk, Wolgast’a özür dilercesine baktı. “Kusura bakma, epey oldu da. Genellikle kuyu kazma işi yapıyorum. Buralarda pek olay olmaz, arada sırada içkiyi fazla kaçıran biri çıkar o kadar, o biri de çoğunlukla ben olurum. Yanımda kelepçe filan bile yok.”</p>

  <p class="normal1">“Sorun değil” dedi Wolgast. “Sana ödünç veririz.”</p>

  <p><br class="chapter" /></p>

  <p class="normal1">Wolgast ona Tahoe’ya el koymasını söyledi, ama Kirk arabayı ancak daha sonra gelip alabileceğini belirtti. Silahlarını teslim ettiler ve Kirk’ün kamyonetine sıkış tıkış binerek üç sokak ötedeki belediye binasına gittiler; bu iki kapılı tuğla binanın sokak kapısının üstüne büyük matbaa harfleriyle bir tarih yazılmıştı, 1854. Artık güneş doğmuştu, kasabayı mat ve dilsiz bir ışığa boğuyordu. Kamyonetten inerlerken Wolgast yeni tomurcuk vermiş kavaklardan öten kuşları duydu. Hafiflik, mutluluk hissediyordu ve bunun rahatlama hissi olduğunu anlıyordu. Yolda giderlerken, kamyonette sıkış tıkış otururken Amy’nin elini kucağında tutmuştu. Şimdi onun karşısında diz çöktü ve ellerini kızın omuzlarına koydu.</p>

  <p class="normal1">“Bu adamın her söylediğini yapmanı istiyorum, tamam mı? Beni bir hücreye kapatacak; seni bir süre göremem herhalde.”</p>

  <p class="normal1">“Seninle kalmak istiyorum” dedi kız.</p>

  <p class="normal1">Wolgast, kızın gözlerinin yaşardığını görünce boğazının düğümlendiğini hissetti. Ama doğru şeyi yaptığını biliyordu. Kirk telefon edince Oklahoma eyalet polisleri buraya hemen gelirlerdi ve o zaman Amy güvende olacaktı.</p>

  <p class="normal1">“Biliyorum” dedi ve gülümsemek için elinden geleni yaptı. “Artık her şey yoluna girecek. Söz veriyorum.”</p>

  <p class="normal1">Şerifin ofisi bodrumdaydı. Kirk sorun çıkarmadıklarını görünce onları kelepçelememeye karar vermişti; onları binanın etrafından dolandırıp bir merdivenden indirerek basık tavanlı bir odaya soktu; içeride iki tane metal masa, pompalı tüfeklerle dolu bir tüfek dolabı ve duvarlara yaslı evrak dolapları vardı. Mekân diplerinde yapraklar birikmiş uzun pencerelerden giren ışıkla aydınlanıyordu sadece. Ofis boştu; Kirk ışıkları açarken santral görevlisi kadının sekizde geleceğini açıkladı. Şerife gelince, kim bilir neredeydi. Dışarıda arabayla geziyordu herhalde.</p>

  <p class="normal1">“Açıkçası” dedi Kirk, “sizi doğru dürüst tutuklayabileceğime bile emin değilim. En iyisi telsizle şerife ulaşmaya çalışayım.”</p>

  <p class="normal1">Wolgast’la Doyle’a bir hücrede beklemelerinin sorun olup olmayacağını sordu. Tek bir hücre vardı ve büyük kısmı karton kutularla doluydu, ama sığabilirlerdi. Wolgast sorun değil dedi. Kirk onları hücreye götürdü, kapıyı açtı ve Wolgast’la Doyle içeri girdiler.</p>

  <p class="normal1">“Ben de hücreye girmek istiyorum” dedi Amy.</p>

  <p class="normal1">Kirk hayretle kaşlarını çattı. “Hayatımda böyle kaçırma vakası duymadım.”</p>

  <p class="normal1">“Sorun yok” dedi Wolgast. “Benim yanımda bekleyebilir.”</p>

  <p class="normal1">Kirk bunu bir an düşündü. “Tamam, olur. En azından eniştem gelene kadar kalsın.”</p>

  <p class="normal1">“Enişten kim?”</p>

  <p class="normal1">“John Price” dedi Kirk. “Şerif.”</p>

  <p class="normal1">Kirk telsizle konuştu ve on dakika sonra daracık haki üniformalı bir adam ofise girip dosdoğru hücreye yürüdü. Ufak tefekti, vücudu oğlan gibi zayıf ve kaslıydı, kalın tabanlı kovboy çizmeleri giymesine karşın boyu en fazla bir altmış üçtü. Çizmeleri Wolgast’a epey göz alıcı geldi – kertenkele veya devekuşu derisindendi. Onları biraz uzun görünmek için giyiyordu herhalde.</p>

  <p class="normal1">“Vay be” dedi adam şaşılacak kadar kalın bir sesle. Ellerini beline koymuş, onlara bakıyordu. Çenesinde telaşla olduğu tıraştan kalma küçük bir kâğıt parçası vardı. “Federal ajanlar mısınız?”</p>

  <p class="normal1">“Evet.”</p>

  <p class="normal1">“İşe bak.” Adam Kirk’e döndü. “Kızı niye hücreye koydun?”</p>

  <p class="normal1">“Kendisi istedi.”</p>

  <p class="normal1">“Tanrım Kirk. Oraya küçücük bir çocuğu koyamazsın. Diğer ikisinin kaydını yaptın mı?”</p>

  <p class="normal1">“Sen gelene kadar bekleyeyim dedim.”</p>

  <p class="normal1">Price bezgince iç geçirdi. “Kirk” dedi, “özgüven sorununu cidden halletmen gerekiyor. Bunu konuşmuştuk. Luanne ve diğerlerinin tepene çıkmalarına izin veriyorsun.” Kirk bir şey demeyince devam etti. “Eh, haberi vereyim bari. Şunu her yerde aradıklarını biliyorum.” Amy’ye baktı. “İyi misin kız?”</p>

  <p class="normal1">Beton sırada, Wolgast’ın yanında oturan Amy hafifçe kafa sallayıp onayladı.</p>

  <p class="normal1">“Kendisi istedi” diye tekrarladı Kirk.</p>

  <p class="normal1">“<span class="ideitalik">Ne</span> istediği umrumda değil.” Price kemerine takılı anahtarlıktan bir anahtar alıp hücrenin kapısını açtı. “Gel kızım” deyip elini uzattı. “Hücre sana göre bir yer değil. Sana şeker filan bulalım. Kirk, sen de Mavis’i ara, olur mu? Söyle derhal buraya gelsin.”</p>

  <p class="normal1">Tekrar yalnız kaldıklarında, beton sıranın üstünde iki büklüm duran Doyle başını geriye atıp gözlerini kapadı. “Tanrı aşkına” diye inledi. “<span class="ideitalik">Green Acres</span> dizisi gibi resmen.”</p>

  <p class="normal1">Yarım saat kadar geçti; Wolgast, Kirk’le Price’ın diğer odada konuştuklarını, ne yapacaklarına, önce kimi arayacaklarına karar vermeye çalıştıklarını duyabiliyordu. Eyalet polisi mi? Bölge savcısı mı? Daha onların kayıtlarını bile yapmamışlardı. Ama sorun değildi; yaparlardı. Wolgast kapının açıldığını ve sonra bir kadının Amy ile konuştuğunu, ona çok güzel bir kız olduğunu söylediğini, tavşanının ismini sorduğunu, dondurma isteyip istemediğini sorduğunu işitti; köşenin arkasındaki dondurmacı birkaç dakika sonra açılacaktı, kadın gidip ona bir dondurma alabilirdi seve seve. Her şey tam da Wolgast’ın Tahoe’da, karanlık oto yıkama yerinde otururken teslim olmaya karar verdiğinde tahmin ettiği şekilde gerçekleşiyordu. Teslim olduğuna memnundu, öyle memnundu ki buna şaşırıyordu ve hücre (ki artık böyle birçok hücrede kalacağını tahmin ediyordu) çok kötü görünmüyordu. Anthony Carter’ın böyle mi hissettiğini, <span class="ideitalik">Artık hayatım bu,</span> diye mi düşündüğünü merak etti.</p>

  <p class="normal1">Price anahtarı tutarak hücreye geldi. “Eyalet polisleri yolda” dedi topuklarının üstünde sallanarak. “Ortalığı epey ayağa kaldırmışsınız anlaşılan.” Parmaklıkların arasından bir kelepçe attı. “Bunu takmayı biliyorsunuzdur herhalde.”</p>

  <p class="normal1">Doyle’la Wolgast kendilerini kelepçelediler; Price hücre kapısını açtı ve onları ofise geri götürdü. Amy kayıt masasının yanındaki metal bir katlanır sandalyede oturuyordu, sırt çantası kucağındaydı, dondurmalı sandviç yiyordu. Yanında oturan yeşil takım elbiseli, nineye benzer bir kadın ona bir boyama kitabı gösteriyordu.</p>

  <p class="normal1">“O benim babam” dedi Amy kadına.</p>

  <p class="normal1">“Şu mu?” dedi kadın başını çevirerek. Kalem çekilmiş siyah kaşları ve kaskatı bir miğferi andıran, kuzgun karası saçları vardı – bir peruktu. Wolgast’a hayretle baktı ve ardından gözlerini tekrar Amy’ye çevirdi. “Şu adam baban mı?”</p>

  <p class="normal1">“Gerek yok” dedi Wolgast.</p>

  <p class="normal1">“O benim babam” diye tekrarladı Amy. Sesi sertti, düzelticiydi. “Babacığım, <span class="ideitalik">hemen şimdi</span> gitmeliyiz.”</p>

  <p class="normal1">Price bir parmak izi takımı çıkarmıştı; arkalarındaki Kirk sabıka fotoğraflarını çekmek için bir fotoğraf makinesiyle perdeyi hazırlıyordu.</p>

  <p class="normal1">“Bu ne demek oluyor?” diye sordu Price, Wolgast’a.</p>

  <p class="normal1">“Uzun hikâye” demeyi başardı Wolgast.</p>

  <p class="normal1">“Babacığım, <span class="ideitalik">hemen gidelim.</span>”</p>

  <p class="normal1">Wolgast arkasındaki ofis kapısının açıldığını işitti. Kadın başını kaldırdı. “Yardımcı olabilir miyim?”</p>

  <p class="normal1">“Hey, günaydın” dedi bir erkek sesi. Tanıdık bir sesti. Price, Wolgast’ın sağ elini bileğinden tutmuştu, parmaklarını mürekkebe bastırmaya hazırdı. Sonra Wolgast, Doyle’un yüz ifadesini görünce durumu anladı.</p>

  <p class="normal1">“Burası şerifin ofisi mi?” diyordu Richards. “Selam millet. Vay, bunlar gerçek mi? Amma çok tüfek var. Bakın, size bir şey göstereceğim.”</p>

  <p class="normal1">Wolgast dönünce Richards’ın kadını alnından vurduğunu gördü. Adam yakından tek el ateş etmişti, namludaki uzun susturucu sesi hafifletmişti. Kadın sandalyesinde kaykıldı, gözleri hayretle faltaşı gibi açıldı, kafasındaki peruk yana kaydı. Arkasından akan kan döşemede zarif bir palmiye yaprağı şeklinde birikti. Kadın kollarını kaldırıp indirdikten sonra hareketsiz kaldı.</p>

  <p class="normal1">“Pardon” dedi Richards yüzünü hafifçe ekşiterek. Masanın etrafından dolandı. Odaya keskin barut kokusu dolmuştu. Price’la Kirk korkudan donakalmışlardı, ağızları açıktı. Veya belki de korku hissetmiyorlardı da, şaşkınlıktan dillerini yutmuşlardı. Sanki bir filmin, anlam veremedikleri bir filmin içine girmişlerdi.</p>

  <p class="normal1">“Hey” dedi Richards nişan alarak, “kıpraşmayın. Aynen öyle durun. Şahane.” Ve Richards onları da vurdu.</p>

  <p class="normal1">Kimse kımıldamıyordu. Bütün bunlar tuhaf, rüya gibi bir yavaşlıkla gerçekleşmiş, ama bir anda olup bitmişti. Wolgast kadına ve ardından yerdeki iki cesede, Kirk’le Price’a baktı. Ölüm öyle şaşırtıcı, öyle geri dönülmez ve mutlak, öyle kendine özgüydü ki. Kayıt masasındaki Amy’nin gözleri ölü kadının yüzüne kilitlenmişti. Kadın, Richards tarafından vurulduğunda Amy onun sadece bir metre yanında oturuyordu. Kadının ağzı açıktı, konuşmak üzereymiş gibi; alnından akan kan yüzünün derin kırışıklıklarını arıyordu, nehir deltası gibi yayılıyordu. Amy’nin elinde yarısı yenmiş dondurmalı sandviçin eriyen kalıntısı vardı; sandviçin bir kısmı o an Amy’nin ağzındaydı muhtemelen, tatlılığı kızın dilini kaplıyordu. Tuhaf bir düşünceydi, ama Wolgast’ın aklından geçti: Amy artık hayatı boyunca ne zaman dondurma tadı alsa bu görüntüyü hatırlayacaktı.</p>

  <p class="normal1">“Ne yapıyorsun!” dedi Doyle. “Onları vurdun!”</p>

  <p class="normal1">Price masasının arkasına yüzükoyun düşmüştü. Richards cesedin yanına eğilip ceplerine pat pat vurdu ve kelepçenin anahtarını bulunca Wolgast’a fırlattı. Pompalı tüfeklerin bulunduğu dolaba bakan Doyle’a tabancasını cansızca salladı.</p>

  <p class="normal1">“Yerinde olsam yapmam” diye uyarınca Doyle oturdu.</p>

  <p class="normal1">“Bizi vurmayacaksın” dedi Wolgast kelepçeyi çıkarınca.</p>

  <p class="normal1">“Şimdi değil” dedi Richards.</p>

  <p class="normal1">Amy ağlamaya başlamıştı, hıçkıra hıçkıra ağlıyordu. Wolgast anahtarı Doyle’a verip Amy’yi kucağına aldı ve bağrına sımsıkı bastı. Amy’nin vücudunun gevşediğini hissetti. “Üzgünüm, üzgünüm.” Aklına söyleyecek başka bir şey gelmiyordu.</p>

  <p class="normal1">“Çok dokunaklı” dedi Richards, Doyle’a Amy’nin küçük sırt çantasını vererek, “ama hemen gitmezsek başka bir sürü insanı vurmak zorunda kalacağım ve sabahım daha şimdiden epey yorucu geçti.”</p>

  <p class="normal1">Wolgast kafeyi düşündü. Oradaki herkesin de ölmüş olması mümkündü. Amy göğsünde hıçkırıyordu; kızın gözyaşlarının gömleğini ıslattığını hissedebiliyordu. “Lanet olsun, o daha <span class="ideitalik">çocuk.</span>”</p>

  <p class="normal1">Richards kaşlarını çattı. “Niye herkes bunu söyleyip duruyor?” Silahıyla kapıyı gösterdi. “Gidelim.”</p>

  <p class="normal1">Tahoe dışarıda, sabah aydınlığında bekliyordu; Price’ın polis arabasının yanına park edilmişti. Richards, Doyle’a direksiyona geçmesini söyledi ve Amy ile birlikte arka koltuğa oturdu. Wolgast kendini tamamen âciz hissediyordu; yaptığı onca şeyden, verdiği yüzlerce karardan sonra itaat etmekten başka seçenek kalmamıştı. Richards onları kasabadan çıkarıp açık araziye götürdü; orada uzun ve ince, siyah, amblemsiz bir helikopter bekliyordu. Yaklaştıklarında geniş pervanesi dönmeye başladı. Wolgast uzaktan gelen siren seslerinin yakınlaştığını duydu.</p>

  <p class="normal1">“Çabuk olalım” dedi Richards silahıyla işaret ederek.</p>

  <p class="normal1">Helikoptere bindiler ve neredeyse anında havalandılar. Wolgast, Amy’yi sımsıkı tutuyordu. Transta, rüyada gibiydi – bu korkunç, ağza alınmaz rüyada hayatta istediği her şey elinden alınıyordu ve tek yapabildiği seyretmekti. Bu rüyayı daha önce de görmüştü; rüyada ölmek istemişti ama yapamamıştı. Helikopter yükseldikçe ıslak arazinin ve ötesinin manzarası açılıyordu, kenarında polis arabaları sıra halinde hızla ilerliyordu. Wolgast dokuz araba saydı. Kokpitteki Richards ön camı gösterdi ve pilota söylediği bir şey adamın helikopteri diğer tarafa çevirip sonra havada asılı durdurmasına yol açtı. Polis arabaları artık iyice yaklaşıyordu, Tahoe’nun sadece birkaç yüz metre ötesindeydi. Richards Wolgast’a bir kulaklığı takmasını işaret etti.</p>

  <p class="normal1">“Bunu seyret” dedi ona.</p>

  <p class="normal1">Wolgast’ın karşılık vermesine fırsat kalmadan göz kamaştırıcı bir ışık patlaması oldu, sanki dev bir flaş patlamıştı; helikopter sarsıldı. Wolgast, Amy’yi belinden sımsıkı tuttu. Tekrar pencereden baktığında Tahoe’dan geriye sadece toprakta dumanı tüten bir çukur kalmıştı, içine bir ev sığardı. Richards’ın güldüğünü kulaklıktan işitti. Sonra helikopter tekrar döndü ve birden hızlanıp onları koltuklarına yapıştırarak uzaklara götürdü.</p>
</body>
</html>
