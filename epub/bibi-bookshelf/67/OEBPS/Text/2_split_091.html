<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_87"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Yetmiş dört<br class="calibre3" /></h2>

  <p class="normal1">Şafaktan önceki son saat: Amy evden tek başına, usulca çıkmıştı. Teyze denilen, ölmüş kadının evinden; kadını oturduğu yere gömmüşlerdi, vücudunu yatağından aldıkları yorganla sararak. Peter kadının göğsüne yatak odasından aldığı bir fotoğrafı koymuştu. Toprak sertti, mezarı kazmaları saatler almıştı ve işleri bitince geceyi orada geçirmeye karar vermişlerdi. Peter Teyze’nin evinin iş göreceğini söylemişti. Amy, Peter’ın kendi evinin olduğunu biliyordu. Ama Peter oraya dönmek istemiyor gibiydi.</p>

  <p class="normal1">Peter gecenin çoğu boyunca uyanık kalmıştı, yaşlı kadının mutfağında oturup defterini okumuştu. Kadının küçük ve düzgün elyazısıyla kaplı sayfaları çevirirken lamba ışığında gözlerini kısmıştı. Bir fincan çay yapmış ama içmemişti; masaya koymuştu ve okumaya dalınca unutmuştu.</p>

  <p class="normal1">Peter sonunda uyumuştu, geceyarısında nöbeti Alicia’ya devretmiş olan Greer’la Michael da uyuyorlardı; Alicia şimdi iskeledeydi. Amy sundurmaya çıkarken kapıyı arkasından sessizce kapadı. Çıplak ayaklarının altındaki sert toprak çiy yüzünden serindi ve yumuşak iğnelerle kaplıydı. Amy ağaçların başladığı yerdeki tüneli kolayca buldu ve içeri girdi.</p>

  <p class="normal1">Adamı günlerdir, haftalardır, aylardır hissediyordu. Bunu artık anlıyordu. Onu yıllardır hissediyordu, başından beri. Milagro’dan ve konuşmama gününden ve gemiden ve çok öncesinden beri, içinde uzanan yıllardan beri. Peşinde olan, hep yakında olan, üzüntüsünü kendi kalbinde hissettiği kişiyi. Onu kaybetmenin üzüntüsünü.</p>

  <p class="normal1">Hep evlerine dönerlerdi ve ev, Amy’nin bulunduğu herhangi bir yerdi.</p>

  <p class="normal1">Tünelden çıktı. Birkaç saniye sonra şafak sökecekti; gökyüzü ağarmaya başlamıştı, Amy’nin etrafındaki karanlık, buhar gibi dağılıyordu. Sur’dan uzaklaştı, ağaçların arasına girdi ve gözlerini kapatıp zihnini dışarı gönderdi.</p>

  <p class="normal1">– Gel bana. Gel bana.</p>

  <p class="normal1">Sessizlik.</p>

  <p class="normal1">– Gel bana, gel bana, gel bana.</p>

  <p class="normal1">O zaman hissetti: bir hışırtı. Duymadı ama hissetti, bütün yüzeylerin üstünden süzüldüğünü, bedeninin her tarafında gezindiğini, onu bir esinti gibi öptüğünü. Ellerini ve boynunu ve yüzünü, saçlarının altındaki kafa derisini, kirpiklerinin uçlarını. İsmini soluyan hafif, kederli bir rüzgâr.</p>

  <p class="normal1"><span class="ideitalik">Amy.</span></p>

  <p class="normal1">– Orada olduğunu biliyordum, dedi Amy ve ağladı, tıpkı adamın kalbinin ağladığı gibi (adamın gözleri yaşaramıyordu). –Orada olduğunu biliyordum.</p>

  <p class="normal1"><span class="ideitalik">Amy, Amy, Amy.</span></p>

  <p class="normal1">Amy gözlerini açınca karşısında çömelmiş adamı gördü. Ona yaklaştı ve yüzüne, normalde gözyaşlarının olması gereken yerlere dokundu; ona sarıldı. Ve onu tutarken ruhunu kendi içinde hissetti, bu ruh taşıdığı diğer ruhlardan farklıydı, çünkü aynı zamanda kendi ruhuydu. Anılar içinden su gibi aktı. Karlarda bir ev, bir göl, ışıl ışıl bir atlıkarınca ve birlikte cennetin saçağının altında uçarlarken elini sarmalayan iri el.</p>

  <p class="normal1">– Biliyordum, biliyordum. Hep biliyordum. Beni seven sendin.</p>

  <p class="normal1">Dağın üstünde şafak söküyordu. Yeryüzünün üstünde ışıktan bir bıçak gibi beliren güneş yaklaşıyordu. Yine de Amy adama cesaret edebildiğince uzun süre sarıldı; onu kendi kalbinde tuttu. Alicia’nın tepedeki iskeleden seyrettiğini biliyordu. Ama bu önemli değildi. Alicia’nın tanık olduğu şey aralarında sır olarak, bilinen ama asla bahsedilmeyen bir şey olarak kalacaktı. Tıpkı Peter gibi, onun ne olduğu meselesi gibi. Çünkü Amy bunu Alicia’nın da bildiğine inanıyordu.</p>

  <p class="normal1">– Hatırla, dedi adama. Hatırla.</p>

  <p class="normal1">Ama adam gitmişti; Amy’nin kolları boştu. Wolgast yükseliyordu, havalanıp uzaklaşıyordu.</p>

  <p class="normal1">Ağaçlarda bir ışık titreşti.</p>
</body>
</html>
