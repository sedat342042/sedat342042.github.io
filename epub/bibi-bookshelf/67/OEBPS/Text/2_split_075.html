<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_73"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Altmış<br class="calibre3" /></h2>

  <p class="normal1">Yağmurlu günler boyunca Peter onlara her şeyi anlattı.</p>

  <p class="normal1">Yağmur beş gün boyunca yağdı. Peter, Vorhees’in odasındaki uzun masada saatlerce oturdu; bazen baş başaydılar, ama genellikle Greer da oluyordu. Peter onlara Amy’yi, Koloni’yi ve peşine düştükleri sinyali anlattı; Theo’yu, Mausami’yi, Barınak’ı ve orada olanları anlattı. Bin altı yüz kilometre ötede, California’daki bir dağın tepesinde doksan kişinin projektörlerin sönmesini beklediklerini söyledi.</p>

  <p class="normal1">“Sana yalan söylemeyeceğim” dedi Vorhees, Peter oraya asker gönderip gönderemeyeceklerini sorunca. Vakit ikindi sonuydu. Alicia sabahleyin devriyeye çıkmıştı. Vorhees’in adamlarının hayatına çabucak alışıvermişti.</p>

  <p class="normal1">“Mesele sana inanmıyor olmam değil” diye açıkladı Vorhees. “Hem sırf şu bahsettiğin askeri sığınak bile öyle bir yolculuğa değebilir. Ama üstlerimden izin almam gerekecek. Öyle bir yolculuğa gelecek bahardan önce çıkamayız. Oralar bilmediğimiz yerler.”</p>

  <p class="normal1">“O kadar bekleyebileceklerine emin değilim.”</p>

  <p class="normal1">“Eh, beklemek zorundalar. En büyük kaygım kar başlamadan önce bu vadiden çıkmak. Şu yağmur kesilmezse burada mahsur kalabiliriz. Projektörleri yakmaya ancak bir ay yetecek kadar yakıtımız kaldı.”</p>

  <p class="normal1">“Ben şu Barınak hakkında daha fazla bilgi edinmek istiyorum” diye araya girdi Greer. Greer’la Vorheer çadırın duvarlarının dışındayken ve askerlerin karşısındayken gayet resmi bir ilişki içindeydiler; ama şimdiki gibi çadırdayken birbirlerine dostça davranıyorlardı. Greer düşünceli, karanlık gözlerle generale baktı. “Oklahoma’daki insanların durumunda gibiler biraz.”</p>

  <p class="normal1">“Hangi insanlar?” diye sordu Peter.</p>

  <p class="normal1">“Homer diye bir yer” diye karşılık verdi Vorhees. “On yıl kadar önce Üçüncü Tabur onları bulmuştu, epey uzakta. Koca bir kasaba dolusu insan; bin yüzden fazla erkek, kadın ve çocuk. Ben orada değildim, ama anlatılanları duydum. Yüz yıl geriye gitmek gibiymiş; drakların <span class="ideitalik">ne</span> olduğunu bilmiyorlarmış bile. Gündelik hayatlarını yaşıyorlarmış güzel güzel, projektörleri ve surları yokmuş, bizimkilere kibar ama soğuk davranmışlar. Komutanın onları nakletme teklifini reddetmişler; hem zaten Üçüncü Tabur’un o kadar insanı güneye, Kerrville’e götürecek durumu yokmuş. Çok tuhaf. Hem sağ kalmışlar, hem de kurtarılmak istemiyorlarmış. Üçüncü Tabur geride bir bölük bırakıp kuzeye, Wichita’ya gitmiş ve orada canlarına okunmuş. Adamların yarısı ölmüş; geri kalanlarsa dönmüşler. Kasabaya vardıklarında in cin top oynuyormuş.”</p>

  <p class="normal1">“Ne demek ‘in cin top oynuyormuş’?” diye sordu Peter.</p>

  <p class="normal1">Vorhees kaşlarını kaldırıverdi. “Yani <span class="ideitalik">bomboşmuş.</span> Tek bir insan yokmuş, ceset de yokmuş. Her şey gayet düzenliymiş, sofralar hazırmış. Kasabada bırakılan bölükten de eser yokmuş.”</p>

  <p class="normal1">Peter bunun şaşırtıcı olduğunu kabul etse de Barınak’la alakasını göremedi. “Belki de başka bir yere gitmeye karar vermişlerdir” dedi.</p>

  <p class="normal1">“Olabilir. Belki de draklar öyle aniden saldırdılar ki, bulaşıklarını yıkamaya bile zamanları olmadı. Yanıtını bilmediğim bir şeyi soruyorsun. Ama şu kadarını söyleyeyim. Otuz yıl önce, Birinci Seferberlik Ordusu Kerrville’den yola çıktığında, adım başı draka rastlanıyordu. Birinci Ordu sakin bir günde bile yarım düzine adam kaybediyordu ve Coffee’nin birliği kaybolunca insanlar her şeyin bittiğini düşündüler. Yani, adam bir efsaneydi. Ordu oracıkta dağıldı denebilir. Ama şimdi sizler buradasınız, ta California’dan geldiniz. Eskiden olsa yirmi adım ötedeki helaya bile gidemezdiniz.”</p>

  <p class="normal1">Peter bunun doğruluğunu başıyla onaylayan Greer’a ve ardından tekrar Vorhees’e baktı. “Ölüyorlar mı diyorsunuz?”</p>

  <p class="normal1">“Ah, sayıları epey fazla, inan bana. Nereye bakacağını bilmek gerek. Ben başka bir şey söylüyorum. Bir şeyler değişti. Son altmış aydır Kerrville’le burası arasında iki ikmal hattı işletiyoruz; biri ta Kansas’taki Hutchinson’a kadar uzanıyor, diğeriyse Colorado’daki New Mexico’dan geçiyor. Şunu gördük ki draklar artık genellikle büyük gruplar halinde takılıyorlar. Ayrıca daha derinlere gizleniyorlar, madenlere, mağaralara, şu dağda bulduğunuz sığınak gibi yerlere. Bazen öyle sıkış tıkış oluyorlar ki ancak levyeyle ayırabilirsin. Şehirler hâlâ drak kaynıyor, çünkü bir sürü boş bina var, ama açık arazide tek bir tanesiyle bile karşılaşmadan günlerce ilerleyebilirsin.”</p>

  <p class="normal1">“Peki ya Kerrville? Orası neden güvenli?”</p>

  <p class="normal1">General kaşlarını çattı. “Şey, güvenli değil. Yüzde yüz değil. Texas’ın çoğu epey kötü durumda aslında. Laredo’ya veya Dallas’a gitmek istemezsin. Houston’ın harabeleri de kan emici bataklığı resmen. Orası petrokimyasallar yüzünden epey kirli, orada nasıl yaşayabiliyorlar anlamıyorum ama yaşıyorlar işte. San Antonio’yla Austin ilk savaşta yerle bir oldular, El Paso da. Lanet olası federal devlet, drakları yakmaya çalıştı. Bağımsızlık İlanı’na yol açan bu oldu, California’nın ayrıldığı sıralarda.”</p>

  <p class="normal1">“Ayrılmak mı?” diye sordu Peter.</p>

  <p class="normal1">Vorhees başıyla onayladı. “Birlik’ten ayrıldı. Bağımsızlığını ilan etti. California’da savaş çıktı resmen, sanki başka sorunlar yokmuş gibi; epey kanlıydı. Ama o hengâmede Texas pek dikkat çekmedi. Belki de federaller iki cephede birden savaşmak istemiyorlardı. Vali Ordu’nun bütün mal varlığına el koydu; bu zor olmadı çünkü Ordu artık dağılma aşamasındaydı. Başkenti Kerrville’e taşıdılar ve savunmaya geçtiler. Etrafa sur çektiler, sizin Koloni’de yaptığınız gibi, ama aradaki fark şuydu: Bizim bol bol petrolümüz vardı. Freeport civarındaki tuz tümseklerinin altında Stratejik Petrol Rezervi’nden kalma aşağı yukarı beş yüz milyon varil duruyor. Petrol varsa elektrik de vardır. Elektrik varsa projektörler yanar. Surların içinde yaşayan otuz binden fazla insan, elli bin dönümlük tarım arazisi ve sahildeki faal bir rafineriye uzanan tahkimatlı bir ikmal hattı var.”</p>

  <p class="normal1">“Sahil” diye tekrarladı Peter. Bu sözcüğü söylemekte zorlanmıştı. “Yani <span class="ideitalik">okyanus</span> mu?”</p>

  <p class="normal1">“Meksika Körfezi.” Vorhees omuz silkti. “Okyanus demeye bin şahit ister. Çok kirli. Açık deniz platformları hâlâ denize pislik pompalıyor, New Orleans’tan gelen pislikler de var. Ayrıca okyanus akıntıları epey enkaz getirdi. Tankerler, kargo gemileri, ne ararsan. Bazı kısımlarda resmen ayaklarını ıslatmadan yürüyebilirsin.”</p>

  <p class="normal1">“Ama yine de oradan gidebilirsiniz” dedi Peter. “Geminiz olsa.”</p>

  <p class="normal1">“Teoride evet. Ama tavsiye etmem. Bariyeri aşmak sorun.”</p>

  <p class="normal1">“Mayınlar” diye açıkladı Greer.</p>

  <p class="normal1">Vorhees başıyla onayladı. “Hem de bir sürü. Savaşın son günlerinde NATO ittifakı, ki güya dostumuzdular, birleşip salgının yayılmasını önlemek için son bir çaba sarf ettiler. Kıyıları ağır bombardımana tuttular, hem de sadece konvansiyonel patlayıcılar kullanmadılar. Suda hareket eden her şeyi bombaladılar. Corpus’tan bakınca enkazlar hâlâ görülüyor. Sonra da kimse geçmesin diye mayınlar döşediler.”</p>

  <p class="normal1">Peter babasının anlattığı öyküleri anımsadı. Okyanus’a ve Long Beach’e dair öyküleri. Büyük gemilerin paslanan iskeletlerinin göz alabildiğine uzanmasını. Bunun sebebini hiç merak etmemişti. Tarihsiz, amaçsız bir dünyada yaşamıştı; hiçbir şeyin sorgulanmadığı bir dünyada. Vorhees’le ve Greer’la konuşmak, bir sayfaya bakıp da birden sözcükleri görmek gibiydi.</p>

  <p class="normal1">“Peki ya doğuya?” diye sordu. “Oraya adam gönderdiniz mi?”</p>

  <p class="normal1">Vorhees hayır anlamında kafa salladı. “Yıllardır hayır. Birinci Seferberlik Ordusu oraya iki tabur gönderdi; biri kuzeye, Shreveport üzerinden Louisiana’ya gidecekti, diğeriyse Missouri’den St. Louis’e. Dönmediler.” Omuz silkti. “Belki ileride. Şimdilik Texas bize yeter.”</p>

  <p class="normal1">“Orayı görmek isterim” dedi Peter bir an duraksadıktan sonra. “Şehri. Kerrville’i.”</p>

  <p class="normal1">“Göreceksin Peter.” Vorhees nadir gülümsemelerinden birini takındı. “O konvoyla gidersen.”</p>

  <p class="normal1">Vorhees’e henüz yanıt vermemişlerdi ve Peter kararsızdı. Güvendeydiler, projektörleri vardı, sonuçta Ordu’yu bulmuşlardı. Bahara kadar olmasa bile, Peter Vorhees’in eninde sonunda Koloni’ye askerler gönderip oradakileri getirteceğine emindi. Yani aradıklarını bulmuşlardı – hatta daha fazlasını. Arkadaşlarından yola devam etmelerini istemek gereksiz bir risk gibi görünüyordu. Hem Alicia olmayınca içinden bir ses evet deyip kurtulmasını söylüyordu.</p>

  <p class="normal1">Ama bunları her düşündüğünde aklına Amy geliyordu. Alicia haklıydı: Buraya kadar geldikten sonra dönerse herhalde hayatının sonuna kadar pişmanlık duyardı. Michael generalin çadırındaki telsizi kullanarak sinyali bulmaya çalışmıştı, ama telsiz teçhizatlarının hepsi kısa dalgaydı, dağlarda işe yaramıyordu. Sonunda Vorhees onlara inanmaması için bir sebep olmadığını, ama o sinyalin kim bilir ne anlama geldiğini söylemişti.</p>

  <p class="normal1">“Ordu geride bir sürü şey bıraktı. Siviller de. İnan bana, öyle çok şey gördük ki. Duyduğunuz her sesin peşinden koşamazsınız.” Fazla, çok fazla şey görmüş bir insanın bezginliğiyle konuşmuştu. “Şu sizin kız, Amy. Dediğiniz gibi yüz yaşında olabilir de, olmayabilir de. Size inanmamam için bir sebep yok, yani kızın on beş yaşında ve çok ürkek görünmesi hariç. Böyle şeyler her zaman açıklanamaz. Bence bir şekilde sağ kalıp kampınıza tesadüfen gelen zavallı, travma geçirmiş biridir.”</p>

  <p class="normal1">“Peki ya boynundaki verici?”</p>

  <p class="normal1">“Ne olmuş ona?” Vorhees dalga geçmiyordu, sadece gerçekçi bir tavırla konuşuyordu. “Eh, belki de kız Rus veya Çinlidir. O insanların gelmelerini bekliyoruz, hâlâ sağ kalanlar varsa tabii.”</p>

  <p class="normal1">“Var mıdır?”</p>

  <p class="normal1">Vorhees duraksadı; Greer’la o, ihtiyatla bakıştılar.</p>

  <p class="normal1">“Açıkçası bilmiyoruz. Karantinanın işe yaradığını, dünyanın geri kalanının bizsiz gayet güzel yaşadığını söyleyenler var. Bu durumda neden telsizlerden bir şey duymadığımız sorusu ortaya çıkıyor, ama mayınların yanı sıra bir çeşit elektronik bariyer de kurmuş olabilirler. Bazılarıysa –ki sanırım binbaşıyla ben bu kanıyı paylaşıyoruz– herkesin öldüğünü düşünüyor. Bütün bunlar tahmin sadece, ama karantinanın çok etkili olmadığı söyleniyor. Salgının başlamasından sonraki beş yılda Birleşik Devletler nüfusu çok azaldı, koca ülke yağmalanmaya açık hale geldi. Fort Knox’taki altın deposu. New York’taki Federal Rezerv’in kasası. Bütün müzeler, kuyumcular, bankalar, mağazalar, hepsi bomboş duruyordu. Ama en önemlisi ortalıkta öylece duran Amerikan ordusu silahlarıydı, ki aralarında Birleşik Devletler’in artık denetlemediği bir dünyadaki güç dengelerini değiştirebilecek on bin nükleer silah vardı. Açıkçası bence mutlaka birileri gelmiştir, kaç kişinin ve kimlerin geldiği belli değil sadece. Büyük ihtimalle de virüsü dünyanın geri kalanına taşımışlardır.”</p>

  <p class="normal1">Peter bütün bunları sindirmek için duraksadı. Vorhees ona dünyanın boş, bomboş bir yer olduğunu söylüyordu.</p>

  <p class="normal1">“Amy’nin buraya bir şey çalmaya geldiğini düşünmüyorum” dedi sonunda.</p>

  <p class="normal1">“Ben de öyle düşünmüyorum. O daha çocuk Peter. Dışarıda nasıl sağ kaldığını bilmiyoruz. Ama belki sana anlatmanın bir yolunu bulur.”</p>

  <p class="normal1">“Bence anlattı bile.”</p>

  <p class="normal1">“O senin inancın. Ve itiraz etmeyeceğim. Ama sana başka bir şey söylüyorum. Çocukken tanıdığım bir kadın vardı, oturduğumuz binanın arkasındaki harap bir kulübede yaşardı. Buruş buruştu, yüz tane kedisi vardı, içerisi leş gibi kedi sidiği kokardı. Bu kadın drakların <span class="ideitalik">düşüncelerini</span> duyabildiğini öne sürüyordu. Biz çocuklar onunla epey dalga geçerdik, ama bir yandan da ilgimizi çekerdi tabii. İnsanın sonradan pişmanlık duyacağı türden şeyler yapardık. Sizin Yürüyen dediğiniz kişilerdendi, bir gün sur kapısının önünde belirivermişti.” Vorhees omuz silkerek sözlerini tamamladı: “İnsan arada sırada böyle öyküler duyuyor. Genellikle yaşlı insanlarla, yarı deli gizemcilerle ilgili oluyorlar, ama bu kız kadar genç biriyle asla. Ama öykünün kendisi yeni değil.”</p>

  <p class="normal1">Greer öne eğildi. Birden ilgilenmiş gibiydi. “Ona ne oldu peki?”</p>

  <p class="normal1">“Kadına mı?” General hafızasını yoklarken çenesini ovuşturdu. “Hatırladığım kadarıyla intihar etti. Kedi sidiği kokan evinde kendini astı.” Peter’la Greer bir şey demeyince general devam etti: “Böyle şeyleri fazla düşünmemek gerek. Veya en azından düşünemeyiz. Binbaşı bu konuda benimle hemfikirdir eminim. Buraya gelmemizin sebebi elimizden geldiğince çok drak öldürmek, erzak ve teçhizat toplamak, drakların yuvalarını bulup yakmak. Belki ileride bir şeyler değişir. Ama benim bunu görebileceğimi sanmıyorum.”</p>

  <p class="normal1">General ve Greer masadan kalktılar; konuşma zamanı bitmişti, en azından o gün için. “Bu arada teklifimi düşün Jaxon. Seni yanımızda götürebiliriz. Bunu hak ettin.”</p>

  <p class="normal1">Peter kapıya giderken Greer’la Vorhees masadaki büyük haritanın üstüne eğilmişlerdi bile. Vorhees başını kaldırıp kaşlarını çattı.</p>

  <p class="normal1">“Bir şey mi söyleyeceksin?”</p>

  <p class="normal1">“Ben sadece...” Peter’ın söylemek istediği neydi? “Alicia’yı merak etmiştim. Nasıl olduğunu.”</p>

  <p class="normal1">“Gayet iyi Peter. Coffee onu iyi eğitmiş. Şimdi onu görsen tanıyamazsın herhalde.”</p>

  <p class="normal1">Peter içinin burkulduğunu hissetti. “Onu görmek isterim.”</p>

  <p class="normal1">“Biliyorum. Ama şu aralar iyi bir fikir değil.” Peter kapıdan ayrılmayınca Vorhees sabırsızlığını pek gizlemeden “Başka bir şey?” dedi.</p>

  <p class="normal1">Peter hayır anlamında kafa salladı. “Ona kendisini sorduğumu söyleyin yeter.”</p>

  <p class="normal1">“Söylerim evlat.”</p>

  <p class="normal1">Peter dışarıya, kararan ikindiye çıktı. Yağmur dinmişti, ama hava çok soğuk ve nemliydi. Garnizonun duvarlarının ardında yoğun bir sis salınıyordu. Her şey çamurluydu. Vorhees’in çadırından yemekhaneye giderken ceketine sımsıkı sarındı; yemekhanede Hollis’in uzun masalardan birinde oturduğunu, eski bir plastik tepsinin üstündeki bir tabak kuru fasulyeyi kaşıkla yediğini gördü. İçeride başka askerler de vardı, usulca konuşuyorlardı. Peter bir tepsiyle tabak aldı ve kendine kazandaki kuru fasulyeden koyduktan sonra Hollis’in yanına gitti.</p>

  <p class="normal1">“Bu sandalyenin sahibi var mı?”</p>

  <p class="normal1">“Hepsinin sahibi var” dedi Hollis somurtarak. “Bunu ödünç verdiler.”</p>

  <p class="normal1">Peter sıraya oturdu. Hollis’in ne demek istediğini biliyordu; burada fuzuli gibiydiler, işlevsizdiler, yapacak işleri ve herhangi bir rolleri yoktu. Sara’yla Amy çadırlarından çıkamıyorlardı, ama Peter daha özgür olmasına karşın kendini onlar kadar kapana kısılmış hissediyordu. Askerler de onlarla hiç ilgilenmiyorlardı. Açıkça söylemeseler de onları konuşmaya değer bulmadıkları ve zaten yakında gideceklerini düşündükleri belliydi.</p>

  <p class="normal1">Hollis’e öğrendiği her şeyi anlattıktan sonra aklındaki soruyu sordu: “Alicia’yı gördün mü?”</p>

  <p class="normal1">“Bu sabah gördüm, Raimey’nin bölüğüyle birlikte gidiyordu.”</p>

  <p class="normal1">Raimey’nin bölüğü, güneydoğuda kısa devriye gezilerine çıkan altı bölükten biriydi. Peter, Vorhees’e ne zaman döneceklerini sorduğunda adam gizemli bir şekilde “İşleri ne zaman biterse” diye yanıt vermişti.</p>

  <p class="normal1">“Nasıl görünüyordu?”</p>

  <p class="normal1">“Onlardan biri gibiydi.” Hollis duraksadı. “El salladım ama görmedi galiba. Ona ne diyorlar biliyor musun?”</p>

  <p class="normal1">Peter hayır anlamında kafa salladı.</p>

  <p class="normal1">“Son Seferberlikçi.” Hollis kaşlarını çattı. “Bana sorarsan epey uzun bir lakap.”</p>

  <p class="normal1">Sustular; söyleyecek söz kalmamıştı. Peter, Alicia’yı yitirdiğini hissediyordu. Zihninde onu arayıp duruyordu, düşüncelerini ondan kalan boşluğa yöneltiyordu. Onun yokluğuna asla alışamayacağını hissediyordu.</p>

  <p class="normal1">“Amy konusunda bize inanmıyorlar sanırım” dedi Peter.</p>

  <p class="normal1">“Sen olsan inanır mıydın?”</p>

  <p class="normal1">Peter hayır anlamında kafa salladı. “İnanmazdım herhalde.”</p>

  <p class="normal1">Yine sessizlik.</p>

  <p class="normal1">“Eee, ne düşünüyorsun?” diye sordu Hollis. “Tahliye konusunda.”</p>

  <p class="normal1">Yağmur yüzünden taburun yola çıkması bir hafta daha ertelenmişti. “Vorhees onlarla gitmemizi söyleyip duruyor. Haklı olabilir.”</p>

  <p class="normal1">“Ama öyle düşünmüyorsun.” Peter duraksayınca Hollis çatalını bırakıp onun gözlerine baktı. “Beni bilirsin Peter. Ne istersen yaparım.”</p>

  <p class="normal1">“Neden lider benim? Kimse adına karar vermek istemiyorum.”</p>

  <p class="normal1">“Lidersin demedim. <span class="ideitalik">Durumdan</span> bahsediyorum Peter. Bilmiyorsan bilmiyorsundur. Yağmurlar kesilene kadar vaktimiz var.”</p>

  <p class="normal1">Peter suçluluk duydu. Garnizona geldiklerinden beri Hollis’e Sara’yla sevgili olduğunu bildiğini söylememişti nedense. Alicia gitmişti ve Peter’ın bir yönü hepsini bir arada tutan bağın çözülmekte olduğu gerçeğiyle yüzleşmek istemiyordu. Üç adama Sara’yla Amy’nin şimdi içinde zaman öldürdükleri, iskambil oynadıkları ve yağmurun yağmasını bekledikleri çadırın yanındaki bir çadır verilmişti; Peter son iki gecedir uyanıp Hollis’in yatağını boş buluyordu. Oysa Hollis sabahleyin yatağında horul horul uyuyor oluyordu. Peter, Hollis’le Sara’nın ilişkilerini kendisi yüzünden mi, yoksa sonuçta Sara’nın erkek kardeşi olan Michael yüzünden mi gizlediklerini merak etti. Amy’ye gelince, kız onlara yemeklerini getiren ve helaya giderlerken eşlik eden askerlerin yanında ilk gün biraz huzursuz, hatta ürkek görünse de artık daha umutla, hatta neşeyle bekliyor gibiydi; sabırla bekliyordu ama yola devam etmeye tamamen hazırdı. <span class="ideitalik">Yakında yola çıkacak mıyız?</span> diye sormuştu Peter’a, kibarca teşvik eden bir sesle. <span class="ideitalik">Çünkü kar görmek istiyorum.</span> Peter sadece <span class="ideitalik">Bilmiyorum Amy. Yağmur dinince bakarız</span> demişti. Gerçeği söylemişti ama yalan söylüyormuş gibi gelmişti.</p>

  <p class="normal1">Hollis başını Peter’ın tabağına doğru eğdi. “Yemelisin.”</p>

  <p class="normal1">Peter tepsiyi itti. “Aç değilim.”</p>

  <p class="normal1">Yanlarına Michael geldi, yiyecekle tepeleme dolu bir tepsi taşıyordu, üstünde ıslanmış bir panço vardı. Aralarında sadece o yapacak iş bulabilmişti: Vorhees onu güneye yapılacak yolculuk için taşıtların gözden geçirilmesine yardım etmekle görevlendirmişti. Tepsiyi masaya bırakıp oturdu ve iştahla yemeye başladı; yağlı elleriyle tuttuğu bir mısır ekmeği parçasını kullanarak kuru fasulyeleri ağzına itiyordu.</p>

  <p class="normal1">“Ne oldu?” diye sordu başını kaldırıp bakarak. Ağzındaki ekmekle kuru fasulyeleri yuttu. “Birisi ölmüş gibi bir haliniz var.”</p>

  <p class="normal1">Askerlerden biri tepsisini taşıyarak masalarının yanından geçti. Kepçe kulaklı bir erdi, ıslak kel kafası parlıyordu.</p>

  <p class="normal1">“Hey Bijon” dedi Michael’a.</p>

  <p class="normal1">Michael sevindi. “Sancho. N’aber?”</p>

  <p class="normal1">“<span class="ideitalik">De nada.</span> Baksana. Arkadaşlarla konuşuyorduk da, akşam bizimle takılsana.”</p>

  <p class="normal1">Michael fasulye yerken gülümsedi. “Olur.”</p>

  <p class="normal1">“Akşam yedide burada.” Asker Peter’la Hollis’e onları yeni fark etmişçesine baktı. “Başıboşlar, isterseniz siz de gelebilirsiniz.”</p>

  <p class="normal1">Peter bu terime asla alışamamıştı. Aşağılayıcı bir tarafı vardı.</p>

  <p class="normal1">“Nereye?”</p>

  <p class="normal1">“Sağ ol Sancho” dedi Michael. “Ben onları getiririm.”</p>

  <p class="normal1">Asker gidince Peter gözlerini kısarak Michael’a baktı. “Bijon?”</p>

  <p class="normal1">Michael yemek yemeye devam ediyordu. “Lakap takmaya bayılıyorlar. Devre’den daha iyi bence.” Tabağındaki son kuru fasulyeleri topladı. “Kötü insanlar değiller Peter.”</p>

  <p class="normal1">“Kötüler demedim.”</p>

  <p class="normal1">“Bu gece ne var ki?” diye sordu Hollis bir an sonra.</p>

  <p class="normal1">“Ha, şu mesele.” Michael umursamazca omuz silkti, yüzü kızarmıştı. “Kimse size söylemedi demek. Film gecesi.”</p>

  <p><br class="chapter" /></p>

  <p class="normal1">18.30’da artık yemekhanedeki bütün masalar çıkarılmıştı, sıralar art arda dizilmişti. Gece çökünce hava epey serinlemiş ve kurumuştu; yağmur kesilmişti. Bütün askerler dışarıda toplanmışlardı, kendi aralarında Peter’ın ilk kez tanık olduğu bir şekilde bağıra çağıra konuşuyorlardı, gülüşüp şakalaşıyor ve cila mataralarını elden ele dolaştırıyorlardı. Peter’la Hollis yemekhanenin arka tarafındaki bir sıraya oturdular; beyaza boyanmış bir kontrplak tabakasından ibaret olan beyazperdeye dönüktüler. Michael ileride bir yerdeydi, garajda edindiği yeni arkadaşlarının arasındaydı.</p>

  <p class="normal1">Michael filmin nasıl bir şey olduğunu elinden geldiğince anlatmaya çalışmıştı, ama Peter hâlâ ne beklemesi gerektiğini bilmiyordu ve duydukları biraz huzursuzlanmasına yol açmıştı, çünkü bildiği fizik mantığında temellenmiş değildiler. Arkalarındaki yüksek bir masanın üstünde duran projektör, beyazperdeye hareketli görüntüler taşıyan bir huzme gönderecekti – ama bu doğruysa, o görüntülerin kaynağı neydi? Yansımaysalar neyin yansımasıydılar? Projektöre bağlı uzun bir kablo yemekhanenin kapısından çıkıp dışarıdaki bir jeneratöre kadar uzanıyordu; Peter sırf eğlence uğruna yakıt harcamanın ziyankârlık olduğunu düşünmeden edemiyordu. Ama Binbaşı Greer öne çıkınca ve altmış adam heyecanla tezahürata başlayınca Peter da hissetti: safi bir hevesi, neredeyse çocukça bir heyecanı.</p>

  <p class="normal1">Greer adamları susturmak için elini kaldırınca tezahüratlar iyice arttı.</p>

  <p class="normal1">“Susun bakayım!”</p>

  <p class="normal1">“Kont’u getirin!” diye seslendi biri.</p>

  <p class="normal1">Tezahürat ve bağrışmalar sürdü. Beyazperdenin önünde duran Greer gülümsemesini pek gizlemiyordu; askeri disiplinin sert kabuğunun çatlamasına şimdilik izin verilmişti. Greer’ın yanında yeterince zaman geçirmiş olan Peter, bunun bir tesadüf olmadığını biliyordu.</p>

  <p class="normal1">Greer adamların kendiliğinden sakinleşmelerini bekledikten sonra genzini temizleyip konuştu: “Tamam çocuklar, bu kadar yeter. Önce bir duyuru. Burada, kuzey ormanında kalmamızdan hepiniz hoşlandınız biliyorum...”</p>

  <p class="normal1">“Kesinlikle!”</p>

  <p class="normal1">Greer konuşan adama kaşlarını çattı. “Muncey, bir daha sözümü kesersen bir ay boyunca hela temizlersin.”</p>

  <p class="normal1">“Burada drakları gebertmeyi ne kadar sevdiğimi söylüyordum sadece komutanım!”</p>

  <p class="normal1">Yine kahkahalar. Greer üstelemedi.</p>

  <p class="normal1">“Diyordum ki, yağmur kesildiğine göre size bir haberimiz var. General?”</p>

  <p class="normal1">Vorhees kenarda beklediği yerden öne çıktı. “Teşekkürler Binbaşı. İkinci Tabur, iyi akşamlar.”</p>

  <p class="normal1">Askerler hep bir ağızdan bağırdılar: “İyi akşamlar komutanım!”</p>

  <p class="normal1">“Yağmurun kesilmesi bizim için bir fırsat oldu gibi görünüyor. Sabahleyin kahvaltıdan sonra çavuşlarınıza gidin, size görev tahsis etsinler. Bir gün içinde toplanmamız gerek. Mavi Bölük dönünce güneye gidiyoruz. Sorusu olan?”</p>

  <p class="normal1">Bir asker elini kaldırdı. Peter onun Michael’la konuşan asker olduğunu fark etti. Sancho.</p>

  <p class="normal1">“Ağır mekanize araçlar ne olacak komutanım? Çamurda gidemezler.”</p>

  <p class="normal1">“Onları oldukları yerde bırakma kararı verildi. Çavuşlarınız size ayrıntıları anlatacaklar. Başka sorusu olan?”</p>

  <p class="normal1">Kalabalık sessizdi.</p>

  <p class="normal1">“Tamam öyleyse. Gösterinin tadını çıkarın.”</p>

  <p class="normal1">Lambalar söndürüldü; odanın arka tarafındaki projektörün makaraları dönmeye başladı. Sonunda karar verme zamanı geldi çattı, diye düşündü Peter. Bir hafta göz açıp kapayıncaya kadar geçivermişti. Yanına birisinin usulca oturduğunu hissetti: Sara. Sara’nın yanında Amy vardı, üşümemek için omuzlarına siyah bir yün battaniye örtmüştü.</p>

  <p class="normal1">“Burada olmamalısınız” diye fısıldadı Peter.</p>

  <p class="normal1">“Boşversene” dedi Sara usulca. “Böyle bir şeyi kaçırır mıyım sanıyorsun?”</p>

  <p class="normal1">Beyazperde aydınlandı. Halka içindeki rakamlar sırayla aşağı indi: 5, 4, 3, 2, 1. Sonra:</p>

  <p><br class="chapter" /></p>

  <p class="ortayazi">CARL LAEMMLE<br class="chapter" />
  SUNAR</p>

  <p><br class="chapter" /></p>

  <p class="ortayazi"><span class="idebold">“DRACULA”</span></p>

  <p><br class="chapter" /></p>

  <p class="ortayazi">Yazan: Bram Stoker</p>

  <p><br class="chapter" /></p>

  <p class="ortayazi">HAMILTON DEANE İLE JOHN L. BALDERSTON’IN PİYESİNDEN UYARLANMIŞTIR<br class="chapter" />
  BİR TOD BROWNING YAPIMI</p>

  <p class="normal1">Beyazperdede inanılmaz bir görüntü, bir dağ yolunda hızla ilerleyen bir at arabası belirince sıralardaki adamlar tezahürat yaptılar. Görüntü sadece gri tonlarından oluşuyordu; hayal meyal anımsanan bir rüya gibiydi.</p>

  <p class="normal1">“Draklar” dedi Hollis. Kaşlarını çatarak Peter’a döndü. “Dracula’dan mı geliyormuş yani?”</p>

  <p class="normal1">“Ses!” diye bağırdı askerlerden biri ve onu başkaları takip etti. “Ses! Ses! Ses!”</p>

  <p class="normal1">Projektörü kullanan asker telaşla bağlantıları kontrol edip düğmeleri çeviriyordu. Hızla koşup beyazperdenin altındaki bir kutunun yanında diz çöktü.</p>

  <p class="normal1">“Bir saniye, oldu galiba...”</p>

  <p class="normal1">Yüksek bir cızırtı koptu: beyazperdedeki görüntüden büyülenen Peter –at arabası şimdi bir köye giriyordu, insanlar ona doğru koşuyorlardı– irkilerek sandalyesinden sıçradı. Ama sonra beyazperdenin altındaki kutunun ne olduğunu fark etti. Atların toynak sesleri, at arabasının yaylarının gıcırtısı ve birbirleriyle Peter’ın ilk kez duyduğu tuhaf bir dilde konuşan köylülerin sesleri: Görüntüler sadece resim ya da ışık değildi. Canlıydı ve sesliydi.</p>

  <p class="normal1">Beyazperdedeki beyaz şapkalı bir adam arabacıya bastonunu salladı. Konuşmak için ağzını açınca bütün askerler hep bir ağızdan konuştular:</p>

  <p class="normal1">“<span class="ideitalik">Bavullarımı indirme, bu gece Borgo Geçidi’ne gidiyorum!</span>”</p>

  <p class="normal1">Askerler kahkahayı bastılar. Peter, Hollis’e göz attı. Ama arkadaşının yansıyan ışıkla parlayan gözleri o hareketli görüntülere bakıyordu hevesle. Peter, Sara’yla Amy’ye döndü: Onlar da aynı haldeydiler.</p>

  <p class="normal1">Beyazperdedeki iriyarı bir adam, arabacıya anlaşılmaz sözler söylüyordu. Şapkalı adama dönünce askerler onunla birlikte konuştular:</p>

  <p class="normal1">“Sürücü. Korkuyor. İyi adamdır. Şafakta yola çıksak olur mu diye soruyor.”</p>

  <p class="normal1">Şapkalı adam bastonunu küstahça salladı. “Üzgünüm ama geceyarısı Borgo Geçidi’nde bir at arabası beni bekliyor olacak.”</p>

  <p class="normal1">“Borgo Geçidi mi? Kimin arabası?”</p>

  <p class="normal1">“Kont Dracula’nın.”</p>

  <p class="normal1">Bıyıklı adamın gözleri dehşetle açıldı. “Kont... <span class="ideitalik">Dracula’nın</span> mı?”</p>

  <p class="normal1">Askerlerden biri “Yapma Renfield!” diye bağırınca herkes güldü.</p>

  <p class="normal1">Peter bunun bir öykü olduğunu fark etti. Bir öyküydü, yıllar önce Sığınak’ta Öğretmen’in onları etrafına çember şeklinde toplayıp okuduğu öyküler gibiydi. Beyazperdedeki insanlar rol yapıyor gibi görünüyorlardı, çünkü rol yapıyorlardı; abartılı hareketleri ve mimikleri Öğretmen’in kitap okurken karakterlerin ağzından konuşmasını andırıyordu. İriyarı, bıyıklı adam, şapkalı adamın bilmediği bir şeyi biliyordu; ileride tehlike vardı. Yolcu bu uyarıya karşın yoluna devam edince askerler bağırarak dalga geçtiler. At arabası karanlıkta bir dağ yolundan geçerek ürkütücü ay ışığıyla aydınlanan, taretli ve surlu, muazzam bir yapıya yaklaştı. İleride ne olduğu belliydi: Bıyıklı adam az çok açıklamıştı. Vampirler. Eski bir sözcüktü, ama Peter biliyordu. Virallerin belirmesini, at arabasına atlayıp yolcuyu paramparça etmelerini bekledi, ama öyle bir şey olmadı. At arabası bahçe kapısından geçti; adam, Renfield, inince yalnız olduğunu gördü; sürücü gitmişti. Bir kapı kendi kendine, gıcırdayarak açılıp adamı içeri davet etti ve adam içeri girince kendini mağarayı andıran, büyük, harap bir odada buldu. Saflığı neredeyse komik olan, dünyadan habersiz Renfield devasa bir merdivene doğru geriledi; merdivenden tek bir mum taşıyan, siyah pelerinli birisi iniyordu. Pelerinli adam döşemeye ayak basınca Renfield döndü; gözleri dehşetle öyle açıldı ki sanki karşısında pelerinli tek bir adam değil de bir duman grubu vardı.</p>

  <p class="normal1">“Ben... <span class="ideitalik">Drrrrrak-ulaaaa.</span>”</p>

  <p class="normal1">Çadır yine bağrışmalarla, ıslıklarla, tezahüratlarla sarsıldı. Ön sıradaki askerlerden biri ayağa fırladı.</p>

  <p class="normal1">“Hey Kont, al bunu ye!”</p>

  <p class="normal1">Fırlattığı bıçak projektörün huzmesinin içinden döne döne, parıldayarak uçtu ve çeliğin ucu beyazperdenin tahtasına tok bir sesle saplandı, pelerinli adamın göğsünün tam ortasına gömüldü; adam bunu fark etmemiş gibiydi tuhaf bir şekilde.</p>

  <p class="normal1">“Muncey, ne yapıyorsun!” diye bağırdı projektör operatörü.</p>

  <p class="normal1">“Bıçağını al” diye bağırdı başka biri, “görüntüyü bozuyor!”</p>

  <p class="normal1">Ama sesler kızgın değildi; askerin yaptığı şeyi herkes çok komik bulmuştu. Muncey yuhalamalar eşliğinde sahneye sıçradı ve filmin görüntüsüyle kaplanırken bıçağını tahtadan çıkardı. Döndü ve sırıtarak, hafifçe eğilip selam verdi.</p>

  <p class="normal1">Bütün bunlara –kaotik kesintilere, askerlerin kahkahalarına ve ezbere bildikleri replikleri dalga geçerek söylemelerine– karşın Peter kısa sürede kendini öyküye kaptırdı. Filmin bazı kısımlarının eksik olduğunu seziyordu; anlatı durup dururken şaşırtıcı bir şekilde ileri atlıyordu, şatodan denizdeki bir gemiye ve ardından Londra diye bir yere geçiyordu. Peter oranın bir şehir olduğunu fark etti. Önceki Zaman’dan bir şehir. Kont –bir çeşit viraldi, öyle görünmese de– kadınları öldürüyordu. Önce sokakta çiçek dağıtan bir kızı; sonra da yatağında uyuyan, kıvırcık saçlı ve yüzü bir oyuncak bebeğinki gibi sakin bir genç kadını. Kont’un hareketleri komik bir şekilde yavaştı, kurbanlarınınkiler de; filmdeki herkes bir rüyada kısılı kalmıştı sanki, yeterince hızlı hareket edemiyorlardı, hatta bazen hiç kımıldayamıyorlardı. Dracula’nun yüzü solgundu, neredeyse kadınsıydı, dudakları yarasa kanatlarına benzeyecek şekilde boyanmıştı; ne zaman birini ısıracak olsa, sanki ikiz mumlarla içten aydınlanan gözleri uzun uzun gösteriliyordu.</p>

  <p class="normal1">Peter bütün bunların sahte olduğunu, ciddiye alınmaması gerektiğini bilse de öykü ilerledikçe kız için, doktorun –sanatoryumun (her ne ise) sahibi Dr. Seward’ın– kızı Mina için kaygılandığını fark etti; kızın kocası Harker pısırığın tekiydi, kıza nasıl yardım edeceğini bilmiyor gibiydi, ellerini ceplerine sokup etrafa çaresizce ve şaşkınca bakınıyordu hep. Hiçbiri ne yapacaklarını bilmiyorlardı, vampir avcısı Van Helsing hariç. O adam Peter’ın gördüğü avcıların hiçbirine benzemiyordu – askerlerin bol bol dalga geçmelerine yol açan uzun, alengirli cümleler kuran, kalın gözlüklü bir ihtiyardı. “Beyler, akıl almaz bir şeyle karşı karşıyayız!” ve “Yarının batıl inançları bugünün bilimsel gerçeklerine dönüşebilir!” Askerler her seferinde yuhalıyorlardı, oysa Van Helsing’in söylediklerinin çoğu Peter’a doğru geliyordu, özellikle de bir vampirin “ömrü doğal olmayan bir şekilde uzatılmış bir yaratık” olduğu sözü. Bir duman bundan iyi tanımlanamazdı herhalde. Van Helsing’in mücevher kutusunun aynasıyla yaptığı numaranın, Las Vegas’ta tavaların yol açtığı etkinin bir başka versiyonu olup olmadığını ve vampirlerin sahiden de Van Helsing’in öne sürdüğü gibi “her gece vatanlarının topraklarında uyumalarının” gerekip gerekmediğini merak ettiğini fark etti. Dönüştürülenler bu yüzden mi hep evlerine dönüyorlardı? Film bazen neredeyse bir çeşit eğitici kılavuz gibi geliyordu. Peter bu öykünün gerçekten yaşanmış olayların bir anlatısı olup olmadığını merak etti.</p>

  <p class="normal1">Kız, Mina kaçırılmıştı; Harker’la Van Helsing vampiri yuvasına, rutubetli bir bodruma kadar takip ettiler. Peter öykünün sonunu tahmin etti: Merhamet eylemini gerçekleştireceklerdi. Mina’yı bulup öldüreceklerdi ve bu korkunç işi Mina’nın kocası Harker’ın yapması gerekecekti. Peter kendini bu sahneye hazırladı. Askerler nihayet susmuşlardı, kendilerini öykünün kasvetli sonuna kaptırdıklarından artık şamata yapmıyorlardı.</p>

  <p class="normal1">Peter filmin nasıl bittiğini göremedi. Çadıra bir asker daldı.</p>

  <p class="normal1">“Işıkları yakın! Kapıda çatışma var!”</p>

  <p class="normal1">Film anında unutuldu; bütün askerler ayağa fırladılar. Silahlar çekiliyordu, tabancalar, tüfekler, bıçaklar. Kapıya hücum ederlerken birisinin ayağı projektörün elektrik kablosuna takılınca oda karanlığa gömüldü. Herkes itişip kakışıyor, bağırıyor, emirler veriyordu; Peter dışarıdan gelen tüfek sesleri işitti. Kalabalığın peşinden çadırdan çıkınca, bir çift işaret fişeğinin duvarların yukarısından ön kapının ardındaki çamurlu araziye doğru uçtuğunu gördü. Michael, Sancho’yla birlikte koşarak yanından geçti. Peter onu kolundan tuttu.</p>

  <p class="normal1">“Ne oldu? Neler oluyor?”</p>

  <p class="normal1">Michael pek yavaşlamadı. “Mavi Bölük!” dedi. “Hadi gel!”</p>

  <p class="normal1">Dışarıda yemekhanenin kaosuna tezat bir şekilde düzen hâkimdi; herkes ne yapacağını biliyordu. Askerler gruplara ayrılmışlardı, bazıları iskele merdivenlerine hızla tırmanıyorlardı, bazıları sur kapısının hemen ardındaki bir kum torbası barikatında mevzilenmişlerdi. Bazı adamlarsa projektörleri dışarıdaki çamurlu araziye çeviriyorlardı.</p>

  <p class="normal1">“Geliyorlar!”</p>

  <p class="normal1">“Çabuk açın!” diye haykırdı Greer duvarın dibinden. “Lanet olası kapıyı açın!”</p>

  <p class="normal1">İskeleden kulakları sağır edici bir yaylım ateşi başlatılırken yarım düzine asker sur kapısının menteşelerine makaralardan ve bloklardan oluşma bir sistemle bağlı olan halatları çektiler. Bu işbirliğinin zarafeti, eğitimli askerlerin senkronize hareketlerinin güzelliği Peter’ı bir an büyüledi. Askerler aşağı inerken sur kapısının kanatları açılmaya başladı ve duvarların ötesindeki, ışığa boğulmuş araziden koşarak gelen bir grup insan sergilendi. Alicia önden koşuyordu. Altı kişi kapıdan içeri daldılar ve tozlarda yuvarlanırlarken kum torbalarının arkasındaki adamlar onların başlarının üstünden ateş ettiler. Arazide viral var idiyse bile Peter görmedi. Her şey çok çabuk, çok gürültülü olup bitmişti: Kapı girenlerin arkasından kapatılmıştı.</p>

  <p class="normal1">Peter diğerleriyle birlikte yerde yatan Alicia’nın yanına koştu. Alicia çamurda emekleme pozisyonuna geçti; yüzünden boya damlıyordu, kel kafası ışık saçan projektörlerin altında cilalanmış metal gibi parlıyordu.</p>

  <p class="normal1">Alicia dizlerinin üstünde doğrulurken çabucak bakıştılar. “Peter, git buradan.”</p>

  <p class="normal1">Yukarıda son birkaç kez şevksizce ateş edildi. Viraller dağılmışlardı, ışıklar yüzünden geri çekilmişlerdi.</p>

  <p class="normal1">“Ciddiyim” dedi Alicia vahşice. Bütün vücudu kasılmış gibiydi. “Git.”</p>

  <p class="normal1">Çevrelerine başkaları toplanıyordu. “Raimey nerede?” diye bağırdı Vorhees, adamların arasından geçerek. “Raimey nerede yahu?”</p>

  <p class="normal1">“Öldü komutanım.”</p>

  <p class="normal1">Vorhees çamurda dizlerinin üstünde duran Alicia’yı gördü. Peter’ı görünce gözleri öfkeyle parladı. “Jaxon, senin burada işin yok.”</p>

  <p class="normal1">“Orayı bulduk efendim” dedi Alicia. “Tesadüfen. Arı kovanı gibiydi. Yüzlerce viral vardı.”</p>

  <p class="normal1">Vorhees, Hollis’le diğerlerine elini salladı. “Hepiniz çadırlarınıza geri dönün, <span class="ideitalik">çabuk.</span>” Karşılık beklemeden Alicia’ya döndü. “Er Donadio, rapor ver.”</p>

  <p class="normal1">“Maden, General” dedi Alicia. “Madeni bulduk.”</p>

  <p><br class="chapter" /></p>

  <p class="normal1">Vorhees’in adamları, eski bir bakır madeninin tepelerde bir yerde gizli olan giriş tünelini o yaz boyunca aramışlardı. Orasının Vorhees’in bahsettiği sıcak noktalardan biri, virallerin uyuduğu bir yuva olduğu düşünülüyordu. Eski jeolojik ölçüm haritalarını kullanarak ve yaratıkların hareketlerini ağlarla takip ederek araştırma sahasını güneydoğu kadranına, nehrin yukarısındaki yaklaşık yirmi kilometrekarelik bir bölgeye indirgemişlerdi. Mavi Bölük’ün görevi tahliyeden önce yuvayı bulmayı son bir kez denemekti. Orayı tamamen tesadüfen bulmuşlardı; Peter’ın Michael’dan öğrendiğine göre, Mavi Bölük orayı günbatımından hemen önce bulmuştu – en önde yürüyen adam, topraktaki bir çukura haykırarak düşüvermişti. Çukurdan çıkan ilk viral kimsenin ateş etmesine fırsat kalmadan iki adamı daha öldürmüştü. Bölüğün geri kalanı bir ateş hattı oluşturmayı başarmıştı az çok, ama çukurdan viraller boşanıyordu, gözlerini öylesine kan bürümüştü ki günün son ışığına katlanıyorlardı; güneş batınca bölüğü çabucak katledeceklerdi ve maden tünelinin yerini kimse öğrenemeyecekti. Askerlerin yanlarındaki işaret fişekleri onlara birkaç dakika kazandırabilirdi, ama daha fazla değil. İki gruba ayrılmışlardı; birincisi kaçarken Teğmen Raimey’nin komutasındaki ikinci grup virallere ateş edecekti, yaratıkları ellerinden geldiğince oyalayacaklardı ve güneş batıp da bütün işaret fişekleri tükenince sonları gelecekti.</p>

  <p class="normal1">Kampta gece boyunca hummalı bir faaliyet vardı. Peter değişimi hissedebiliyordu: Günler süren bekleyiş, ormandaki keşif gezileri sona ermişti; Vorhees’in adamları savaşa hazırlanıyorlardı. Michael ortalıkta yoktu, patlayıcıları taşıyacak araçların hazırlanmasına yardım ediyordu; “Sifon” adı verilen, el bombası ateşleyicisi takılmış, dizel yakıtıyla ve amonyum nitratla dolu variller kullanılacaktı. Bunlar tünele vinçle indirileceklerdi. Patlama içerideki virallerin çoğunu öldürecekti kuşkusuz; mesele sağ kalanların nereden çıkacaklarıydı. Bölgenin anatomisi yüz yılda değişmiş olabilirdi ve bir heyelan ya da deprem yeni bir erişim noktası açmış olabilirdi. Bir bölük varilleri indirirken diğer askerler başka çıkış yerleri arayacaklardı. Şansları yaver giderse bombalar patladığında herkes mevzisinde olacaktı.</p>

  <p class="normal1">Gri bir şafak söktü. Geceleyin hava soğumuştu ve avludaki bütün su birikintileri buz tabakasıyla kaplanmıştı. Araçlara yükleme yapılıyordu; Vorhees’in askerleri sur kapısında toplanmışlardı, garnizonu korumak için geride kalacak olan bir bölük hariç. Alicia, Vorhees’in çadırında saatlerce kalmıştı. Sağ kalanları garnizona geri getiren oydu; başta nehir boyunca izledikleri güzergâhı kullanmıştı. Şimdi Peter onu generalin yanında görüyordu, ikisi Humveelerden birinin kaputuna serilmiş bir haritaya eğilmişlerdi. At sırtındaki Greer, son teçhizatın yüklenmesini denetliyordu. Kenardan seyreden Peter giderek huzursuzlandı, ama bir şey daha hissediyordu – nefes almak kadar içgüdüsel, kuvvetli bir çekim gücünü. Günlerdir kararsız kalmıştı; yoluna devam etmesi gerektiğini biliyordu, ama Alicia’yı geride bırakmak istemiyordu. Şimdiyse, sur kapısının etrafında hazırlıklarını tamamlayan adamların arasındaki Alicia’yı görünce, içindeki tek bir arzu ön plana çıkmıştı. Vorhees’in adamları savaşmaya gidiyorlardı; Peter bu savaşa katılmak istiyordu.</p>

  <p class="normal1">Greer ilerlerken Peter öne çıktı. “Binbaşı, sizinle konuşmak istiyorum.”</p>

  <p class="normal1">Greer’ın yüzü ve sesi dalgındı, telaşlıydı. Konuşurken Peter’ın başının üstünden arkasına bakıyordu: “Ne var Jaxon?”</p>

  <p class="normal1">“Sizinle gelmek istiyorum efendim.”</p>

  <p class="normal1">Greer onu bir an süzdü. “Yanımıza sivilleri alamayız.”</p>

  <p class="normal1">“Arka saflarda olsam da olur. Yapabileceğim bir şeyler vardır mutlaka. Mesela, ne bileyim, koşuculuk filan yapabilirim.”</p>

  <p class="normal1">Greer’ın gözleri kamyonlardan birinin arka tarafına çevrildi; orada aralarında Michael’ın da bulunduğu bir grup adam yakıt varillerini kamyonun kasasına vinçle yüklüyorlardı.</p>

  <p class="normal1">Greer “Çavuş” diye bağırdı bölük çavuşuna, Withers adlı adama, “yerime geçebilir misin? Sancho, sen de şu zincire dikkat et – sarsma.”</p>

  <p class="normal1">“Emredersiniz komutanım. Özür dilerim komutanım.”</p>

  <p class="normal1">“Onlar <span class="ideitalik">bomba</span> evladım. Gözünü seveyim dikkatli ol.” Sonra Peter’a döndü: “Benimle gel.”</p>

  <p class="normal1">Binbaşı atından inip Peter’ı kenara, diğerlerinin duyuş menzilinden uzağa çekti. “Alicia için kaygılandığını biliyorum” dedi. “Tamam mı? Seni anlıyorum. Bana kalsa gelmene izin verirdim herhalde.”</p>

  <p class="normal1">“Belki generalle konuşursak...”</p>

  <p class="normal1">“Olmaz. Üzgünüm.” Greer’ın yüzünde tuhaf bir ifade, anlık bir kararsızlık belirdi. “Bak. Bana o kız, Amy hakkında söylediklerin var ya. Bir şeyi bilmelisin.” Kafa sallayıp gözlerini kaçırdı. “Sana bunu söylemek üzere olduğuma inanamıyorum. Belki de cidden bu ormanda fazla kalmışımdır. Nasıl denir? Hani bir şeyin daha önceden de olduğunu düşünürsün, rüyanda görmüşsün gibi gelir. Bir ismi var.”</p>

  <p class="normal1">“Efendim?”</p>

  <p class="normal1">Greer hâlâ ona bakmıyordu. “Dejavu. İşte bu. Sizi bulduğumdan beri bunu hissediyorum. Yoğun bir dejavu. Şimdiki halimden anlaşılmaz biliyorum ama çocukken cılız, ufak tefek bir şeydim, sürekli hastalanırdım. Ailem ben küçükken öldü, onları doğru dürüst tanımadım; yetimhanede büyüdüm, elli çocuk sıkış tıkış yaşıyorduk, hepsi de sümüklüydü ve elleri kirliydi. Onlardan hastalık kapıyordum herhalde, aklına ne gelirse. Rahibeler belki on kez benden ümidi kesmişlerdir. Ateşim çıkınca aklına hayaline gelmeyecek rüyalar görüyordum. Anlatabileceğim, hatta hatırlayabildiğim şeyler değildi. Geride sadece hisleri kalıyordu, bin yıl boyunca karanlıkta kaybolmuşum gibi. Ama mesele şuydu ki yalnız değildim. Bu da rüyanın parçasıydı. Bunu epeydir düşünmemiştim, siz gelene kadar. O kız. Gözleri. Fark etmedim mi sanıyorsun? Tanrım, o gözlere bakınca altı yaşındaki hummalı halime dönüyorum sanki. Rüyamda o kız vardı. Saçma geliyor biliyorum. O kız rüyamda benimle birlikteydi.”</p>

  <p class="normal1">Sözünü bitirince hevesle bekledi. Onun neden bahsettiğini çok iyi anlayan Peter ürperdi.</p>

  <p class="normal1">“Bunu Vorhees’e söylediniz mi?”</p>

  <p class="normal1">“Dalga mı geçiyorsun? Ne diyebilirim ki? Sen de söylediklerimi unut evlat.”</p>

  <p class="normal1">Peter’a konuşmanın sona erdiğini göstermek için atını dizginlerinden tuttu ve tekrar eyerine çıktı. “Hepsi bu kadar. Ama neden gelemeyeceğini soruyorsan cevabım şu. Dönmezsek Kırmızı Bölük’e sizi Roswell’e götürmeleri emredildi. <span class="ideitalik">Resmi olarak</span> bunu söyleyebilirim. Gayriresmi olaraksa şunu söyleyebilirim ki, onlarla gitmek istemezseniz sizi zorlamayacaklar.”</p>

  <p class="normal1">Atını döndürerek sıranın başına sürdü. Araçlar çalıştırıldı; sur kapısı açıldı. Peter adamların, beş bölüğün ve atlarla araçların yavaşça çıkıp gitmelerini seyretti. Alicia’nın oralarda bir yerde, muhtemelen önde, Vorhees’in yanında olduğunu biliyordu. Ama onu göremedi.</p>

  <p class="normal1">Askerlerin gitmelerinden çok sonra Michael yanına geldi.</p>

  <p class="normal1">“Gitmene izin vermedi ha?”</p>

  <p class="normal1">Peter hayır anlamında kafa sallayabildi sadece.</p>

  <p class="normal1">“Bana da” dedi Michael.</p>
</body>
</html>
