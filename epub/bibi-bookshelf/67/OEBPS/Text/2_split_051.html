<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body class="calibre">
  <h2 class="kitapickapak3" id="calibre_toc_52"><br class="calibre3" />
  <br class="calibre3" />
  <br class="calibre3" />
  <br class="calibre3" />
  Otuz dokuz<br class="calibre3" /></h2>

  <p class="normal1">Michael Fener Kulesi’nde terminalinin başına oturdu. Kızın boynundan çıkardıkları cihaz şimdi Michael’ın CRT monitörünün yanında, bir meşin parçasının üstünde duruyordu.</p>

  <p class="normal1">“Güç kaynağı” diyordu Michael, “işte bu ilginç. <span class="ideitalik">Çok ilginç.</span>” Cımbız kullanarak vericinin içinden küçük bir metal kapsül çıkardı. “Bir batarya, ama böylesini ilk kez görüyorum. Bu kadar uzun süredir çalıştığına göre nükleerdir tahminimce.”</p>

  <p class="normal1">Peter irkildi. “Tehlikeli mi?”</p>

  <p class="normal1">“Görünüşe bakılırsa kıza zararı dokunmamış. Epeydir kızın içindeymiş.”</p>

  <p class="normal1">“Ne kadar?” Peter yüzü heyecanla ışıldayan arkadaşına baktı. Michael şimdiye kadar Peter’ın sorularına sadece üstü kapalı yanıtlar vermişti. “Bir sene filan mı?”</p>

  <p class="normal1">Michael gizemli bir edayla gülümsedi. “Çok daha fazla. Bir dakika bekle.” Peter’ın dikkatini tekrar tezgâhtaki nesneye yöneltti, cımbızını kullanarak parçaları gösterdi. “Evet, elimizde bir verici, bir batarya ve – şu var. Başta hafıza çipidir diye tahmin ettim, ama ana bilgisayarın portlarına takılamayacak kadar küçüktü, bu yüzden lehimlemek zorunda kaldım.”</p>

  <p class="normal1">Michael klavyesinin birkaç tuşuna hızla basınca ekranda bir veri sayfası belirdi.</p>

  <p class="normal1">“Çipteki bilgiler iki partisyona ayrılmış, biri diğerinden çok daha küçük. Şu an birinci partisyona bakıyorsun.”</p>

  <p class="normal1">Peter bitişik duran, tek satırlık harfler ve rakamlar gördü. “Okuyamıyorum” diye itiraf etti.</p>

  <p class="normal1">“Çünkü aralarda boşluk yok. Bir de nedense bazı kısımların yeri değişmiş. Çipte bozuk sektör var sanırım. Belki de anakarta lehimlerken olmuştur. Her halükârda çoğu silinmiş gibi görünüyor. Ama şu çok şey anlatıyor.”</p>

  <p class="normal1">Michael ekrandaki görüntüyü değiştirdi. Peter az önceki harfleri ve rakamları gördü, ama bu sefer düzene sokulmuşlardı.</p>

  <p><br class="chapter" /></p>

  <p class="normal1"><span class="idebold">AMY SY</span></p>

  <p class="normal1"><span class="idebold">YA 13</span></p>

  <p class="normal1"><span class="idebold">ASSTO NUH USAMRIID SWR</span></p>

  <p class="normal1"><span class="idebold">C:D A: 22.72K</span></p>

  <p><br class="chapter" /></p>

  <p class="normal1">“Amy SY.” Peter gözlerini ekrandan kaldırdı. “Amy?”</p>

  <p class="normal1">Michael başıyla onayladı. “Bizim kız. SY nedir bilmiyorum ama ‘soyadı yok’un kısaltması olabilir. Ortadaki kısma birazdan geleceğim, ama en alt satır gayet açık. Cinsiyeti dişi. Ağırlığı 22.72 kilo. Yani beş altı yaşlarında bir çocuğun ağırlığı. Verici yerleştirildiğinde kız o yaşlardaydı herhalde.”</p>

  <p class="normal1">Peter bunların hiçbirine anlam veremiyordu, ama Michael öyle kendinden emin konuşuyordu ki, Peter arkadaşına ister istemez inanıyordu. “Yani aşağı yukarı on yıldır mı kızın içindeydi?”</p>

  <p class="normal1">“Şey” dedi Michael hâlâ sırıtarak, “pek sayılmaz. Hem acele etme, sana daha bir sürü şey göstereceğim. Araya girme de devam edeyim. İlk partisyonda sadece bu yazıyı bulabildim; çok sayılmaz, ama çok daha ilginç şeyler de buldum. Asıl veri deposu ikinci partisyon. On altı terabayta yakın. Yani on altı <span class="ideitalik">trilyon</span> baytlık veri.”</p>

  <p class="normal1">Bir başka tuşa bastı. Sıkışık rakam sütunları ekranda yukarı doğru akmaya başladı.</p>

  <p class="normal1">“Etkileyici, değil mi? Başta sadece bir çeşit şifre diye düşündüm, ama değil. Her şey burada, birinci partisyondaki gibi birbirine karışmış o kadar.” Michael sütunların akışını durdurdu ve bir parmağıyla cama tık tık vurdu. “Anahtar şu numara, sekanstaki ilk veri ve sütun boyunca tekrarlanıyor.”</p>

  <p class="normal1">Peter gözlerini kısarak ekrana baktı. “Dokuz yüz seksen altı?”</p>

  <p class="normal1">“Yaklaştın. Doksan sekiz <span class="ideitalik">nokta</span> altı. Bir şey ifade ediyor mu?”</p>

  <p class="normal1">Peter hayır anlamında kafa salladı. “Pek sayılmaz, hayır.”</p>

  <p class="normal1">“Doksan sekiz nokta altı, eski Fahrenheit skalasında insan vücudunun sıcaklığıdır. Şimdi satırın geri kalanına bak. Yetmiş iki muhtemelen nabız. Solunum ve tansiyon var. Geri kalanlar da beyin ve böbrek faaliyetleriyle filan ilgilidir tahminimce. Ama en önemlisi gruplar halinde olmaları. Sekans başlarındaki ilk sayıdan kolayca anlaşılıyor. Bu bir çeşit vücut monitörü sanırım, bir ana bilgisayara veri iletmek için tasarlanmış. Galiba o kız bir tür hastaydı.”</p>

  <p class="normal1">“Hasta mı? Hastanede filan mıydı yani?” Peter kaşlarını çatıp cihazı gösterdi. “Bunu yapabilecek kimse yok ki.”</p>

  <p class="normal1">“<span class="ideitalik">Şimdi</span> yok. İşin bu kısmı daha da ilginç. Çipte toplam beş yüz kırk beş bin dört yüz altı veri grubu var. Verici doksan dakikada bir veri gönderecek şekilde ayarlanmış. Geriye sadece hesaplamak kalıyor. Günde on altı devir çarpı yılda üç yüz altmış beş gün.”</p>

  <p class="normal1">Peter kendini su fışkırtan bir hortumdan su içmeye çalışıyormuş gibi hissetti. “Kusura bakma Michael. Kafam karıştı.”</p>

  <p class="normal1">Michael ona döndü. “Kızın boynundaki bu şey, doksan üç yıldan biraz fazla süredir onun vücut sıcaklığını ölçüyordu diyorum. Doksan üç yıl, dört ay ve yirmi bir gün. Amy YS yüz yaşında.”</p>

  <p><br class="chapter" /></p>

  <p class="normal1">Peter, Michael’ın yüzünü tekrar görebilmeye başladığında kendini bir koltukta buldu.</p>

  <p class="normal1">“Bu imkânsız.”</p>

  <p class="normal1">Michael omuz silkti. “Tamam, imkânsız. Ama bulabildiğim tek açıklama bu. Hem birinci partisyonu hatırlıyor musun? Hani şu USAMRIID kelimesini? Görür görmez tanıdım. Birleşik Devletler Ordusu Tıp Araştırmaları Enstitüsü Bulaşıcı Hastalıklar Bölümü’nün kısaltılmışı. Kulübede USAMRIID yazısını taşıyan yığınla şey var. Salgınla ilgili belgeler, bir sürü teknik materyal.” Koltuğunda dönüp Peter’a ekranın üst kısmını gösterdi. “Şunu görüyor musun? İlk satırdaki şu uzun numarayı? Ana bilgisayarın dijital imzası.”</p>

  <p class="normal1">“Ne?”</p>

  <p class="normal1">“Onu bir adres, bu küçük vericinin aradığı sistemin ismi olarak düşün. İlk bakışta anlamsız gelebilir ama dikkatli bakınca rakamlardan bir şeyler öğreniyorsun. Bu cihazda muhtemelen bir uyduyla bağlantılı olan bir çeşit konum belirleyici var herhalde. Ordu malı. Yani aslında gördüğün şey bir harita gridinin koordinatları ve çok ayrıntılı değil. Sadece enlem ve boylam. Otuz yedi derece, elli altı dakika kuzey ve yüz yedi derece, kırk dokuz dakika batı. Haritaya bakalım...”</p>

  <p class="normal1">Michael tuşlara hızla basarak ekranı tekrar boşalttı. Yeni bir görüntü belirdi. Peter gördüğü şeyin Kuzey Amerika kıtası haritası olduğunu başta anlayamadı.</p>

  <p class="normal1">“Koordinatları giriyoruz...”</p>

  <p class="normal1">Harita siyah bir gridle karelere bölündü. Michael hemen klavyedeki Enter tuşuna bastı. Parlak sarı bir nokta belirdi.</p>

  <p class="normal1">“...ve işte oldu. Güneybatı Colorado. Telluride diye bir kasaba.”</p>

  <p class="normal1">Bu isim Peter’a bir şey ifade etmiyordu. “Eee?”</p>

  <p class="normal1">“<span class="ideitalik">Colorado,</span> Peter. MKB’nin ortası.”</p>

  <p class="normal1">“MKB nedir?”</p>

  <p class="normal1">Michael sabırsızca iç geçirdi. “Biraz tarih çalışmalısın. Merkezi Karantina Bölgesi. Salgının <span class="ideitalik">başladığı</span> yer. İlk virallerin hepsi Colorado’dan çıkmıştı.”</p>

  <p class="normal1">Peter kendini koşan bir atın peşi sıra sürükleniyormuş gibi hissetti. “Biraz yavaş ol lütfen. Kızın oradan geldiğini mi söylüyorsun?”</p>

  <p class="normal1">Michael başıyla onayladı. “Temelde evet. Verici kısa dalga, yani onu yerleştirdiklerinde kız birkaç kilometrelik bir alandaydı herhalde. Asıl önemlisi şu: Neden?”</p>

  <p class="normal1">“Uçanlar adına. Nereden bileyim?”</p>

  <p class="normal1">Arkadaşı durup Peter’ın yüzünü uzun uzun inceledi. “Sana bir şey sorayım. Virallerin ne olduklarını düşündün mü hiç? Sadece ne <span class="ideitalik">yaptıklarını</span> değil Peter. Ne <span class="ideitalik">olduklarını.</span>”</p>

  <p class="normal1">“Ruhsuz varlıklar?”</p>

  <p class="normal1">Michael başıyla onayladı. “Evet, herkes öyle diyor. Ama ya daha fazlası varsa? Bu kız, Amy viral değil. Öyle olsa hepimiz ölmüş olurduk. Ama nasıl iyileştiğini gördün ve dışarıda hayatta kalabildi. Seni koruduğunu kendin söylemiştin. Ayrıca neredeyse yüz yaşında olmasına karşın on dört yaşında gibi görünmesine ne demeli? Ordu ona bir şeyler yaptı. Ne yaptılar bilmiyorum, ama bir şeyler yaptılar. Bu verici bir askeri frekanstan yayın yapıyor. Belki de kız hastalanmıştı ve onu normal haline döndürmeye çalışıyorlardı.” Tekrar duraksayıp gözlerini Peter’ın yüzüne dikti. “Belki de o kız şifadır.”</p>

  <p class="normal1">“Bu... sadece bir tahmin.”</p>

  <p class="normal1">“Doğru olabilir ama.” Michael koltuğundan kalkıp terminalinin yukarısındaki raftan bir defter aldı. “O koordinatlardan sinyal almış mıyız diye bakmak için eski kayıt defterini kontrol ettim. İçime doğmuştu. Sahiden de almışız. Seksen yıl önce, o koordinatlardan gelen bir sinyal almışız. Askeri acil durum frekansı, eski Mors alfabesi. Ama bir de şu not var.”</p>

  <p class="normal1">Michael kayıt defterinin işaretli sayfasını açtı. Defteri Peter’ın kucağına koyup oradaki yazıyı gösterdi.</p>

  <p class="normal1"><span class="ideitalik">Kızı bulduysanız buraya getirin.</span></p>

  <p class="normal1">“Dahası da var” diye devam etti Michael. “Oradan hâlâ yayın yapılıyor. Gecikmemin sebebi buydu. Düzgün sinyal alabilmek için Sur’a kablo çekmek zorunda kaldım.”</p>

  <p class="normal1">“Ne yapılıyor dedin?”</p>

  <p class="normal1">“<span class="ideitalik">Yayın.</span> Bu cümlenin aynısı söyleniyor. ‘Kızı bulduysanız buraya getirin’.”</p>

  <p class="normal1">Peter başının döndüğünü hissetti. “Nasıl yayın yapılabilir ki?”</p>

  <p class="normal1">“Çünkü <span class="ideitalik">orada</span> biri var Peter. Anlamıyor musun?” Michael muzafferce güldü. “Doksan üç yıl öncesi. Yani sıfır senesi, salgının başlangıcı. Sana söylediğim bu. Doksan üç yıl önce, sıfır senesinin baharında, Colorado’nun Telluride kasabasında birisi altı yaşında bir kızın boynuna nükleer güçle çalışan bir verici yerleştirdi. Hâlâ hayatta ve şu an karantina altında olan bu kız Önceki Zaman’dan çıkıp gelivermiş gibi. Ve kıza bunu yapan kişi, her kimse, doksan üç yıldır onu geri istiyor.”</p>
</body>
</html>
