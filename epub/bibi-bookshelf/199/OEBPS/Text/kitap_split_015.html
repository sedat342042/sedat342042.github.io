<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">XIII</h1>

  <p class="normal">&nbsp;</p>

  <p class="normal">Litvinov rulette kaybetmiş veya verdiği bir sözü tutmamış gibi hayli üzgündü. İçinden bir ses bir çocuk gibi değil de, nişanlı bir erkek, aklı başında bir insan olarak meraka ya da anıların çekiciliğine kapılmaması gerektiğini söylüyordu ona. Şöyle düşünüyordu: “Çok mu gerekliydi oraya gitmem! O kadının açısından bir hoppalıktan, gönül eğlendirmekten, kapristen başka bir şey değildi bu... Canı sıkılıyordu, yaşadığı hayattan bıkmıştı, bana taktı kancayı... Güzel yemeklerden bıkan bazı oburların canı birden siyah ekmek çeker... Pek güzel, çeksin. İyi ama ben niçin koşarak gittim oraya? Onu... küçümsememem mümkün mü? (Litvinov bu “küçümsememem” sözcüğünü hiç zorlanmadan geçirmişti içinden.) Kuşkusuz benim için bir tehlike söz konusu değil, olamaz da... Karşımdakini çok iyi tanıyorum çünkü. Ama ne olursa olsun ateşle oynamaya gelmez... Bir daha ayak basmayacağım oraya.” Litvinov İrina’nın güzelliğinin onu ne kadar etkilediğini, duygulandırdığını kendi kendine itiraf etmeye de cesaret edemiyordu.</p>

  <p class="normal">Litvinov için o gün gene renksiz, sıkıcı geçti. Yemekte sürekli susan, habire oflayıp puflayan, gözleri fıldır fıldır dönen, bıyıkları boyalı, kendini pek beğenmiş bir şişkonun yanında geçirmesi gerekti. Adam durup dururken birden hıçkırıyor, ansızın bir yurtsever kesiliyor, heyecana kapılıp Rusça şöyle diyordu: “Söylemiştim, bir şeyi fazla abartmaya gelmez!” Gece de hiç iyi geçmedi: Bindasov Litvinov’un gözü önünde, ondan aldığı paranın dört katını kazandı kumarda; ama değil ona borcunu ödemek, kazandığına tanık olduğu için kızıyormuş gibi bakmıştı Litvinov’un yüzüne. Ertesi sabah gene yurttaşları doldu odasına. Onları zar zor yolcu ettikten sonra dağlara doğru yürüyüşe çıktı Litvinov, önce İrina ile karşılaştı –onu görmezden gelip çabuk adımlarla uzaklaştı–, daha sonra Potugin’i gördü. Onunla konuştuysa da, beriki isteksiz cevaplar verdi. Potugin şık giyimli, kabarık kâkülleri neredeyse beyaz, soluk, hastalıklı küçük yüzünde iri, simsiyah gözleri olan, genelde şımarık çocuklara özgü katı, sabırsız tavırlı bir kız çocuğunun elinden tutuyordu. Litvinov dağlarda iki saat dolaştı, sonra iki yanı ağaçlı Lichtental Caddesi’nden otele dönerken banklardan birinde oturan, yüzü mavi tülle örtülü bir kadın birden ayağa kalkıp Litvinov’un yanına geldi... İrina’yı tanıdı Litvinov.</p>

  <p class="normal">İrina yüreği dopdolu bir insanın kararsız, titrek sesiyle:</p>

  <p class="normal">— Neden kaçıyorsunuz benden Grigori Mihayloviç? –dedi.</p>

  <p class="normal">Litvinov şaşırdı.</p>

  <p class="normal">— Ben mi kaçıyorum sizden İrina Pavlovna?</p>

  <p class="normal">— Evet siz... siz...</p>

  <p class="normal">İrina’nın heyecanlı, neredeyse kırgın olduğu belliydi.</p>

  <p class="normal">— İnanın yanılıyorsunuz İrina Pavlovna.</p>

  <p class="normal">— Hayır yanılmıyorum. Bu sabah sizinle karşılaştığımızda beni gördüğünüzün farkına varmadım mı sanıyorsunuz? Söyleyin, gerçekten görmediniz mi beni? Hadi söyleyin...</p>

  <p class="normal">— Aslını isterseniz... İrina Pavlovna...</p>

  <p class="normal">— Grigori Mihayloviç dürüst bir insansınız siz, asla yalan söylemezsiniz. Şimdi söyleyin, söyleyin bana, görmüştünüz beni değil mi? Başınızı bilerek öte yana çevirdiniz, değil mi?</p>

  <p class="normal">Litvinov İrina’nın yüzüne baktı. Genç kadının gözlerinde tuhaf bir ışık vardı, yanaklarıyla dudaklarının ölüm beyazlığı ise sık dokulu tülün arkasından bile belliydi. Yüzündeki ifadede de kesik kesik, alçak sesle konuşmasında da anlatılmaz hüzünlü, yalvarır gibi bir şey vardı... Daha fazla dayanamadı Litvinov.</p>

  <p class="normal">— Evet... gördüm sizi, –dedi güçlükle.</p>

  <p class="normal">İrina hafifçe ürperdi, kollarını yavaşça yana indirdi.</p>

  <p class="normal">— Neden yanıma gelmediniz öyleyse? –diye mırıldandı.</p>

  <p class="normal">— Neden mi? Neden mi?... –diye tekrarladı Litvinov. Yolun dışına çıktı, İrina da onu izledi. Bir kez daha tekrarladı:– Neden mi? (Yüzü kıpkırmızı olmuştu, öfkeye benzer bir duygu göğsünü sıkıştırıyor, boğazını sıkıyordu.) Siz... aramızda geçen onca şeyden sonra bana siz mi soruyorsunuz bunu? Şimdi değil kuşkusuz, şimdi değil, ama orada... Moskova’da...</p>

  <p class="normal">— Ama birlikte karar vermiştik, –diye başladı İrina. Biliyorsunuz, söz vermiştiniz...</p>

  <p class="normal">— Söz falan vermedim ben size! Böyle konuştuğum için bağışlayın beni, ama gerçeği söylememi istiyorsunuz... Kendiniz söyleyin: Nasıl adlandıracağımı bilemediğim bu... ısrarınızı, ne yalan söyleyeyim, anlayamadığım bir cilveden ya da benim üzerimde hâlâ ne denli etkili olduğunuzu anlamak arzusundan başka neye yorabilirim? Sizinle yollarımız ayrılalı çok oluyor! Artık her şeyi unuttum ben, acılarım çoktan dindi, bambaşka biriyim artık. Evli bir kadınsınız siz, en azından görünüşte mutlusunuz, sosyetede herkesin imrendiği bir yeriniz var. Neden, niçin bu yakınlaşmamız? Beni ne yapacaksınız, ben sizi ne yapayım? Artık birbirimizi anlayamayız bile. Geçmişten de, bugünden de aramızda ortak hiçbir şey yok! Özellikle de... özellikle de geçmişten!</p>

  <p class="normal">Litvinov bütün bunları başını çevirip İrina’ya bakmadan, aceleyle, kesik kesik konuşarak söylemişti. İrina kıpırdamadan, ancak arada bir elini Litvinov’a uzatır gibi yaparak dinliyordu onu. Sanki susması için yalvarıyordu Litvinov’a. Öte yandan bir anda uğradığı hakaretin dayanılmaz acısını bastırmak istiyormuş gibi altdudağını ısırıyordu.</p>

  <p class="normal">Nihayet çok daha sakin bir sesle:</p>

  <p class="normal">— Grigori Mihayloviç, –dedi.</p>

  <p class="normal">Gelen geçenin seyrek olduğu yoldan daha da uzaklaştı... Litvinov da arkasından yürüdü.</p>

  <p class="normal">— Grigori Mihayloviç, –diye sürdürdü konuşmasını İrina.– İnanın, üzerinizde saç teli kadar olsun bir etkimin olduğunu düşünseydim önce ben kaçardım sizden. Bunu yapmadıysam önceki... suçuma bakmadan sizinle dostluğumuzu yeniden başlatmak istiyorsam, bunun nedeni... bunun nedeni...</p>

  <p class="normal">Litvinov neredeyse kaba bir tavırla:</p>

  <p class="normal">— Neymiş nedeni? –diye sordu.</p>

  <p class="normal">İrina birden kararlı bir tavır takınıp cevap verdi:</p>

  <p class="normal">— Bunun nedeni, yaşadığım çevrenin, sözünü ettiğiniz bu imrenilecek durumumun beni sıkması, boğmasıdır; bütün bu ölü kuklalardan sonra sizin gibi hayat dolu bir insanla karşılaşmamdır... Üç gün önce au Vieux Château<sup class="calibre3"><a href="../Text/kitap_split_124.html#footnote-426-94" id="footnote-426-94-backlink">94</a></sup> örneklerini gördünüz. Orada sizinle karşılaşınca çölde bir su kaynağı bulmuş gibi sevindim. Oysa siz cilve yapmakla suçluyorsunuz beni. Kuşkulanıyorsunuz benden; gerçekten size karşı, daha çok da kaderime karşı suçluymuşum gibi iterek kendinizden uzaklaştırıyorsunuz beni!</p>

  <p class="normal">Litvinov gene başını çevirip İrina’ya bakmadan, sıkkın bir tavırla:</p>

  <p class="normal">— Kaderinizi kendiniz seçtiniz İrina Pavlovna, –dedi.</p>

  <p class="normal">İrina aceleyle:</p>

  <p class="normal">— Kendim, evet kendim... –diye karşılık verdi.– Yakındığım yok bundan. (Litvinov’un sert tavrı ona haz veriyor gibiydi.) Beni suçlamanız gerektiğini biliyorum, kendimi temize çıkarmaya da çalışmıyorum. Yalnızca duygularımı açmak istiyorum size o kadar. Şu anda cilve yapmak niyetim olmadığına sizi inandırmak istiyorum... Size cilve yapmak ha! Böyle bir şeye hiç gerek olmadığını biliyorum... Bundan on yıl önce kaderimi seçmeden önceki o parlak günlerde içimde güzel, genç olan ve on yıldır uyuyan her şey sizi gördüğüm anda birden uyandı...</p>

  <p class="normal">— Durun biraz İrina Pavlovna! Bildiğim kadarıyla, sizin hayatınızın parlak günleri tam ayrılmamızdan sonra başlamıştı...</p>

  <p class="normal">İrina mendilini dudaklarına götürdü.</p>

  <p class="normal">— Bu sözleriniz çok acımasız Grigori Mihayloviç, ama size kızamıyorum. Hayır, o dediğiniz günler hiç de parlak olmadı benim için, Moskova’dan mutluluğu aradığım için ayrılmadım ben, bu on yılda bir dakika, bir dakika bile mutlu olamadım... Size ne söylemiş olurlarsa olsunlar bana inanın. Mutlu olsaydım şimdi konuştuğum gibi mi konuşurdum sizinle? Tekrar söylüyorum, bunların nasıl insanlar olduğunu bilmiyorsunuz... Hiçbir şey bilmezler, hiçbir şeye sempati duymazlar, akıl da yoktur onlarda, ni esprit, ni intelligence;<sup class="calibre3"><a href="../Text/kitap_split_125.html#footnote-426-95" id="footnote-426-95-backlink">95</a></sup> bildikleri yalnızca kurnazlık bir de cambazlıktır. Müziğe, şiire, sanata da yabancıdırlar... Bütün bunlara bir zamanlar benim de oldukça ilgisiz olduğumu söyleyeceksiniz. Ama bu ölçüde ilgisiz değildim Grigori Mihayloviç... bu ölçüde değil! Şu anda karşınızda duran kadın bir sosyete kadını değildir. Bana şöyle bir bakmanız yeter; galiba bizi övmek amacıyla söyledikleri gibi, dişi bir aslan değilim ben... zavallı, acınması gereken zavallı bir varlıktır karşınızdaki... Bu söylediklerime şaşmayın... Gururla işim yok artık benim! Bir dilenci gibi avuç açıyorum size, hiç değilse bunu anlayın, bir dilenci gibi... (İrina, tutamadığı ani bir taşkınlıkla elinde olmadan ekledi:) Sadaka dileniyorum sizden, sadaka dileniyorum ve siz...</p>

  <p class="normal">Sesi kısıldı, sözünün sonunu getiremedi. Litvinov başını kaldırıp İrina’ya baktı. Genç kadın çok sık soluyordu, dudakları titriyordu. Birden kalbi hızlı çarpmaya başladı Litvinov’un, öfkesi geçmişti.</p>

  <p class="normal">İrina konuşmayı sürdürdü:</p>

  <p class="normal">— Yollarımızın ayrıldığını söylüyorsunuz... Biliyorum, bir aşk evliliğine hazırlanıyorsunuz, bundan sonraki hayatınızın planını yaptınız, öyle olsa bile biz birbirimize yabancı değiliz Grigori Mihayloviç, hâlâ anlayabiliriz birbirimizi. Yoksa duygularımı tümden yitirdiğimi, bu bataklığa gırtlağıma kadar battığımı mı düşünüyorsunuz? Yo hayır, öyle düşünmeyin lütfen! O geçmiş günleri unutmak istemiyorsanız, rica ediyorum, hiç değilse onların hatırına ruhumu kurtarmama yardımcı olun. Öyle ki burada karşılaşmamız boşa gitmemiş olsun, bu çok acı olurdu, zaten uzun da sürmeyecek... Şu anda gerektiği gibi konuşamıyorum ama anlıyorsunuz beni, çünkü çok az şey istiyorum sizden, çok az... yalnızca biraz ilgi ve beni kendinizden uzaklaştırmamanızı, ruhumu kurtarmama yardım etmenizi...</p>

  <p class="normal">İrina sustu, sesi ağlamaklıydı. Derin bir iç geçirdi, kaçamak bakışlarla Litvinov’un gözlerini aradı ve elini uzattı ona.</p>

  <p class="normal">Litvinov usulca kendisine uzatılan eli tutup hafifçe sıktı.</p>

  <p class="normal">— Dost olalım, –diye fısıldadı İrina.</p>

  <p class="normal">Litvinov dalgınca tekrarladı:</p>

  <p class="normal">— Dost olalım.</p>

  <p class="normal">— Evet dost... Bu isteğim biraz fazlaysa, hiç değilse iyi iki tanıdık olalım... Daha önce aramızda hiçbir şey geçmemiş gibi sıradan iki tanıdık.</p>

  <p class="normal">Gene tekrarladı Litvinov:</p>

  <p class="normal">— Aramızda hiçbir şey geçmemiş gibi... Biraz önce eski günleri unutmak istemediğimi söylediniz İrina Pavlovna... Ya unutamazsam o günleri?</p>

  <p class="normal">İrina’nın yüzünde bir anlığına mutlu bir gülümseme belirip kayboldu ve yerini endişeli, neredeyse ürkek bir ifade aldı.</p>

  <p class="normal">— Siz de benim gibi yapın Grigori Mihayloviç, sadece iyi olan şeyleri hatırlayın. En önemlisi de şimdi söz verin bana... dürüstçe söz verin...</p>

  <p class="normal">— Neye?</p>

  <p class="normal">— Benden uzaklaşmayacağınıza... Boş yere beni üzmeyeceğinize... Söz veriyor musunuz? Söyleyin!</p>

  <p class="normal">— Veriyorum.</p>

  <p class="normal">— Kafanızdaki her türlü kötü düşünceyi atacak mısınız?</p>

  <p class="normal">— Evet... Ama gene de anlayamıyorum sizi.</p>

  <p class="normal">— Anlamanıza gerek yok zaten... Ama acele etmeyin, bir süre sonra anlayacaksınız. Tamam, söz veriyor musunuz?</p>

  <p class="normal">— Veriyorum dedim ya...</p>

  <p class="normal">— Teşekkür ederim. Ama unutmayın, size inanmaya alışığım ben. Bugün ve yarın sizi bekleyeceğim, otelden çıkmayacağım. Şimdi ayrılmak zorundayım. Düşes bu yana doğru geliyor... Beni gördü, yanına gitmesem olmaz... Hoşça kalın... Elinizi verin bana, vite, vite.<sup class="calibre3"><a href="../Text/kitap_split_126.html#footnote-426-96" id="footnote-426-96-backlink">96</a></sup> Görüşmek üzere...</p>

  <p class="normal">İrina kuvvetlice sıktı Litvinov’un elini; kum yolda yanında iki kadın ve son derece şık üniformalı bir uşakla yürüyen orta yaşlı, görünüşünden önemli biri olduğu anlaşılan kadının yanına gitti.</p>

  <p class="normal">İrina onu saygıyla selamlarken şöyle dedi kadın:</p>

  <p class="normal">—Eh, bonjour, chère madame. Comment allez-vous aujourd’hui? Venez un peu avec moi.<sup class="calibre3"><a href="../Text/kitap_split_127.html#footnote-426-97" id="footnote-426-97-backlink">97</a></sup></p>

  <p class="normal">İrina’nın zoraki saygılı sesi duyuldu:</p>

  <p class="normal">—Votre Altesse a trop de bonté.<sup class="calibre3"><a href="../Text/kitap_split_128.html#footnote-426-98" id="footnote-426-98-backlink">98</a></sup></p>
</body>
</html>
