<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_22">XXII</h1>

  <p class="normal">&nbsp;</p>

  <p class="normal">Litvinov sokakta yürürken, huzursuzluğunun tekrar kabardığını hissediyor, “En iyisi hiç düşünmemek, en doğrusu bu,” diye geçiriyordu içinden. “Karar verildi artık. Sözünü tutacaktır. Bu durumda bana kalan, her türlü hazırlığı yapmak... Ama sanki biraz kararsızdı İrina...” Başını salladı Litvinov. Kendi düşünceleri ona da sanki biraz garip, biraz gergin, gerçekle çelişir gibi geliyordu. Aynı düşünce üzerinde uzun süre durmaya gelmez: Düşünceler kaleydoskopların renkli, küçük camlarından görünür gibi gittikçe değişir, hareket ederler... Bir bakarsın, gördüğün şekiller değişmiş... Litvinov’un üzerine ağır bir yorgunluk çökmüştü... Bir saatçik olsun dinlenebilse ne iyi olurdu... Ama ya Tatyana? Birden ürperdi, düşünmeyi kesip uysalca otele doğru yürümeye başladı. Şimdi yalnızca bir şey vardı kafasında: Bugün top gibi bir o yana, bir bu yana koştuğunu düşündü... Olsun varsın, hiç önemli değildi: Her şeyi bitirmesi gerekiyordu. Otele varınca gene öyle uysalca, neredeyse hiç heyecanlanıp endişelenmeden dosdoğru Tatyana’nın yanına gitti.</p>

  <p class="normal">Kapitolina Markovna karşıladı onu. Litvinov daha ilk bakışta her şeyden haberi olduğunu anlamıştı. Ağlamaktan gözleri şişmişti zavallının. Ak düşmüş karmakarışık saçlarının çevrelediği kıpkırmızı yüzünde yılgınlığın korkusu, hüznü ve sınırsız bir şaşkınlığın üzüntüsü vardı. Litvinov’a doğru yürüyecek olmuş, ama birden durmuştu. Litvinov’a titreyen dudaklarını ısırarak, hem yalvarmak, hem onu öldürmek, hem bütün bunların bir rüya, imkânsız bir şey, bir yalan olduğuna inanmak ister gibi bakıyordu.</p>

  <p class="normal">— Sonunda gelebildiniz... geldiniz işte, geldiniz...</p>

  <p class="normal">O anda bitişik odanın kapısı açıldı, ağır ağır yürüyerek Tatyana girdi. Yüzü bembeyazdı, ama sakin görünüyordu. Bir kolunu teyzesinin boynuna dolayarak onu yanına oturttu.</p>

  <p class="normal">Kapının yanında kendinde değilmiş gibi kıpırdamadan duran Litvinov’a döndü.</p>

  <p class="normal">— Siz de oturun Grigori Mihayloviç, –dedi.– Sizinle bir kez daha görüşebildiğime sevindim. Kararınızı, ortak kararımızı teyzeme anlattım, yürekten onaylıyor kararımızı... Tek yanlı bir sevgi mutluluk getirmez, tek yanlı saygı da yetersizdir (“saygı” sözcüğünü duyunca Litvinov elinde olmadan başını önüne eğmişti), hem sonra pişmanlık yaşamaktansa şimdiden ayrılmaktır iyi olan. Öyle değil mi teyzeciğim?</p>

  <p class="normal">— Evet, elbette, –dedi Kapitolina Markovna.– Elbette Tatyana’cığım, senin değerini bilmeyen biri... öyle karar verdiyse...</p>

  <p class="normal">Tatyana teyzesinin sözünü kesti:</p>

  <p class="normal">— Teyzeciğim, teyzeciğim, bana verdiğiniz sözü unutmayın. Her zaman şöyle demiyor muydunuz bana: “Tatyana, her şeyden önce gerçek gelir, gerçek ve özgürlük.” Ama her zaman tatlı olmuyor gerçek, özgürlük de öyle... Bunu bilmedikten sonra ne yararları olur zaten?</p>

  <p class="normal">Kapitolina Markovna’nın ak saçlarını sevgiyle öptükten sonra Litvinov’a dönerek devam etti:</p>

  <p class="normal">— Teyzemle karar verdik, Baden’den ayrılıyoruz... Sanırım hepimiz için böylesi daha iyi olacak.</p>

  <p class="normal">Boğuk bir sesle sordu Litvinov:</p>

  <p class="normal">— Ne zaman gidiyorsunuz?</p>

  <p class="normal">Biraz önce İrina’nın da ona aynı şeyi söylediğini hatırlamıştı.</p>

  <p class="normal">Kapitolina Markovna cevap vermek için öne atılacak olduysa da Tatyana omzuna hafifçe dokunup engel oldu ona.</p>

  <p class="normal">— Sanırım çok yakında, –dedi.</p>

  <p class="normal">Litvinov gene o boğuk sesiyle sordu:</p>

  <p class="normal">— Nereye gitmeyi düşündüğünüzü sormama izin verir miydiniz?</p>

  <p class="normal">— Önce Dresden’e, sonra belki de Rusya’ya.</p>

  <p class="normal">Kapitolina Markovna öne atılıp yüksek sesle sordu:</p>

  <p class="normal">— Bu durumda neden öğrenmek istiyorsunuz bunu Grigori Mihayloviç?</p>

  <p class="normal">Tatyana tekrar susturdu teyzesini:</p>

  <p class="normal">— Teyzeciğim, teyzeciğim...</p>

  <p class="normal">Kısa süren bir sessizlikten sonra,</p>

  <p class="normal">— Tatyana Petrovna, –dedi Litvinov,– şu anda ne dayanılmaz ağır, acı duygular içinde olduğumu anlıyorsunuzdur...</p>

  <p class="normal">Tatyana ayağa kalktı.</p>

  <p class="normal">— Grigori Mihayloviç kapatalım bu konuyu... –diye mırıldandı.– Rica ediyorum, sizin için öyle değilse bile, benim için çok ağır olan bu konuyu kapatalım. Sizi daha dün tanımadım, şu anda neler hissetmekte olduğunuzu da çok iyi anlıyorum. Ama konuşmanın, yaralarımızı deşmenin bir yararı yok... (Sustu Tatyana: İçinde kabaran heyecanı bastırmaya, taşan gözyaşlarını içine akıtmaya çalıştığı belliydi. Sonunda başardı bunu.) İyileştiremeyeceğiz bir yarayı deşmenin ne gereği var? Her şeyi zamana bırakalım. Ama şimdi bir ricam olacak sizden Grigori Mihayloviç; size bir mektup vereceğim, onu postaya atınız, bu iyiliğinizi esirgemeyin benden. Benim için çok önemli bir mektuptur bu. Ne yazık ki şu anda teyzemle benim hiç zamanımız yok... Çok minnettar olacağım size. Bir dakika bekleyin... hemen getiriyorum.</p>

  <p class="normal">Kapının eşiğinde bir an durdu Tatyana, Kapitolina Markovna’ya endişeyle baktı. Ama teyzesi çatık kaşlarında, kısılmış dudaklarında sert bir ifadeyle, öylesine ciddi, sert oturuyordu ki, Tatyana ona yalnızca başını eğerek bir işaret yapmakla yetinerek çıktı.</p>

  <p class="normal">Ne var ki Tatyana arkasından kapıyı kapar kapamaz Kapitolina Markovna’nın yüzündeki sert, ciddi ifade bir anda kayboldu. Ayağa kalkıp parmaklarının ucuna basarak Litvinov’un yanına geçti, iyice eğilip Litvinov’un gözlerinin içine bakmaya çalışarak titrek, hıçkırıklı bir fısıltıyla konuşmaya başladı:</p>

  <p class="normal">— Aman Tanrım, nedir bunlar Grigori Mihayloviç: Rüya mı görüyorum ben? Tatyana’cığımdan ayrılıyorsunuz, artık sevmiyorsunuz onu, verdiğiniz sözden dönüyorsunuz! Hem de bunu siz yapıyorsunuz Grigori Mihayloviç! Duvar gibi sağlam, güvenilir Grigori Mihayloviç!.. –Bir an sustu Kapitolina Markovna ama Litvinov’un bir şey söylemesini beklemeden ekledi:– Bunu yapmakla öldürüyorsunuz onu Grigori Mihayloviç. (Yanaklarından aşağı gözyaşları damla damla iniyordu) Böyle sakin göründüğüne bakmayın siz, nasıl bir kişiliği olduğunu bilirsiniz! Hiçbir zaman yakınmaz; kendine acımaz, başkalarının ona acıması gerekir! Bakın ne diyor bana: “Onurumuzu korumalıyız teyzeciğim!” Oysa önümde ölümden başka bir şey görmüyorum ben, o hâlâ onurdan söz ediyor... –Bitişik odada Tatyana’nın sandalyeyi yere vurduğu duyuldu. Kapitolina Markovna sesini daha da alçaltıp sürdürdü konuşmasını:– Evet, ölüm görüyorum önümüzde... Ne olmuş olabilir? Büyü mü yaptılar size yoksa? Daha düne kadar ne güzel, duygulu mektuplar yazıyordunuz ona? Hem sonra, dürüst bir insanın yapacağı şey mi bu? Bilirsiniz, körinançları olmayan, esprit fort<sup class="calibre3"><a href="../Text/kitap_split_175.html#footnote-426-145" id="footnote-426-145-backlink">145</a></sup> bir kadınım ben. Tatyana’cığımı da öyle yetiştirdim, onun da özgür bir ruhu vardır...</p>

  <p class="normal">Bitişik odadan Tatyana’nın sesi duyuldu:</p>

  <p class="normal">— Teyzeciğim!</p>

  <p class="normal">— Ama insanın verdiği söz, onun görevidir Grigori Mihayloviç. Özellikle de sizin, bizim gibi insanlar için... Görevimizi unutacak olursak neyimiz kalır? Geçici bir arzu, bir heves gibi boşlayamayız verdiğimiz sözü! Vicdansızlık olur bu... hatta bir cinayettir. Bu mudur sizin özgürlük dediğiniz?</p>

  <p class="normal">Tatyana’nın sesi tekrar duyuldu:</p>

  <p class="normal">— Teyzeciğim lütfen buraya gelir misin?</p>

  <p class="normal">— Geliyorum yavrum, hemen geliyorum... –Kapitolina Markovna Litvinov’un elini tuttu.– Anladığım kadarıyla kızıyorsunuz Grigori Mihayloviç... (Litvinov’un içinden “Ben mi?! Ben mi kızıyorum?!” diye haykırmak geldi, ama dili tutulmuş gibi bir şey söyleyemedi.) Sizi kızdırmak istemiyorum Grigori Mihayloviç... Tanrım! Benim yapabileceğim bir şey mi bu? Tersine yalvarmak istiyorum size: Henüz vakit varken düşünün biraz, mahvetmeyin kızcağızı, kendi mutluluğunuzu da mahvetmeyin. O hâlâ seviyor sizi Grişa, sana güveniyor, henüz her şey mahvolmuş değil! O seni hiç kimsenin, hiçbir zaman sevemeyeceği kadar seviyor! Bırak şu uğursuz Baden-Baden’i! Birlikte gidelim buradan, kurtar kendini bu büyüden, en önemlisi de: Acı bize, acı...</p>

  <p class="normal">Tatyana bitişik odadan bu kez sabırsızca seslendi:</p>

  <p class="normal">— Ama teyzeciğim!</p>

  <p class="normal">Kapitolina Markovna’nın onu dinlediği yoktu. Israrla sürdürüyordu konuşmasını:</p>

  <p class="normal">— Yalnız “evet” de sen! Gerisini bana bırak... En azından “evet” anlamında başını salla yeter! Hiç değilse bir kerecik salla... işte şöyle, bir kerecik!</p>

  <p class="normal">Litvinov’un o anda ölmeye bile razı olduğu belliydi, ama “evet” diyememiş, başını da sallayamamıştı.</p>

  <p class="normal">Tatyana elinde bir mektupla girdi. Kapitolina Markovna Litvinov’un yanından hemen uzaklaştı. Başını öte yana çevirip, oradaki hesap makbuzlarını, kâğıtları inceliyormuş gibi masanın üzerine eğildi.</p>

  <p class="normal">Litvinov’un yanına gitti Tatyana.</p>

  <p class="normal">— Buyurun, size sözünü ettiğim mektup... Hemen postaneye gideceksiniz, değil mi?</p>

  <p class="normal">Litvinov başını kaldırdı... Karşısında onunla ilgili kararı verecek gerçek bir yargıç duruyordu sanki. Tatyana şimdi daha uzun boylu, endamlı görünmüştü ona. Genç kızın olağanüstü bir güzellikle parlayan yüzü bir heykeli andırmaktaydı. Göğsü inip kalkmıyordu. Antik heykellerin üzerindeki hiton<sup class="calibre3"><a href="../Text/kitap_split_176.html#footnote-426-146" id="footnote-426-146-backlink">146</a></sup> gibi topuklarına kadar kat kat dökülen tek renk, dar bir giysi vardı. Tatyana tam karşıya (ama Litvinov’a değil) bakıyordu. Dümdüz, soğuk bakışı da bir heykelin bakışı gibiydi. Litvinov onun bu bakışında kendisi için verilen hükmü görmüştü. Eğilip Tatyana’nın ona uzattığı kıpırtısız elinden mektubu aldı, bir şey söylemeden çıktı.</p>

  <p class="normal">Kapitolina Markovna Tatyana’ya koştu, ama Tatyana onun kendisini kucaklamasına izin vermedi, uzaklaştırdı onu, başını önüne eğdi, yüzü kıpkırmızı oldu, “Acele edelim!” diyerek yatak odasına yürüdü. Kapitolina Markovna başını önüne eğip onu izledi.</p>

  <p class="normal">Tatyana’nın Litvinov’a verdiği mektubun üzerinde, Tatyana’nın Dresdenli ahbaplarından, mobilyalı küçük dairelerini kiraya veren bir kadının adresi vardı. Litvinov mektubu posta kutusuna attı. Bu küçük kâğıt parçasıyla birlikte bütün geçmişini, bütün hayatını mezara atmış gibi geldi ona. Kent dışına çıktı, bağlar arasında dar patikalarda uzun uzun dolaştı. İnsanın çevresinde vızıldayıp duran sırnaşık bir yaz sineği gibi bir türlü kurtulamadığı kendini küçümseme duygusuna kapılmıştı. Tatyana ile bu son görüşmesinde berbattı... Otele döndükten bir süre sonra otel görevlisine Tatyana ile Kapitolina Markovna’yı sorunca, o otelden ayrıldıktan hemen sonra hanımların tren istasyonuna götürülmelerini istediklerini, posta treniyle bilinmeyen bir yere gittiklerini söylediler. Daha sabahtan eşyaları hazırmış, hesabı da gene sabahtan ödemişler.</p>

  <p class="normal">Anlaşılan Tatyana Litvinov’u otelden uzaklaştırmak amacıyla mektubu postaya atmasını rica etmişti ondan.</p>

  <p class="normal">Litvinov otel kapıcısına, hanımların kendisine bir not bırakıp bırakmadıklarını sordu. Kapıcı bir şey bırakmadıklarını söyledi, onun bu sorusuna şaşırmıştı bile. Besbelli bir haftalığına tutulan daireden kadınların ansızın ayrılmaları onun da tuhafına gitmişti. Litvinov dönüp odasına çıktı, kapıyı kilitledi.</p>

  <p class="normal">Ertesi güne kadar hiç çıkmadı odasından: Gecenin büyük bölümünü masanın başında geçirdi, uzun süre yazdı, yazdıklarını yırttı, tekrar yazdı...</p>

  <p class="normal">İşini bitirdiğinde ortalık aydınlanıyordu. İrina’ya bir mektup yazmıştı.</p>
</body>
</html>
