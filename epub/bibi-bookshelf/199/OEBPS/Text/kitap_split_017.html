<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15">XV</h1>

  <p class="normal">&nbsp;</p>

  <p class="normal">Litvinov İrina’nın yanına girdiğinde salonda epeyce konuk toplanmıştı. Köşede oyun masasında Litvinov’un piknikte gördüğü üç general oturuyordu: Biri şişman, biri asabi, biri de hoşgörülü üç general. Vist oynuyorlardı. Kendilerini bütünüyle oyuna vermişlerdi; kâğıt alışverişlerindeki, sinek asını oynayışlarındaki, bir karo kâğıdı atışlarındaki ciddiyeti, kibri anlatacak sözcükler hiçbir dilde yoktur herhalde... Gören de devletin en önemli sorunlarının nasıl çözümleneceğini konuşuyorlar sanırdı! Genelde sık sık nükteler yapan, aux bourgeois<sup class="calibre3"><a href="../Text/kitap_split_138.html#footnote-426-108" id="footnote-426-108-backlink">108</a></sup> gibi konuşan bu generaller, şimdi oyunla ilgili zorunlu sözcükler dışında hiç konuşmuyorlardı. Yalnızca şişko general bir ara, oyun arasında şöyle demişti: “Ce satané as de pigue!”<sup class="calibre3"><a href="../Text/kitap_split_139.html#footnote-426-109" id="footnote-426-109-backlink">109</a></sup> Litvinov piknikte gördüğü kadın konukları hemen tanıdı; ama daha önce görmedikleri de vardı aralarında. Son derece yaşlı, her an paramparça olacakmış gibi görünen bir kadın vardı: Yelpazesiyle ağzını kapayıp korkunç, koyu gri, çıplak omuzlarını oynatarak, donuk ifadeli gözleriyle Ratmirov’u süzüyordu. Ratmirov yakından ilgileniyordu onunla. İmparatoriçe Yekaterina’nın hayatta kalmış son nedimesi olarak yüksek sosyetede büyük saygı gösterilirdi bu yaşlı kadına. Bir çoban gibi giyinmiş “kraliçe arı” Kontes Ş., etrafı gençlerle çevrilmiş halde pencerenin önünde oturuyordu. Gençlerin arasında, kibirli tavırları, tepesi dümdüz başı ve bir Buhara Hanına veya Romalı Heliogabalus’a yaraşır ruhsuz-vahşi yüzüyle, ünlü zengin ve erkek güzeli Finikov da vardı. Öteki kadın konuk da bir kontesti; Kısaca “Lise” diyorlardı ona. Sarışın, uzun saçlı, soluk yüzlü “ispritizmacıyla” sohbet ediyordu. Hemen yanı başlarında, gene soluk yüzlü, uzun saçlı biri ayakta duruyor, anlamlı anlamlı gülümsüyordu. Bu bay da ispritizmaya inanıyor, ayrıca kehanetlerde bulunuyor ve Vahiy’e ve Talmud’a dayanarak olağanüstü olaylar anlatıyordu. Aslında anlattıklarının hiçbiri gerçekleşmiyordu, ama o hiç umursamadan anlatmayı sürdürüyordu. Piyanonun başında, Potugin’in öylesine nefret ettiği “doğuştan yetenekli” oturuyordu. Dalgın eliyle, d’une main distraite tuşlara basıyor ve umursamaz tavırlarla çevreyi süzüyordu. İrina kanepede Prens Kokó ile, bir zamanların dilberi ve bütün Rusya’nın akıl hocası olan ama uzun zamandır muşmula yüzlü, perhiz yağı kokan, sivri dilli, iğrenç, bir kocakarı enkazına dönüşmüş Bayan X.’nin arasında oturuyordu. Litvinov’u görünce İrina’nın yüzü kıpkırmızı oldu. Litvinov ona doğru yürüyünce ayağa kalktı, kuvvetlice sıktı elini. Üzerinde belli belirsiz, altın süslemeler olan siyah krepon bir tuvalet vardı. Giysisinin altından omuzlarının mat beyazlığı seçiliyordu. Bir anlık kırmızılığın ardından yüzüne tekrar yayılan beyazlıkta ise güzelliğin görkemi vardı. Hem yalnızca görkem değildi bu: Yüzünde, yarı kısık gözlerinde gizli, handiyse şakacı bir sevincin ışıltısı ile dudaklarının, burun deliklerinin çevresinde hafif bir kıpırdanma da dikkati çekiyordu...</p>

  <p class="normal">Ratmirov Litvinov’un yanına geldi, onunla olağan ama alışılmış neşeli tavırlardan uzak bir biçimde selamlaştıktan sonra iki üç bayanla tanıştırdı: Enkazla, “kraliçe arı”yla, Kontes Liza’yla... Kadınlar güler yüz ve nezaket gösterdiler ona. Litvinov onların dünyasının insanı değildi... ancak oldukça, hatta çok yakışıklıydı. Genç yüzünün çizgileri de bayanların dikkatini çekmişti. Ne var ki bu dikkatin sürekliliğini sağlayamamıştı. Sosyeteye yabancılaşmıştı, biraz utanıyordu. Öte yandan şişko general de gözlerini ayırmıyordu ondan. Generalin ısrarlı, ağır bakışı da şöyle diyordu sanki: “Oo! Keklik! Serbest düşünceli seni! Nasıl düştün buraya? Elini uzat bakalım!” İrina Litvinov’un yardımına koştu. Durumu öylesine bir ustalıkla toparlamıştı ki, Litvinov bir anda kendini kapının yanındaki köşede, İrina’nın hemen arkasında bulmuştu. İrina ona bir şey söylemek için her seferinde arkasına dönmek zorunda kalıyor; Litvinov da her seferinde, onun gözalıcı boynunun bükülüşüne büyük bir hazla bakıyor; saçlarının hoş kokusunu içine çekiyordu. Derin ve sakin bir minnettarlık ifadesi İrina’nın yüzünden hiç eksik olmuyordu. Litvinov genç kadının bu gülümsemelerinin, bakışlarının bir minnettarlık ifadesi taşıdığının farkına varmamış olamazdı. Aynı duygu onun içinde de fazlasıyla vardı ve bu vicdanını sızlatıyordu. Hem mutluydu, hem dehşet içinde... Bu arada İrina sürekli olarak şöyle demek istiyordu ona sanki: “Evet, ne diyorsun? Nasıl buldun onları?” Konuklardan biri bir şey söylediğinde veya uygunsuz bir davranışta bulunduğunda (akşam süresince birçok kez tekrarlanmıştı bu), Litvinov İrina’nın bakışında özellikle görüyordu bu soruyu. Bir keresinde tutamamıştı bile kendini İrina, kahkahalarla gülmeye başlamıştı.</p>

  <p class="normal">Körinançlı, doğaüstü her olaya kolayca inanmaya yatkın bir kadın olan Kontes Liza, sarışın ispritizmacıyla Hume’dan<sup class="calibre3"><a href="../Text/kitap_split_140.html#footnote-426-110" id="footnote-426-110-backlink">110</a></sup>, havaya kalkan masalardan, kendi kendine çalan akordiyonlardan vb. doyasıya konuştuktan sonra nihayet, manyetizmanın etkilediği hayvanların olup olmadığını sordu ona.</p>

  <p class="normal">Uzaktan Prens Kokó seslendi:</p>

  <p class="normal">— En azından bir hayvan var öyle. Milvanovski’yi tanıyorsunuzdur sanırım. Yanımda uyuttular onu, inanın horlamaya bile başladı!</p>

  <p class="normal">— Çok kötüsünüz mon prince;<sup class="calibre3"><a href="../Text/kitap_split_141.html#footnote-426-111" id="footnote-426-111-backlink">111</a></sup> Gerçek hayvanlardan söz ediyorum ben, je parle des bêtes.</p>

  <p class="normal">— Mais moi aussi, madame, je parle d’une bête...<sup class="calibre3"><a href="../Text/kitap_split_142.html#footnote-426-112" id="footnote-426-112-backlink">112</a></sup></p>

  <p class="normal">İspritizmacı karıştı söze:</p>

  <p class="normal">— Gerçek hayvanlar da vardır. Sözgelimi, yengeçler.... Sinirleri çok hassastır yengeçlerin, çok kolay katalepsiye girerler.</p>

  <p class="normal">Kontes şaşırdı.</p>

  <p class="normal">— Nasıl? Yengeçler mi? Sahi mi? Ah, gerçekten çok ilginç! Bunu görmeyi çok isterdim!</p>

  <p class="normal">Kontes, yüzü yeni taşbebeklere benzeyen, sert yakalığı kolalı bir gence dönüp (bu genç, yüzünü de, yakalığını da Niagara Şelalesi’nin köpüklerinde, Nil’in sularında ıslattığını, ama bu seyahatlerinden onda hiçbir şey kalmadığını söyler, yalnızca Rus sözcük oyunları yapmayı pek severdi) ekledi:</p>

  <p class="normal">— Bay Lujin... Bay Lujin, bir yengeç bulup getirir misiniz bize lütfen?</p>

  <p class="normal">Lujin sırıtarak:</p>

  <p class="normal">— Canlı mı, çabuk mu? –diye sordu.<sup class="calibre3"><a href="../Text/kitap_split_143.html#footnote-426-113" id="footnote-426-113-backlink">113</a></sup></p>

  <p class="normal">Onun ne demek istediğini anlayamayarak tekrarladı Kontes:</p>

  <p class="normal">— Mais oui yengeç, une écrevisse.<sup class="calibre3"><a href="../Text/kitap_split_144.html#footnote-426-114" id="footnote-426-114-backlink">114</a></sup></p>

  <p class="normal">Kontes Ş. sert bir tavırla söze karıştı:</p>

  <p class="normal">— Ne oluyoruz canım? Yengeç mi dediniz? Bir yen-geç ha?</p>

  <p class="normal">Mösyö Verdier’nin salonda bulunmamasına canı çok sıkılmıştı. O son derece kibar Fransız’ı İrina’nın neden davet etmediğini bir türlü anlayamıyordu. Uzun süredir konuşulanlardan bir şey anlayamayan “enkaz” (üstelik kulakları duymuyordu, üzerine de büyük bir ağırlık çökmüştü, yalnızca başını sallayıp duruyordu) şöyle dedi:</p>

  <p class="normal">— Oui, oui vous allez voir.<sup class="calibre3"><a href="../Text/kitap_split_145.html#footnote-426-115" id="footnote-426-115-backlink">115</a></sup> Lütfen, Bay Lujin...</p>

  <p class="normal">Genç adam öne eğilerek selam verdikten sonra çıktı. Biraz sonra döndü. Arkasından bir garson, elinde kocaman, siyah bir yengecin olduğu tabakla, sırıtarak girdi salona.</p>

  <p class="normal">— Voici, madame!<sup class="calibre3"><a href="../Text/kitap_split_146.html#footnote-426-116" id="footnote-426-116-backlink">116</a></sup> –diye haykırdı Lujin. Şimdi yengeç operasyonuna başlayabiliriz. Ha, ha, ha! (Ruslar yaptıkları espriye genelde önce kendileri güler.)</p>

  <p class="normal">Prens Kokó bir yurtsever ve ulusal her şeyin savunucusu olarak hoşgörüyle güldü:</p>

  <p class="normal">— He, he, he!</p>

  <p class="normal">(Yalnız buna şaşırmamasını, öfkelenmemesini rica ediyoruz okurdan: Aleksandrovski Tiyatrosu’nun parterinde oturmuş, oranın havasına kendini kaptırmış herkes bundan daha kötü sözcük oyunlarını alkışlamadı mı?)</p>

  <p class="normal">— Merci, merci, –dedi kontes.– Allons, allons, monsieur Fox, montrez-nous ça.<sup class="calibre3"><a href="../Text/kitap_split_147.html#footnote-426-117" id="footnote-426-117-backlink">117</a></sup></p>

  <p class="normal">Garson tabağı yuvarlak masanın üzerine koydu. Konuklar arasında bir hareketlenme oldu. Birkaç baş öne uzandı. Yalnızca, köşedeki masada vist oynayan generaller mağrur-ilgisiz duruşlarını bozmamışlardı. İspritizmacı saçlarını şöyle bir karıştırdı, kaşlarını çatıp masaya yaklaştı, ellerini kaldırıp havada birtakım hareketler yapmaya başladı: Yengeç şöyle bir kabardı, geri geri çekildi, kıskaçlarını dikti. İspritizmacı el hareketlerini çabuklaştırarak sürdürüyor, yengeç gene geri geri çekiliyordu.</p>

  <p class="normal">— Mais que doit-elle donc faire?<sup class="calibre3"><a href="../Text/kitap_split_148.html#footnote-426-118" id="footnote-426-118-backlink">118</a></sup> –dedi kontes.</p>

  <p class="normal">Bay Foks, ellerini tabağın üzerinde hızla silkeleyerek, koyu bir Amerikan aksanıyla cevap verdi:</p>

  <p class="normal">— Elle doâ rester immobile et se dresser sur sa quiou.<sup class="calibre3"><a href="../Text/kitap_split_149.html#footnote-426-119" id="footnote-426-119-backlink">119</a></sup></p>

  <p class="normal">Ama manyetizmanın bir etkisi olmamıştı, yengeç geri geri gitmeyi sürdürüyordu.</p>

  <p class="normal">İspritizmacı şu anda gücünün yerinde olmadığını söyleyip, canı sıkkın bir tavırla masadan uzaklaştı. Kontes Bay Hume’un başına bile bazen böyle durumların geldiğini söyleyerek teselli etmeye çalıştı onu... Prens Kokó doğruladı kontesi. Vahiy ve Talmud erbabı konuk da usulca yaklaştı masaya, parmaklarını hızlı hızlı oynatarak, şansını denemek amacıyla yengece doğru birtakım hareketler yapmaya başladı ama o da bir sonuç alamadı: Yengeç uyuyacak gibi değildi. O zaman garsonu çağırdılar, yengeci götürmesini söylediler. Garson gene sırıtarak alıp götürdü yengeci. Kapının dışında onun nasıl bir kahkaha attığını duymuştu salondakiler... Daha sonra mutfakta çok güldüler über diese Russen.<sup class="calibre3"><a href="../Text/kitap_split_150.html#footnote-426-120" id="footnote-426-120-backlink">120</a></sup> Yengeç olayı süresinde minör sesler üzerinde durarak tuşlara basmayı sürdüren “doğuştan yetenek” (neler olacağını bilemiyordu çünkü), sonunda değişmez valsini çalmaya başladı, doğal olarak konuklar kendisini heyecanla alkışladı. Alkışlar karşısında yarışma heyecanına kapılan bizim eşsiz amatör müzik üstadımız Kont H. (I. bölüme bakınız), kendisinin olduğunu iddia ettiği (aslında bütünüyle Offenbach’dan aşırılma) bir şarkı söylemeye başladı. Nakarat bölümü olan “quel oeuf? quel boeuf?”<sup class="calibre3"><a href="../Text/kitap_split_151.html#footnote-426-121" id="footnote-426-121-backlink">121</a></sup> dizelerini oynak bir biçimde söylerken salondaki kadınların hemen hepsi başlarını sağa sola sallıyordu. Kadınlardan biri hafiften, pek anlaşılmaz bir biçimde “Charmant! charmant!”<sup class="calibre3"><a href="../Text/kitap_split_152.html#footnote-426-122" id="footnote-426-122-backlink">122</a></sup> diye mırıldanınca öteki kadınların dudaklarında da dolaşmıştı aynı mırıltı. İrina bir kez daha bakıştı Litvinov’la. Aynı gizli, alaylı gülümseme bir kez daha belirdi dudaklarında... Birkaç dakika sonra ise Prens Kokó (soylular sınıfı çıkarlarının bu amansız savunucusu) ispritizmacının karşısında kişisel itirazlarını sıralamaya kalkıştı, sonunda sözü her zaman tekrarladığı Rusya’da mülkiyet kavramının temelinden sarsıldığı konusuna getirip, bu arada kuşkusuz demokratlara da çatmadan edemeyince İrina’nın gülümsemesine alaycı bir ifade karışmıştı. İspritizmacının Amerikan damarı kabardı, Prens Kokó ile tartışmaya başladı. Prens ortada herhangi bir neden olmamasına karşın, her zamanki gibi bağırarak konuşuyordu. Durmadan “C’est absurde! cela n’a pas le sens commun!”<sup class="calibre3"><a href="../Text/kitap_split_153.html#footnote-426-123" id="footnote-426-123-backlink">123</a></sup> diye tekrarlıyordu. Milyoner Finikov kime yönelik olduğu anlaşılmayan, birçok kaba şey söyledi; Talmud erbabı onu savundu; Kontes Ş. titremeye başladı... Sözün kısası Gubarev’in evinde olduğu gibi burada da her kafadan bir ses çıkmaya başlamıştı. Aradaki tek fark burada içki ve sigara dumanı olmaması ve kıyafetlerin çok daha düzgün görünmesiydi. Ratmirov sessizliği sağlamaya çalışıyordu. Generaller durumdan hoşnutsuzluklarını belirttiler. Boris’in sesi duyuldu: “Encore cette satanée politique!”<sup class="calibre3"><a href="../Text/kitap_split_154.html#footnote-426-124" id="footnote-426-124-backlink">124</a></sup> Ama bunun pek etkisi olmadı. Salonda bulunan yumuşak-sert üst düzey bir devlet adamı le résumé de la question en peu de mots<sup class="calibre3"><a href="../Text/kitap_split_155.html#footnote-426-125" id="footnote-426-125-backlink">125</a></sup> açıklamaya kalkışınca kendisini dinleyen olmadı. Gerçekten de anlaşılmaz bir şeyler gevelemiş, aynı şeyi birkaç kez tekrarlamıştı ki, la question’un ne olduğunu kendisinin de bilmediği, başka çıkış yolunun da olmadığı anlaşılmıştı. Öte yandan İrina da tartışanları alttan alttan kışkırtmaktaydı. Bir yandan da başını hafifçe eğerek Litvinov’a bakıyordu... Litvinov ise büyülenmiş gibi oturuyor, bir şey duymuyor, yalnızca o ışıl ışıl gözlerin ona tekrar bakacağı, o soluk, zarif, öfkeli, harika yüzün ona döneceği zamanı bekliyordu... Sonunda bayanlar başkaldırıp tartışmaya son verilmesini talep ettiler... Ratmirov müzik üstadından şarkısını bir kez daha söylemesini rica etti, doğuştan yetenekli de kendi valsini çaldı...</p>

  <p class="normal">Litvinov gece yarısını geçerken, bütün konuklar dağıldıktan sonra ayrıldı. Akşam süresince bir parça ilginç olabilecek tüm konulardan özellikle kaçınılarak, birçok şey konuşulmuştu. Generaller o pek ciddi oyunlarını bitirdikten sonra konuşmalara gene pek ciddi tavırlarla katılmışlardı. Bu önemli kişilerin katılması konuşmaları hemen etkilemişti. Söz, isimlerinden, sanatlarından salonda herkesin (anlaşıldığı kadarıyla) kısa da olsa bilgi sahibi olduğu Paris’in yarı soylu, ünlü kişilerinden açıldı. Sardou’nun son piyesinden, About’nun romanından, “La Traviata”daki Bayan Patti’den bahsettiler. Biri “sekreter”, au secrétaire oynamayı önerdi, ama oyun başarılı olmadı. Pek sıradan, gramer hatalarıyla dolu sorular soruldu. Şişman general bir gün “Qu’est ce que l’amour?”<sup class="calibre3"><a href="../Text/kitap_split_156.html#footnote-426-126" id="footnote-426-126-backlink">126</a></sup> sorusuna şöyle cevap verdiğini anlattı: “Une colique remontée au coeur.”<sup class="calibre3"><a href="../Text/kitap_split_157.html#footnote-426-127" id="footnote-426-127-backlink">127</a></sup> Hemen arkasından da bu söylediğine kuru kahkahalarla kendi güldü. Enkaz yelpazesini savurarak onun eline vurdu. Bu sert hareketi yaşlı kadının beyaz saçlarından bir buklenin alnına düşmesine neden oldu. Kendini yetiştirmiş uzun boylu konuk, Tuna’nın ötesinde Ortodoks propagandanın zorunluluğundan söz etti. Ama konuklardan bir onay sözcüğü duymayınca sesini kısıp sustu. Daha çok Hume’den konuşuluyordu. “Kraliçe arı” bile, onun ellerinin bedeninde nasıl dolaştığını, bunu gözleriyle gördüğünü, hatta kendi yüzüklerinden birini onun parmağına geçirdiğini anlattı. İrina da gerçek bir zafer kazanmış gibiydi: Litvinov çevresinde sürdürülen konuşmalara birazcık daha dikkat etmiş olsaydı bu saçma, anlamsız konuşmalarda tek bir içten sözcük, ileri sürülen tek bir işe yarar düşünce, tek bir yeni konu bulamazdı. Haykırışların, yüksek sesle konuşmaların hiçbirinde en küçük bir canlılık yoktu. Eleştirilerde bile bir heyecan hissedilmiyordu. Ancak kimi zaman sahte bir vatanseverlik öfkesi veya yapmacık, küçümser bir umursamazlık maskesi altından olası kayıplar için, gelecek kuşakların unutmayacağı birkaç ismin kaybolma olasılığı için ağlamaklı bir korkunun, diş gıcırtısıyla dışavurulması vardı... Bütün bu döküntülerin, çöplerin altından bir damlacık olsun canlılık çıksaydı bari! Bütün bu kafaları, bu ruhları nasıl bir köhnelik, gereksiz saçmalıklar, ne kötü anlamsızlıklar doldurmuştu. Üstelik bu yalnızca o akşama, o topluluğa özgü de değildi; evde de hayatlarının günü, her anı olanca genişliği, olanca derinliğiyle bu düşüncelerle doluydu kafalarının içi! Sonuç olarak büyük bir cehaletti bu! İnsan hayatını güzelleştiren şeylere karşı ne muazzam bir anlayışsızlık!</p>

  <p class="normal">Litvinov’la vedalaşırken İrina gene kuvvetlice sıktı genç adamın elini, önemli bir şey söylemek istiyormuş gibi fısıldadı ona:</p>

  <p class="normal">— Evet, nasıl? Hoşnut kaldınız mı? Yeterince gördünüz mü? Nasıl, iyi miydi?</p>

  <p class="normal">Litvinov cevap vermedi, yalnızca sessizce selam vermekle yetindi.</p>

  <p class="normal">İrina kocasıyla yalnız kalınca kendi yatak odasına gitmek üzere yürüdü... Kocası (şömineye yaslanmış, sigarasını içiyordu) onu durdurdu.</p>

  <p class="normal">— Je vous ai beaucoup admirée ce soir, madame. Vous vous êtes parfaitement moquée de nous tous.<sup class="calibre3"><a href="../Text/kitap_split_158.html#footnote-426-128" id="footnote-426-128-backlink">128</a></sup></p>

  <p class="normal">İrina ilgisiz bir tavırla karşılık verdi:</p>

  <p class="normal">— Pas plus fois-ci que les autres.<sup class="calibre3"><a href="../Text/kitap_split_159.html#footnote-426-129" id="footnote-426-129-backlink">129</a></sup></p>

  <p class="normal">— Bu söylediğinizi nasıl anlamamı arzu ederdiniz? –diye sordu Ratmirov.</p>

  <p class="normal">— Nasıl isterseniz öyle.</p>

  <p class="normal">— Hım. C’est clair.<sup class="calibre3"><a href="../Text/kitap_split_160.html#footnote-426-130" id="footnote-426-130-backlink">130</a></sup> –dedi Ratmirov ve sigarasının külünü küçük parmağının uzun tırnak ucuyla yavaşça silkeledikten sonra ekledi:– Sahi, şimdi aklıma geldi! Şu yeni dostunuz, adı neydi? Bay Litvinov sanırım... Zeki biri olarak ün yapmıştır herhalde.</p>

  <p class="normal">Litvinov’un adını duyunca İrina birden durup geri döndü.</p>

  <p class="normal">— Ne demek istiyorsunuz?</p>

  <p class="normal">General gülümsedi.</p>

  <p class="normal">— Hep susuyor... Anlaşılan, bir pot kırmaktan korkuyordu.</p>

  <p class="normal">İrina da gülümsedi ama kocasınınkinden çok değişik bir gülümsemeyle.</p>

  <p class="normal">— Bazıları gibi konuşmasındansa... susması çok daha iyidir.</p>

  <p class="normal">Ratmirov yapmacık bir alçakgönüllülükle:</p>

  <p class="normal">— Attrapé!<sup class="calibre3"><a href="../Text/kitap_split_161.html#footnote-426-131" id="footnote-426-131-backlink">131</a></sup> –diye mırıldandı.– Şaka bir yana, çok ilginç bir yüzü var. Sanki... dikkatini yalnızca bir şey üzerinde yoğunlaştırmış gibi... Duruşu pek bir... (General kravatını düzeltti, başını arkaya atıp aynada bıyığına baktı.) Yanılmıyorsam öteki dostunuz Bay Potugin gibi o da cumhuriyetçilerden. O da suskun akıllılardan yani...</p>

  <p class="normal">İrina’nın iri iri açılmış aydınlık gözlerinin üzerinde kaşları ağır ağır yukarı kalktı, dudakları çarpılır gibi büzüldü. Kocasının söylediğiyle pek ilgileniyormuş gibi sordu:</p>

  <p class="normal">— Neden söylüyorsunuz bunları Valerian Vladimiroviç? Boşuna konuşuyorsunuz... Şu anda Rusya’da değiliz, kulak asan olmaz sözlerinize...</p>

  <p class="normal">Ratmirov şöyle bir silkindi. Gırtlaktan gelen hırıltılı bir sesle karşılık verdi:</p>

  <p class="normal">— Yalnızca benim düşüncem değil bu İrina Pavlovna, herkes o bayın bir cumhuriyetçi olduğunu söylüyor.</p>

  <p class="normal">— Gerçekten mi? Bu herkes dediğiniz kimler?</p>

  <p class="normal">— Mesela Boris...</p>

  <p class="normal">— Nasıl? Onun da mı bu konuda düşünce belirtmesi gerekti?</p>

  <p class="normal">İrina üşümüş gibi omuzlarını kaldırdı, parmaklarının ucuyla yavaşça ovuşturdu omuz başlarını.</p>

  <p class="normal">— Evet, –dedi Ratmirov,– onun da... evet, onun da... Dikkat ettim de kızmış gibisiniz İrina Pavlovna; oysa kimlerin kızdığını bilirsiniz...</p>

  <p class="normal">— Ben mi kızıyorum? Ne diye kızacakmışım?</p>

  <p class="normal">— Bilmiyorum. Belki de onunla ilgili... düşüncemi size açmam canınızı sıkmıştır...</p>

  <p class="normal">Ratmirov gülümsedi.</p>

  <p class="normal">— Onunla ilgili mi? –diye sordu İrina.– Ah lütfen uzatmadan, açık konuşun benimle. Yorgunum, yatıp uyumak istiyorum. (Masanın üzerindeki şamdanı aldı.) Kiminle ilgili?</p>

  <p class="normal">— Şu Bay Litvinov’la... Epey ilginizi çektiğinden kuşkum yok artık...</p>

  <p class="normal">İrina şamdanı tuttuğu elini havaya kaldırdı (kandilin alevi kocasının tam yüzüne gelmişti), dikkatle, handiyse merakla kocasının gözlerinin içine baktı ve birden kahkahalarla gülmeye başladı.</p>

  <p class="normal">Ratmirov kaşlarını çatıp sordu:</p>

  <p class="normal">— Neyiniz var sizin?</p>

  <p class="normal">İrina kahkahalarla gülmeyi sürdürüyordu. Ratmirov ayağını yere vurarak tekrarladı:</p>

  <p class="normal">— Neyiniz var?</p>

  <p class="normal">Kendini aşağılanmış, küçük düşürülmüş hissediyordu. Öte yandan karşısında öylesine rahat, cesurca dikilen kadının güzelliğinden de ister istemez etkileniyordu... ona acı veriyordu handiyse bu güzellik. Kadının olağanüstü güzelliğini apaçık görüyordu; bronz, ağır şamdanı sıkıca kavramış zarif parmaklarının ucunda tırnaklarının gözalıcı kırmızı parlaklığı bile kaçmamıştı gözünden... Bu daha da derinleştiriyordu içindeki acıyı. Bu arada İrina kahkahalar atmaya devam ediyordu.</p>

  <p class="normal">— Nasıl? Siz ha? Kıskanıyorsunuz demek? –dedi neden sonra ve kocasına arkasını dönüp salondan çıktı. Kapının ardından “Kıskanıyor!” dediği ve ardından kahkahaları duyuldu.</p>

  <p class="normal">Ratmirov asık suratla karısının arkasından baktı –o anda bile karısının zarif endamının, hareketlerinin çekiciliğini hazla izlemekten kendini alamamıştı–, sigarasını şöminenin mermerine sertçe bastırarak söndürdükten sonra fırlatıp attı. Yüzü birden sararmıştı, altçenesi titriyordu. Donuk, tuhaf bakışı, bir şey arıyormuş gibi yerde dolaştı... Yüzünün tüm zarafeti kaybolmuştu. Bu ifadenin bir benzeri Beyaz Rus köylüleri kırbaçlarken belirmişti yüzünde.</p>

  <p class="normal">Otele dönünce masaya oturdu Litvinov, başını ellerinin arasına alıp uzun süre hareketsiz kaldı. Neden sonra kaldırdı başını, masanın çekmecesini açtı, oradan bir el çantası çıkardı, çantanın iç gözünden Tatyana’nın resmini aldı. Nişanlısının (her eski fotoğrafta olduğu gibi) bozulmuş, silikleşmiş yüzüne hüzünle baktı. Litvinov’un nişanlısı Tatyana katışıksız Rus soyundan, sarışın, biraz dolgunca bir kızdı. Hafif keskince yüz çizgilerinde, açık kestane rengi, olağanüstü güzel gözlerinde, her an güneş vuruyormuş gibi sürekli aydınlık alnında aşırı derecede bir iyilik, içtenlik, yumuşaklık ifadesi vardı. Litvinov uzun süre gözlerini ayıramadı fotoğraftan, sonra usulca uzağına itti onu, tekrar başını ellerinin arasına aldı. Bir süre sonra fısıldadı kendi kendine: “Her şey bitti! İrina! İrina!”</p>

  <p class="normal">Ancak şimdi anlıyordu İrina’ya âşık olduğunu, onunla Eski Şato’da ilk kez karşılaştıkları andan beri ona çılgınca âşık olduğunu, o andan sonra onu bir an bile unutmadığını... Oysa birkaç saat öncesine kadar biri çıkıp ona bunu söylese ne kadar şaşırırdı!</p>

  <p class="normal">Dayanılmaz acılar içinde durmadan tekrarlıyordu:</p>

  <p class="normal">— Ya Tatyana, Tatyana’cığım, ah Tanrım! Tatyana’cığım! Tatyana’cığım!</p>

  <p class="normal">Bu aradaysa yastaymış gibi siyah bir tuvalet giymiş İrina’nın görüntüsü, dingin bir zafer parlaklığıyla, yüzünün mermer beyazlığıyla canlanıyordu hayalinde.</p>
</body>
</html>
