<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_21">XXI</h1>

  <p class="normal">&nbsp;</p>

  <p class="normal">İki saat sonra İrina kanepede Litvinov’un yanında, iki elini onun omzuna koymuş oturuyor, ona şöyle diyordu:</p>

  <p class="normal">— Grigori neyin var? Hazır yanımızda kimse yokken söyle bana, hadi...</p>

  <p class="normal">— Benim mi neyim var? –dedi Litvinov.– Mutluyum, mutluyum, işte o kadar...</p>

  <p class="normal">İrina başını önüne eğip gülümsedi, derin bir soluk aldı.</p>

  <p class="normal">— Sorumun cevabı değil bu sevgilim.</p>

  <p class="normal">Litvinov düşündü.</p>

  <p class="normal">—İlle de öğrenmek istiyorsan... (İrina gözlerini iri iri açıp başını hafifçe geri çekti) Bugün nişanlıma her şeyi söyledim.</p>

  <p class="normal">— Nasıl her şeyi? Adımı da söyledin mi yoksa?</p>

  <p class="normal">— İrina Tanrı aşkına, nasıl böyle bir şey düşünebiliyorsun! Ben nasıl senin...</p>

  <p class="normal">Litvinov bunu söylerken ellerini bile çırpmıştı.</p>

  <p class="normal">— Neyse affedersin... affedersin. Peki ne söyledin ona?</p>

  <p class="normal">— Onu artık sevmediğimi.</p>

  <p class="normal">— Nedenini sordu mu?</p>

  <p class="normal">— Başka birini sevdiğimi, ayrılmak zorunda olduğumuzu saklamadım.</p>

  <p class="normal">— Ee... ne dedi? Kabul etti mi?</p>

  <p class="normal">— Ah İrina! Harika bir insandır o! Ruhu özveriyle, yüce gönüllülükle doludur!</p>

  <p class="normal">— İnanırım, inanırım... Ama yapabileceği başka bir şey yoktu ki...</p>

  <p class="normal">— Hayatını mahveden, kendini aldatan, acımasızca terk eden insana, yani bana ne en küçük bir sitemde bulundu, ne de acı bir söz söyledi....</p>

  <p class="normal">İrina tırnaklarına bakıyordu.</p>

  <p class="normal">— Söylesene Grigori, seviyor muydu seni?</p>

  <p class="normal">— Evet İrina, seviyordu...</p>

  <p class="normal">Bir şey söylemedi İrina, eteğini düzeltti,</p>

  <p class="normal">— Doğrusunu istersen, –diye başladı,– neden ona açıklamada bulunmayı gerekli gördüğünü tam anlayabilmiş değilim.</p>

  <p class="normal">— Ne demek neden İrina? Ona, onun gibi temiz, saf bir insana yalan söylememi, ikiyüzlülük etmemi ister miydin? Sanıyor musun ki...</p>

  <p class="normal">İrina Litvinov’un sözünü kesti:</p>

  <p class="normal">— Benim bir şey sandığım yoktu. İtiraf edeyim ki onu pek az düşünüyordum... Aynı anda iki kişiyi birden düşünemem ben.</p>

  <p class="normal">— Yani demek istiyorsun ki...</p>

  <p class="normal">İrina Litvinov’un sözünü bir kez daha kesti:</p>

  <p class="normal">— Peki sonuç ne oldu? Senin o saf, temiz dediğin kız gidiyor mu buradan?</p>

  <p class="normal">— Bu konuda hiçbir şey bilmiyorum, –dedi Litvinov.– Bir kez daha görüşmeliyim onunla. Burada kalacağını sanmıyorum.</p>

  <p class="normal">— Demek öyle! Yolu açık olsun öyleyse!</p>

  <p class="normal">— Evet, kalmaz burada, gider. Zaten şimdi benim düşündüğüm de o değil. Ben şimdi senin söylediğini, verdiğin sözü düşünüyorum.</p>

  <p class="normal">İrina kaşlarının altından şöyle bir baktı Litvinov’a.</p>

  <p class="normal">— Nankör! Hâlâ memnun değil misin?</p>

  <p class="normal">— Hayır İrina, değilim. Beni mutlu ettin, ama gene de memnun değilim. Sanırım anlıyorsundur beni.</p>

  <p class="normal">— Yani ben...</p>

  <p class="normal">— Evet anlıyorsun beni. Dediklerini, bana neler yazdığını hatırla. Başkasıyla paylaşamam ben seni. Hayır, hayır, zavallı bir gizli âşık rolünü kabul edemem. Yalnızca kendi hayatımı değil, bir başkasının hayatını da serdim ayaklarının altına, her şeyden vazgeçtim, geri dönmemek üzere, acımadan her şeyi gözden çıkardım, parça parça ettim. Ayrıca verdiğin sözü tutacağına, hayatını benimkiyle birleştireceğine inanıyorum... bundan kuşkum da yok...</p>

  <p class="normal">— Seninle gelmemi mi istiyorsun? Buna hazırım... (Litvinov büyük bir coşkuyla kapandı İrina’nın ellerine.) Hazırım, verdiğim sözden de dönmüş değilim. İyi ama karşı karşıya kalacağın zorlukları iyice düşünüp... maddi imkânları hazırladın mı?</p>

  <p class="normal">— Ben mi? Henüz bir şey düşünmüş, hazırlamış değilim. Yeter ki sen “evet” de, yapmam gerekenleri söyle, bir aya kalmaz her şey hazır olur...</p>

  <p class="normal">— Bir aya mı? İki hafta sonra İtalya’ya gidiyoruz biz.</p>

  <p class="normal">— İki hafta da yeter bana. Ah İrina! Önerimi soğuk karşılar gibisin. Belki de fazla hayalperest buluyorsundur beni. Ama çocuk değilim ben. Hayallerle yaşamaya alışık değilim. Bunun ne ürkütücü bir adım olduğunu, üzerime ne büyük bir sorumluluk aldığımı biliyorum. Ancak başka çıkar yolum yok. Ayrıca, senin için kurban ettiğim o kızın gözünde aşağılık bir yalancı olmayı sürdürmemek için geçmişimle bütün bağlarımı koparıp atmam gerekecek...</p>

  <p class="normal">Birden şöyle bir doğruldu İrina. Gözleri çakmak çakmaktı.</p>

  <p class="normal">— Beni bağışlayın Grigori Mihayloviç! –dedi.– Kararımı verir, bir erkeğe gidecek olursam, o erkek bunu benim için, yalnızca benim için yapan bir erkek olacaktır; yoksa damarlarında kan yerine su ve süt, du lait coupé<sup class="calibre3"><a href="../Text/kitap_split_169.html#footnote-426-139" id="footnote-426-139-backlink">139</a></sup> dolaşan uyuşuk bir kızın karşısında küçük düşmekten korkan bir erkek değil! Ayrıca şunu da söyleyeyim size: Doğrusu yakınlık gösterdiğim bir erkeğin acınmayı hak ettiğini, zavallı bir durumda olduğunu ilk kez duyuyorum. Biliyorum, bundan daha zavallı bir rol de vardır: Ruhunda nelerin olup bittiğinden haberi olmayan bir insanın oynadığı rol!</p>

  <p class="normal">Bu kez Litvinov şöyle bir doğruldu.</p>

  <p class="normal">— İrina... –diye başlayacak oldu.</p>

  <p class="normal">Ama İrina birden ellerini alnına bastırdı, titreyerek Litvinov’un göğsüne koydu başını, kadınlarda pek görülmeyen bir güçle boynuna sarıldı.</p>

  <p class="normal">— Bağışla beni, bağışla beni! –diye başladı titreyen bir sesle.– Affet beni Grigori! Şımarık, iğrenç, kıskanç, kötü bir kadın olduğumu görüyorsun işte! Senin yardımına, hoşgörüne ne kadar ihtiyacım olduğunu görüyorsun! Kurtar beni Grigori, bütünüyle mahvolmadan önce çıkar al beni bu dipsiz uçurumdan! Bu insanlardan, bu dünyadan uzak bir yere, güzel, özgür bir dünyaya kaçalım... Senin İrina’n orada belki onun için yapacağın fedakârlıkları sonunda hak edecektir... Gücenme bana, bağışla beni sevgilim. Şunu da bil ki ne dersen yapacağım, beni götüreceğin her yere seninle geleceğim!</p>

  <p class="normal">Litvinov’un yüreği altüst olmuştu. İrina genç, kıvrak bedenini Litvinov’un bedenine daha güçlü bastırıyordu. Litvinov eğilip onun hoş kokulu, dağınık saçlarını kokladı. Minnet duygusunun sarhoşluğuyla, tutkusuyla cesaretlenip İrina’nın saçlarını okşamaya, öpmeye başladı.</p>

  <p class="normal">— İrina, İrina, meleğim benim...</p>

  <p class="normal">Birden başını kaldırdı İrina, kulak kabarttı...</p>

  <p class="normal">— Kocamın ayak sesi bu, –diye fısıldadı.– Odasına geçti...</p>

  <p class="normal">Hemen uzaklaştı Litvinov’un yanından, koltuğa oturdu. Litvinov kalkacak oldu...</p>

  <p class="normal">İrina gene fısıldayarak:</p>

  <p class="normal">— Nereye gidiyorsun? –dedi.– Otur. Senden kuşkulanıyor zaten. Yoksa korkuyor musun ondan? –İrina kapıdan gözünü ayırmıyordu.– Evet kocam bu; şimdi buraya gelir. Bir şeyler anlat bana, konuş benimle. –Litvinov hemen o anda anlatacak bir şey bulamamıştı; İrina sesini yükseltti:– Yarın tiyatroya gelmeyecek misiniz? “Le Verre d’eau” oynuyor. Eski bir oyun... Plessi de rolünü pek abartıyor... –Sesini alçaltıp ekledi:– Sıtma nöbeti geçiriyor gibiyiz; böyle olmaz... Önce her şeyi etraflıca düşünmeliyiz. Yalnız, uyarayım seni, benim bütün param kocamdadır; mais j’ai mes bijoux.<sup class="calibre3"><a href="../Text/kitap_split_170.html#footnote-426-140" id="footnote-426-140-backlink">140</a></sup> İstersen İspanya’ya gideriz. –Tekrar yükseltti sesini:– Şu artistler de neden hep şişman olurlar? Sözgelimi, Madeleine Brohan... –Tekrar alçak sesle ekledi:– Hadi bir şeyler söylesene, öyle sessiz oturma. Başım dönmeye başladı. Ama bana güvenmelisin... Yarın nereye geleceğini bildiririm sana. Ama nişanlına her şeyi anlatman hiç iyi olmamış... –Birden haykırdı:– Ah, mais c’est charmant!<sup class="calibre3"><a href="../Text/kitap_split_171.html#footnote-426-141" id="footnote-426-141-backlink">141</a></sup></p>

  <p class="normal">Sinirli sinirli gülümseyerek şalının dantelini çekip kopardı. Bitişik odadan Ratmirov’un sesi duyuldu:</p>

  <p class="normal">— Girebilir miyim?</p>

  <p class="normal">— Elbette... buyurun.</p>

  <p class="normal">Kapı açıldı, general eşikte göründü. Litvinov’u görünce yüzünü buruşturdu, ama gene selam verdi, yani bedeninin üst bölümünü hafifçe eğdi.</p>

  <p class="normal">— Konuğun olduğunu bilmiyordum, je vous demande pardon de mon indiscrétion.<sup class="calibre3"><a href="../Text/kitap_split_172.html#footnote-426-142" id="footnote-426-142-backlink">142</a></sup> Baden’inizde hâlâ eğlenebiliyor musunuz bay... Litvinov?</p>

  <p class="normal">General Ratmirov Litvinov’un adını o anda hatırlayamamış gibi, bir an duraksadıktan sonra söylüyordu hep... Selam verirken şapkasını abartılı biçimde kaldırmakla da onu küçümsediğini belirtmek ister gibiydi.</p>

  <p class="normal">— Burada sıkılmıyorum ben, bay le général.</p>

  <p class="normal">— Gerçekten mi? Ben çok sıkıldım. Yakında gidiyoruz buradan, öyle değil mi İrina Pavlovna. Assez de Baden comme ça.<sup class="calibre3"><a href="../Text/kitap_split_173.html#footnote-426-143" id="footnote-426-143-backlink">143</a></sup> Bu arada sizin şansınıza oynadım ve beş yüz frank kazandım.</p>

  <p class="normal">İrina elini cilveli bir tavırla uzattı kocasına.</p>

  <p class="normal">— Nerede paralar? Versenize... Harçlık yaparım.</p>

  <p class="normal">— Sonra... sonra... Ne o, bay... Litvinov, gidiyor musunuz?</p>

  <p class="normal">— Evet efendim, gördüğünüz gibi kalktım.</p>

  <p class="normal">Ratmirov bedeninin üst bölümünü gene hafifçe eğdi.</p>

  <p class="normal">— Yakında görüşmek üzere!</p>

  <p class="normal">— Güle güle Grigori Mihayloviç, –dedi İrina da.– Sözümü tutacağım...</p>

  <p class="normal">— Ne sözü? Öğrenebilir miyim? –diye sordu kocası.</p>

  <p class="normal">İrina gülümsedi.</p>

  <p class="normal">— Hiç canım... aramızda önemsiz bir şey. C’est à propos du voyage... où il vous plaira.<sup class="calibre3"><a href="../Text/kitap_split_174.html#footnote-426-144" id="footnote-426-144-backlink">144</a></sup> Stahl’ın eserini bilirsin...</p>

  <p class="normal">— Ah! Bilmez olur muyum... Harika gravürler vardı.</p>

  <p class="normal">Ratmirov karısından hoşnut görünüyordu: Ona “sen” diye hitap ediyordu.</p>
</body>
</html>
