<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Tiyatro-Scanei</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre5" id="calibre_toc_17">Actus Tertius</h2>

  <p class="normal">NUTRIX</p>

  <p class="normal">Alumna, celerem quo rapis tectis pedem?</p>

  <p class="normal">resiste et iras comprime ac retine impetum.</p>

  <p class="normal">incerta qualis entheos gressus tulit</p>

  <p class="normal">cum iam recepto maenas insanit deo</p>

  <p class="normal">Pindi nivalis vertice aut Nysae iugis,</p>

  <p class="normal">talis recursat huc et huc motu effero,</p>

  <p class="normal">furoris ore signa lymphati gerens.</p>

  <p class="normal">flammata facies, spiritum ex alto citat,</p>

  <p class="normal">proclamat, oculos uberi fletu rigat,</p>

  <p class="normal">renidet: omnis specimen affectus capit.</p>

  <p class="normal">haeret: minatur aestuat queritur gemit.</p>

  <p class="normal">quo pondus animi verget? ubi ponet minas?</p>

  <p class="normal">ubi se iste fluctus franget? exundat furor.</p>

  <p class="normal">non facile secum versat aut medium scelus:</p>

  <p class="normal">se vincet: irae novimus veteris notas.</p>

  <p class="normal">magnum aliquid instat, efferum immane impium:</p>

  <p class="normal">vultum Furoris cerno. di fallant metum!</p>

  <p class="normal">MEDEA</p>

  <p class="normal">Si quaeris odio, misera, quem statuas modum,</p>

  <p class="normal">imitare amorem. regias egone ut faces</p>

  <p class="normal">inulta patiar? segnis hic ibit dies,</p>

  <p class="normal">tanto petitus ambitu, tanto datus?</p>

  <p class="normal">dum terra caelum media libratum feret</p>

  <p class="normal">nitidusque certas mundus evolvet vices</p>

  <p class="normal">numerusque harenis derit et solem dies,</p>

  <p class="normal">noctem sequentur astra, dum siccas polus</p>

  <p class="normal">versabit Arctos, flumina in pontum cadent,</p>

  <p class="normal">numquam meus cessabit in poenas furor,</p>

  <p class="normal">crescetque semper - quae ferarum immanitas,</p>

  <p class="normal">quae Scylla, quae Charybdis Ausonium mare</p>

  <p class="normal">Siculumque sorbens quaeve anhelantem premens</p>

  <p class="normal">Titana tantis Aetna fervebit minis?</p>

  <p class="normal">non rapidus amnis, non procellosum mare</p>

  <p class="normal">pontusve coro saevus aut vis ignium</p>

  <p class="normal">adiuta flatu possit imitari impetum</p>

  <p class="normal">irasque nostras: sternam et evertam omnia.</p>

  <p class="normal">Timuit Creontem ac bella Thessalici ducis?</p>

  <p class="normal">amor timere neminem verus potest.</p>

  <p class="normal">sed cesserit coactus et dederit manus:</p>

  <p class="normal">adire certe et coniugem extremo alloqui</p>

  <p class="normal">sermone potuit - hoc quoque extimuit ferox;</p>

  <p class="normal">laxare certe tempus immitis fugae</p>

  <p class="normal">genero licebat - liberis unus dies</p>

  <p class="normal">datus est duobus. non queror tempus breve:</p>

  <p class="normal">multum patebit. faciet hic faciet dies</p>

  <p class="normal">quod nullus umquam taceat - invadam deos</p>

  <p class="normal">et cuncta quatiam.</p>

  <p class="normal">NUTRIX</p>

  <p class="normal">Recipe turbatum malis,</p>

  <p class="normal">era, pectus, animum mitiga.</p>

  <p class="normal">MEDEA</p>

  <p class="normal">Sola est quies,</p>

  <p class="normal">mecum ruina cuncta si video obruta:</p>

  <p class="normal">mecum omnia abeant. trahere, cum pereas, libet.</p>

  <p class="normal">NUTRIX</p>

  <p class="normal">Quam multa sint timenda, si perstas, vide.</p>

  <p class="normal">nemo potentes aggredi tutus potest.</p>

  <p class="normal">IASON</p>

  <p class="normal">O dura fata semper et sortem asperam,</p>

  <p class="normal">cum saevit et cum parcit ex aequo malam!</p>

  <p class="normal">remedia quotiens invenit nobis deus</p>

  <p class="normal">periculis peiora: si vellem fidem</p>

  <p class="normal">praestare meritis coniugis, leto fuit</p>

  <p class="normal">caput offerendum; si mori nollem, fide</p>

  <p class="normal">misero carendum. non timor vicit fidem,</p>

  <p class="normal">sed trepida pietas: quippe sequeretur necem</p>

  <p class="normal">proles parentum. sancta si caelum incolis</p>

  <p class="normal">Iustitia, numen invoco ac testor tuum:</p>

  <p class="normal">nati patrem vicere. quin ipsam quoque,</p>

  <p class="normal">etsi ferox est corde nec patiens iugi,</p>

  <p class="normal">consulere natis malle quam thalamis reor.</p>

  <p class="normal">constituit animus precibus iratam aggredi.</p>

  <p class="normal">atque ecce, viso memet exiluit, furit,</p>

  <p class="normal">fert odia prae se: totus in vultu est dolor.</p>

  <p class="normal">MEDEA</p>

  <p class="normal">Fugimus, Iason, fugimus - hoc non est novum,</p>

  <p class="normal">mutare sedes; causa fugiendi nova est:</p>

  <p class="normal">pro te solebam fugere. discedo, exeo,</p>

  <p class="normal">penatibus profugere quam cogis tuis.</p>

  <p class="normal">at quo remittis? Phasin et Colchos petam</p>

  <p class="normal">patriumque regnum quaeque fraternus cruor</p>

  <p class="normal">perfudit arva? quas peti terras iubes?</p>

  <p class="normal">quae maria monstras? pontici fauces freti</p>

  <p class="normal">per quas revexi nobilem regum manum</p>

  <p class="normal">adulterum secuta per Symplegadas?</p>

  <p class="normal">parvamne Iolcon, Thessala an Tempe petam?</p>

  <p class="normal">quascumque aperui tibi vias, clausi mihi.</p>

  <p class="normal">quo me remittis? exuli exilium imperas nec das.</p>

  <p class="normal">Eatur. regius iussit gener:</p>

  <p class="normal">nihil recuso. dira supplicia ingere:</p>

  <p class="normal">merui. cruentis paelicem poenis premat</p>

  <p class="normal">regalis ira, vinculis oneret manus</p>

  <p class="normal">clausamque saxo noctis aeternae obruat:</p>

  <p class="normal">minora meritis patiar - ingratum caput,</p>

  <p class="normal">revolvat animus igneos tauri halitus</p>

  <p class="normal">interque saevos gentis indomitae metus</p>

  <p class="normal">armifero in arvo flammeum Aeetae pecus,</p>

  <p class="normal">hostisque subiti tela, cum iussu meo</p>

  <p class="normal">terrigena miles mutua caede occidit;</p>

  <p class="normal">adice expetita spolia Phrixei arietis</p>

  <p class="normal">somnoque iussum lumina ignoto dare</p>

  <p class="normal">insomne monstrum, traditum fratrem neci</p>

  <p class="normal">et scelere in uno non semel factum scelus,</p>

  <p class="normal">ausasque natas fraude deceptas mea</p>

  <p class="normal">secare membra non revicturi senis:</p>

  <p class="normal">[aliena quaerens regna, deserui mea]</p>

  <p class="normal">per spes tuorum liberum et certum larem,</p>

  <p class="normal">per victa monstra, per manus, pro te quibus</p>

  <p class="normal">numquam peperci, perque praeteritos metus,</p>

  <p class="normal">per caelum et undas, coniugi testes mei,</p>

  <p class="normal">miserere, redde supplici felix vicem.</p>

  <p class="normal">ex opibus illis, quas procul raptas Scythae</p>

  <p class="normal">usque a perustis Indiae populis agunt,</p>

  <p class="normal">quas quia referta vix domus gaza capit,</p>

  <p class="normal">ornamus auro nemora, nil exul tuli</p>

  <p class="normal">nisi fratris artus: hos quoque impendi tibi;</p>

  <p class="normal">tibi patria cessit, tibi pater, frater pudor.</p>

  <p class="normal">hac dote nupsi; redde fugienti sua.</p>

  <p class="normal">IASON</p>

  <p class="normal">Perimere cum te vellet infestus Creo,</p>

  <p class="normal">lacrimis meis evictus exilium dedit.</p>

  <p class="normal">MEDEA</p>

  <p class="normal">Poenam putabam: munus ut video est fuga.</p>

  <p class="normal">IASON</p>

  <p class="normal">Dum licet abire, profuge teque hinc eripe:</p>

  <p class="normal">gravis ira regum est semper.</p>

  <p class="normal">MEDEA</p>

  <p class="normal">Hoc suades mihi,</p>

  <p class="normal">praestas Creusae: paelicem invisam amoves.</p>

  <p class="normal">IASON</p>

  <p class="normal">Medea amores obicit?</p>

  <p class="normal">MEDEA</p>

  <p class="normal">Et caedem et dolos.</p>

  <p class="normal">IASON</p>

  <p class="normal">Obicere tandem quod potes crimen mihi?</p>

  <p class="normal">MEDEA:</p>

  <p class="normal">Quodcumque feci.</p>

  <p class="normal">IASON</p>

  <p class="normal">Restat hoc unum insuper,</p>

  <p class="normal">tuis ut etiam sceleribus fiam nocens.</p>

  <p class="normal">MEDEA</p>

  <p class="normal">Tua illa, tua sunt illa: cui prodest scelus,</p>

  <p class="normal">is fecit - omnes coniugem infamem arguant,</p>

  <p class="normal">solus tuere, solus insontem voca:</p>

  <p class="normal">tibi innocens sit quisquis est pro te nocens.</p>

  <p class="normal">IASON</p>

  <p class="normal">Ingrata vita est cuius acceptae pudet.</p>

  <p class="normal">MEDEA</p>

  <p class="normal">Retinenda non est cuius acceptae pudet.</p>

  <p class="normal">IASON</p>

  <p class="normal">Quin potius ira concitum pectus doma,</p>

  <p class="normal">placare natis.</p>

  <p class="normal">MEDEA</p>

  <p class="normal">Abdico eiuro abnuo.</p>

  <p class="normal">meis Creusa liberis fratres dabit?</p>

  <p class="normal">IASON</p>

  <p class="normal">Regina natis exulum, afflictis potens.</p>

  <p class="normal">MEDEA</p>

  <p class="normal">Ne veniat umquam tam malus miseris dies,</p>

  <p class="normal">qui prole foeda misceat prolem inclitam,</p>

  <p class="normal">Phoebi nepotes Sisyphi nepotibus.</p>

  <p class="normal">IASON</p>

  <p class="normal">Quid, misera, meque teque in exitium trahis?</p>

  <p class="normal">abscede, quaeso.</p>

  <p class="normal">MEDEA</p>

  <p class="normal">Supplicem audivit Creo.</p>

  <p class="normal">IASON</p>

  <p class="normal">Quid facere possim, loquere.</p>

  <p class="normal">MEDEA</p>

  <p class="normal">Pro me vel scelus.</p>

  <p class="normal">IASON</p>

  <p class="normal">Hinc rex et illinc.</p>

  <p class="normal">MEDEA</p>

  <p class="normal">Est et his maior metus:</p>

  <p class="normal">Medea. nos conflige, certemus sine,</p>

  <p class="normal">sit pretium Iason.</p>

  <p class="normal">IASON</p>

  <p class="normal">Cedo defessus malis.</p>

  <p class="normal">et ipsa casus saepe iam expertos time.</p>

  <p class="normal">MEDEA</p>

  <p class="normal">Fortuna semper omnis infra me stetit.</p>

  <p class="normal">IASON</p>

  <p class="normal">Acastus instat.</p>

  <p class="normal">MEDEA</p>

  <p class="normal">Propior est hostis Creo:</p>

  <p class="normal">utrumque profuge. non ut in socerum manus</p>

  <p class="normal">armes, nec ut te caede cognata inquines</p>

  <p class="normal">Medea cogit: innocens mecum fuge.</p>

  <p class="normal">IASON</p>

  <p class="normal">Et quis resistet, gemina si bella ingruant,</p>

  <p class="normal">Creo atque Acastus arma si iungant sua?</p>

  <p class="normal">MEDEA</p>

  <p class="normal">His adice Colchos, adice et Aeeten ducem,</p>

  <p class="normal">Scythas Pelasgis iunge: demersos dabo.</p>

  <p class="normal">IASON</p>

  <p class="normal">Alta extimesco sceptra.</p>

  <p class="normal">MEDEA</p>

  <p class="normal">Ne cupias vide.</p>

  <p class="normal">IASON</p>

  <p class="normal">Suspecta ne sint, longa colloquia amputa.</p>

  <p class="normal">MEDEA</p>

  <p class="normal">Nunc summe toto Iuppiter caelo tona,</p>

  <p class="normal">intende dextram, vindices flammas para</p>

  <p class="normal">omnemque ruptis nubibus mundum quate.</p>

  <p class="normal">nec deligenti tela librentur manu</p>

  <p class="normal">vel me vel istum: quisquis e nobis cadet</p>

  <p class="normal">nocens peribit, non potest in nos tuum errare fulmen.</p>

  <p class="normal">IASON</p>

  <p class="normal">Sana meditari incipe</p>

  <p class="normal">et placida fare. si quod ex soceri domo</p>

  <p class="normal">potest fugam levare solamen, pete.</p>

  <p class="normal">MEDEA</p>

  <p class="normal">Contemnere animus regias, ut scis, opes</p>

  <p class="normal">potest soletque; liberos tantum fugae</p>

  <p class="normal">habere comites liceat, in quorum sinu</p>

  <p class="normal">lacrimas profundam. te novi nati manent.</p>

  <p class="normal">IASON</p>

  <p class="normal">Parere precibus cupere me fateor tuis;</p>

  <p class="normal">pietas vetat: namque istud ut possim pati,</p>

  <p class="normal">non ipse memet cogat et rex et socer.</p>

  <p class="normal">haec causa vitae est, hoc perusti pectoris</p>

  <p class="normal">curis levamen. spiritu citius queam</p>

  <p class="normal">carere, membris, luce.</p>

  <p class="normal">MEDEA</p>

  <p class="normal">Sic natos amat?</p>

  <p class="normal">bene est, tenetur, vulneri patuit locus.</p>

  <p class="normal">Suprema certe liceat abeuntem loqui</p>

  <p class="normal">mandata, liceat ultimum amplexum dare:</p>

  <p class="normal">gratum est. et illud voce iam extrema peto,</p>

  <p class="normal">ne, si qua noster dubius effudit dolor,</p>

  <p class="normal">maneant in animo verba: melioris tibi</p>

  <p class="normal">memoria nostri sedeat; haec irae data oblitterentur.</p>

  <p class="normal">IASON</p>

  <p class="normal">Omnia ex animo expuli,</p>

  <p class="normal">precorque et ipse, fervidam ut mentem regas</p>

  <p class="normal">placideque tractes: miserias lenit quies.</p>

  <p class="normal">MEDEA</p>

  <p class="normal">Discessit. itane est? vadis oblitus mei</p>

  <p class="normal">et tot meorum facinorum? excidimus tibi?</p>

  <p class="normal">numquam excidemus. hoc age, omnis advoca</p>

  <p class="normal">vires et artes. fructus est scelerum tibi</p>

  <p class="normal">nullum scelus putare. vix fraudi est locus:</p>

  <p class="normal">timemur. hac aggredere, qua nemo potest</p>

  <p class="normal">quicquam timere. perge, nunc aude, incipe</p>

  <p class="normal">quidquid potest Medea, quidquid non potest.</p>

  <p class="normal">tu, fida nutrix, socia maeroris mei</p>

  <p class="normal">variique casus, misera consilia adiuva.</p>

  <p class="normal">est palla nobis, munus aetherium, domus</p>

  <p class="normal">decusque regni, pignus Aeetae datum</p>

  <p class="normal">a Sole generis, est et auro textili</p>

  <p class="normal">monile fulgens quodque gemmarum nitor</p>

  <p class="normal">distinguit aurum, quo solent cingi comae.</p>

  <p class="normal">haec nostra nati dona nubenti ferant,</p>

  <p class="normal">sed ante diris inlita ac tincta artibus.</p>

  <p class="normal">vocetur Hecate. sacra letifica appara:</p>

  <p class="normal">statuantur arae, flamma iam tectis sonet.</p>

  <p class="normal">Chorus Tertius</p>

  <p class="normal">CHORUS</p>

  <p class="normal">Nulla vis flammae tumidive venti</p>

  <p class="normal">tanta, nec teli metuenda torti,</p>

  <p class="normal">quanta cum coniunx viduata taedis ardet et odit :</p>

  <p class="normal">non ubi hibernos nebulosus imbres</p>

  <p class="normal">Auster advexit properatque torrens</p>

  <p class="normal">Hister et iunctos vetat esse pontes ac vagus errat;</p>

  <p class="normal">non ubi impellit Rhodanus profundum,</p>

  <p class="normal">aut ubi in rivos nivibus solutis</p>

  <p class="normal">sole iam forti medioque vere tabuit Haemus.</p>

  <p class="normal">caecus est ignis stimulatus ira</p>

  <p class="normal">nec regi curat patiturve frenos</p>

  <p class="normal">aut timet mortem: cupit ire in ipsos</p>

  <p class="normal">obvius enses.</p>

  <p class="normal">Parcite, o divi, veniam precamur,</p>

  <p class="normal">vivat ut tutus mare qui subegit.</p>

  <p class="normal">sed furit vinci dominus profundi regna secunda.</p>

  <p class="normal">ausus aeternos agitare currus</p>

  <p class="normal">immemor metae iuvenis paternae</p>

  <p class="normal">quos polo sparsit furiosus ignes ipse recepit.</p>

  <p class="normal">constitit nulli via nota magno:</p>

  <p class="normal">vade qua tutum populo priori,</p>

  <p class="normal">rumpe nec sacro violente sancta foedera mundi.</p>

  <p class="normal">quisquis audacis tetigit carinae</p>

  <p class="normal">nobiles remos nemorisque sacri</p>

  <p class="normal">Pelion densa spoliavit umbra,</p>

  <p class="normal">quisquis intravit scopulos vagantes</p>

  <p class="normal">et tot emensus pelagi labores</p>

  <p class="normal">barbara funem religavit ora</p>

  <p class="normal">raptor externi rediturus auri,</p>

  <p class="normal">exitu diro temerata ponti iura piavit.</p>

  <p class="normal">Exigit poenas mare provocatum:</p>

  <p class="normal">Tiphys in primis, domitor profundi,</p>

  <p class="normal">liquit indocto regimen magistro;</p>

  <p class="normal">litore externo, procul a paternis</p>

  <p class="normal">occidens regnis tumuloque vili</p>

  <p class="normal">tectus ignotas iacet inter umbras.</p>

  <p class="normal">aulis amissi memor inde regis</p>

  <p class="normal">portibus lentis retinet carinas stare querentes.</p>

  <p class="normal">Ille vocali genitus Camena,</p>

  <p class="normal">cuius ad chordas modulante plectro</p>

  <p class="normal">restitit torrens, siluere venti,</p>

  <p class="normal">cum suo cantu volucris relicto</p>

  <p class="normal">adfuit tota comitante silva,</p>

  <p class="normal">Thracios sparsus iacuit per agros,</p>

  <p class="normal">at caput tristi fluitavit Hebro:</p>

  <p class="normal">contigit notam Styga Tartarumque,</p>

  <p class="normal">non rediturus.</p>

  <p class="normal">Stravit Alcides Aquilone natos,</p>

  <p class="normal">patre Neptuno genitum necavit</p>

  <p class="normal">sumere innumeras solitum figuras:</p>

  <p class="normal">ipse post terrae pelagique pacem,</p>

  <p class="normal">post feri Ditis patefacta regna</p>

  <p class="normal">vivus ardenti recubans in Oeta</p>

  <p class="normal">praebuit saevis sua membra flammis</p>

  <p class="normal">tabe consumptus gemini cruoris, munere nuptae.</p>

  <p class="normal">Stravit Ancaeum violentus ictu</p>

  <p class="normal">saetiger; fratrem, Meleagre, matris</p>

  <p class="normal">impius mactas morerisque dextra</p>

  <p class="normal">matris iratae: meruere cuncti</p>

  <p class="normal">morte quod crimen tener expiavit</p>

  <p class="normal">Herculi magno puer inrepertus,</p>

  <p class="normal">raptus, heu, tutas puer inter undas ?</p>

  <p class="normal">ite nunc, fortes, perarate pontum fonte timendo.</p>

  <p class="normal">Idmonem, quamvis bene fata nosset,</p>

  <p class="normal">condidit serpens Libycis harenis;</p>

  <p class="normal">omnibus verax, sibi falsus uni</p>

  <p class="normal">concidit Mopsus caruitque Thebis.</p>

  <p class="normal">ille si vere cecinit futura,</p>

  <p class="normal">exul errabit Thetidis maritus;</p>

  <p class="normal">fulmine et ponto moriens Oileus</p>

  <p class="normal">pro suo natus patrioque pendet crimine poenas.</p>

  <p class="normal">Igne fallaci nociturus Argis</p>

  <p class="normal">Nauplius praeceps cadet in profundum;</p>

  <p class="normal">coniugis fatum redimens Pheraei</p>

  <p class="normal">uxor impendes animam marito.</p>

  <p class="normal">ipse qui praedam spoliumque iussit</p>

  <p class="normal">aureum prima revehi carina</p>

  <p class="normal">[ustus accenso Pelias aeno]</p>

  <p class="normal">arsit angustas vagus inter undas.</p>

  <p class="normal">Iam satis, divi, mare vindicastis:</p>

  <p class="normal">parcite iusso.</p>
</body>
</html>
