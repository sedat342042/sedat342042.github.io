<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Tiyatro-Scanei</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre5" id="calibre_toc_19">Actus Quartus</h2>

  <p class="normal">NUTRIX</p>

  <p class="normal">Pavet animus, horret: magna pernicies adest.</p>

  <p class="normal">immane quantum augescit et semet dolor</p>

  <p class="normal">accendit ipse vimque praeteritam integrat.</p>

  <p class="normal">vidi furentem saepe et aggressam deos,</p>

  <p class="normal">caelum trahentem: maius his, maius parat</p>

  <p class="normal">Medea monstrum. namque ut attonito gradu</p>

  <p class="normal">evasit et penetrale funestum attigit,</p>

  <p class="normal">totas opes effundit et quidquid diu</p>

  <p class="normal">etiam ipsa timuit promit atque omnem explicat</p>

  <p class="normal">turbam malorum, arcana secreta abdita,</p>

  <p class="normal">et triste laeva comprecans sacrum manu</p>

  <p class="normal">pestes vocat quascumque ferventis creat</p>

  <p class="normal">harena Libyae quasque perpetua nive</p>

  <p class="normal">Taurus coercet frigore Arctoo rigens,</p>

  <p class="normal">et omne monstrum. tracta magicis cantibus</p>

  <p class="normal">squamifera latebris turba desertis adest.</p>

  <p class="normal">hic saeva serpens corpus immensum trahit</p>

  <p class="normal">trifidamque linguam exertat et quaerit quibus</p>

  <p class="normal">mortifera veniat: carmine audito stupet</p>

  <p class="normal">tumidumque nodis corpus aggestis plicat</p>

  <p class="normal">cogitque in orbes. «Parva sunt» inquit «mala</p>

  <p class="normal">et vile telum est, ima quod tellus creat:</p>

  <p class="normal">caelo petam venena. iam iam tempus est</p>

  <p class="normal">aliquid movere fraude vulgari altius.</p>

  <p class="normal">huc ille vasti more torrentis iacens</p>

  <p class="normal">descendat anguis, cuius immensos duae,</p>

  <p class="normal">maior minorque, sentiunt nodos ferae</p>

  <p class="normal">(maior Pelasgis apta, Sidoniis minor),</p>

  <p class="normal">pressasque tandem solvat Ophiuchus manus</p>

  <p class="normal">virusque fundat; adsit ad cantus meos</p>

  <p class="normal">lacessere ausus gemina Python numina,</p>

  <p class="normal">et Hydra et omnis redeat Herculea manu</p>

  <p class="normal">succisa serpens, caede se reparans sua.</p>

  <p class="normal">tu quoque relictis pervigil Colchis ades,</p>

  <p class="normal">sopite primum cantibus, serpens, meis.»</p>

  <p class="normal">Postquam evocavit omne serpentum genus,</p>

  <p class="normal">congerit in unum frugis infaustae mala:</p>

  <p class="normal">quaecumque generat invius saxis Eryx,</p>

  <p class="normal">quae fert opertis hieme perpetua iugis</p>

  <p class="normal">sparsus cruore Caucasus Promethei,</p>

  <p class="normal">et quis sagittas divites Arabes linunt</p>

  <p class="normal">pharetraque pugnax Medus aut Parthi leves,</p>

  <p class="normal">aut quos sub axe frigido sucos legunt</p>

  <p class="normal">lucis Suebae nobiles Hyrcaniis;</p>

  <p class="normal">quodcumque tellus vere nidifico creat</p>

  <p class="normal">aut rigida cum iam bruma decussit decus</p>

  <p class="normal">nemorum et nivali cuncta constrinxit gelu,</p>

  <p class="normal">quodcumque gramen flore mortifero viret,</p>

  <p class="normal">dirusque tortis sucus in radicibus</p>

  <p class="normal">causas nocendi gignit, attrectat manu.</p>

  <p class="normal">Haemonius illas contulit pestes Athos,</p>

  <p class="normal">has Pindus ingens, illa Pangaei iugis</p>

  <p class="normal">teneram cruenta falce deposuit comam;</p>

  <p class="normal">has aluit altum gurgitem Tigris premens,</p>

  <p class="normal">Danuvius illas, has per arentes plagas</p>

  <p class="normal">tepidis Hydaspes gemmifer currens aquis,</p>

  <p class="normal">nomenque terris qui dedit Baetis suis</p>

  <p class="normal">Hesperia pulsans maria languenti vado.</p>

  <p class="normal">haec passa ferrum est, dum parat Phoebus diem,</p>

  <p class="normal">illius alta nocte succisus frutex;</p>

  <p class="normal">at huius ungue secta cantato seges.</p>

  <p class="normal">Mortifera carpit gramina ac serpentium</p>

  <p class="normal">saniem exprimit miscetque et obscenas aves</p>

  <p class="normal">maestique cor bubonis et raucae strigis</p>

  <p class="normal">exsecta vivae viscera. haec scelerum artifex</p>

  <p class="normal">discreta ponit: his rapax vis ignium,</p>

  <p class="normal">his gelida pigri frigoris glacies inest.</p>

  <p class="normal">addit venenis verba non illis minus</p>

  <p class="normal">metuenda. sonuit ecce vesano gradu</p>

  <p class="normal">canitque. mundus vocibus primis tremit.</p>

  <p class="normal">MEDEA</p>

  <p class="normal">Comprecor vulgus silentum vosque ferales deos</p>

  <p class="normal">et Chaos caecum atque opacam Ditis umbrosi domum,</p>

  <p class="normal">Tartari ripis ligatos squalidae Mortis specus.</p>

  <p class="normal">supplicis, animae, remissis currite ad thalamos novos:</p>

  <p class="normal">rota resistat membra torquens, tangat Ixion humum,</p>

  <p class="normal">Tantalus securus undas hauriat Pirenidas,</p>

  <p class="normal">gravior uni poena sedeat coniugis socero mei:</p>

  <p class="normal">lubricus per saxa retro Sisyphum solvat lapis.</p>

  <p class="normal">vos quoque, urnis quas foratis inritus ludit labor,</p>

  <p class="normal">Danaides, coite: vestras hic dies quaerit manus.</p>

  <p class="normal">Nunc meis vocata sacris, noctium sidus, veni</p>

  <p class="normal">pessimos induta vultus, fronte non una minax.</p>

  <p class="normal">Tibi more gentis vinculo solvens comam</p>

  <p class="normal">secreta nudo nemora lustravi pede</p>

  <p class="normal">et evocavi nubibus siccis aquas</p>

  <p class="normal">egique ad imum maria, et Oceanus graves</p>

  <p class="normal">interius undas aestibus victis dedit;</p>

  <p class="normal">pariterque mundus lege confusa aetheris</p>

  <p class="normal">et solem et astra vidit et vetitum mare</p>

  <p class="normal">tetigistis, ursae. temporum flexi vices:</p>

  <p class="normal">aestiva tellus horruit cantu meo,</p>

  <p class="normal">coacta messem vidit hibernam Ceres;</p>

  <p class="normal">violenta Phasis vertit in fontem vada</p>

  <p class="normal">et Hister, in tot ora divisus, truces</p>

  <p class="normal">compressit undas omnibus ripis piger.</p>

  <p class="normal">sonuere fluctus, tumuit insanum mare</p>

  <p class="normal">tacente vento; nemoris antiqui domus</p>

  <p class="normal">amisit umbras vocis imperio meae.</p>

  <p class="normal">[die reducto Phoebus in medio stetit,</p>

  <p class="normal">Hyadesque nostris cantibus motae labant]</p>

  <p class="normal">Aadesse sacris tempus est, Phoebe, tuis.</p>

  <p class="normal">Tibi haec cruenta serta texuntur manu,</p>

  <p class="normal">novena quae serpens ligat,</p>

  <p class="normal">tibi haec Typhoeus membra quae discors tulit,</p>

  <p class="normal">qui regna concussit Iovis.</p>

  <p class="normal">vectoris istic perfidi sanguis inest,</p>

  <p class="normal">quem Nessus expirans dedit.</p>

  <p class="normal">Oetaeus isto cinere defecit rogus,</p>

  <p class="normal">qui virus Herculeum bibit.</p>

  <p class="normal">piae sororis, impiae matris, facem</p>

  <p class="normal">ultricis Althaeae vides.</p>

  <p class="normal">reliquit istas invio plumas specu</p>

  <p class="normal">Harpyia, dum Zeten fugit.</p>

  <p class="normal">his adice pinnas sauciae Stymphalidos</p>

  <p class="normal">Lernaea passae spicula.</p>

  <p class="normal">Sonuistis, arae, tripodas agnosco meos</p>

  <p class="normal">favente commotos dea.</p>

  <p class="normal">Video Triviae currus agiles,</p>

  <p class="normal">non quos pleno lucida vultu</p>

  <p class="normal">pernox agitat,</p>

  <p class="normal">sed quos facie lurida maesta,</p>

  <p class="normal">cum Thessalicis vexata minis</p>

  <p class="normal">caelum freno propiore legit.</p>

  <p class="normal">sic face tristem pallida lucem</p>

  <p class="normal">funde per auras;</p>

  <p class="normal">horrore novo terre populos,</p>

  <p class="normal">inque auxilium, Dictynna, tuum</p>

  <p class="normal">pretiosa sonent aera Corinthi.</p>

  <p class="normal">Tibi sanguineo</p>

  <p class="normal">caespite sacrum sollemne damus,</p>

  <p class="normal">tibi de medio rapta sepulcro</p>

  <p class="normal">fax nocturnos sustulit ignes,</p>

  <p class="normal">tibi mota caput</p>

  <p class="normal">flexa voces cervice dedi,</p>

  <p class="normal">tibi funereo de more iacens</p>

  <p class="normal">passos cingit vitta capillos,</p>

  <p class="normal">tibi iactatur</p>

  <p class="normal">tristis Stygia ramus ab unda.</p>

  <p class="normal">tibi nudato pectore maenas</p>

  <p class="normal">sacro feriam bracchia cultro.</p>

  <p class="normal">manet noster sanguis ad aras:</p>

  <p class="normal">assuesce, manus, stringere ferrum</p>

  <p class="normal">carosque pati posse cruores –</p>

  <p class="normal">sacrum laticem percussa dedi.</p>

  <p class="normal">Quodsi nimium saepe vocari</p>

  <p class="normal">quereris votis, ignosce, precor:</p>

  <p class="normal">causa vocandi,</p>

  <p class="normal">Persei, tuos saepius arcus</p>

  <p class="normal">una atque eadem est semper, Iason.</p>

  <p class="normal">Tu nunc vestes tinge Creusae,</p>

  <p class="normal">quas cum primum sumpserit, imas</p>

  <p class="normal">urat serpens flamma medullas.</p>

  <p class="normal">Ignis fulvo clusus in auro</p>

  <p class="normal">latet obscurus,</p>

  <p class="normal">quem mihi caeli qui furta luit</p>

  <p class="normal">viscere feto</p>

  <p class="normal">dedit et docuit</p>

  <p class="normal">condere vires arte, Prometheus;</p>

  <p class="normal">dedit et tenui</p>

  <p class="normal">sulphure tectos Mulciber ignes,</p>

  <p class="normal">et vivacis fulgura flammae</p>

  <p class="normal">de cognato Phaethonte tuli.</p>

  <p class="normal">habeo mediae dona Chimaerae,</p>

  <p class="normal">habeo flammas</p>

  <p class="normal">usto tauri gutture raptas,</p>

  <p class="normal">quas permixto felle Medusae</p>

  <p class="normal">tacitum iussi servare malum.</p>

  <p class="normal">Adde venenis stimulos, Hecate,</p>

  <p class="normal">donisque meis</p>

  <p class="normal">semina flammae condita serva:</p>

  <p class="normal">fallant visus tactusque ferant,</p>

  <p class="normal">meet in pectus venasque calor,</p>

  <p class="normal">stillent artus ossaque fument</p>

  <p class="normal">vincatque suas flagrante coma</p>

  <p class="normal">nova nupta faces.</p>

  <p class="normal">Vota tenentur:</p>

  <p class="normal">ter latratus audax Hecate</p>

  <p class="normal">dedit, et sacros edidit ignes</p>

  <p class="normal">face luctifera.</p>

  <p class="normal">Peracta vis est omnis. huc natos voca,</p>

  <p class="normal">pretiosa per quos dona nubenti feram.</p>

  <p class="normal">Ite, ite, nati, matris infaustae genus,</p>

  <p class="normal">placate vobis munere et multa prece</p>

  <p class="normal">dominam ac novercam. vadite et celeres domum</p>

  <p class="normal">referte gressus, ultimo amplexu ut fruar.</p>

  <p class="normal">Chorus Quartus</p>

  <p class="normal">CHORUS</p>

  <p class="normal">Quonam cruenta maenas</p>

  <p class="normal">praeceps amore saevo</p>

  <p class="normal">rapitur? quod impotenti</p>

  <p class="normal">facinus parat furore?</p>

  <p class="normal">vultus citatus ira</p>

  <p class="normal">riget, et caput feroci</p>

  <p class="normal">quatiens superba motu</p>

  <p class="normal">regi minatur ultro.</p>

  <p class="normal">quis credat exulem?</p>

  <p class="normal">Flagrant genae rubentes,</p>

  <p class="normal">pallor fugat ruborem.</p>

  <p class="normal">nullum vagante forma</p>

  <p class="normal">servat diu colorem.</p>

  <p class="normal">huc fert pedes et illuc,</p>

  <p class="normal">ut tigris orba natis</p>

  <p class="normal">cursu furente lustrat</p>

  <p class="normal">Gangeticum nemus.</p>

  <p class="normal">Frenare nescit iras</p>

  <p class="normal">Medea, non amores;</p>

  <p class="normal">nunc ira amorque causam</p>

  <p class="normal">iunxere: quid sequetur?</p>

  <p class="normal">quando efferet Pelasgis</p>

  <p class="normal">nefanda Colchis arvis</p>

  <p class="normal">gressum metuque solvet</p>

  <p class="normal">regnum simulque reges?</p>

  <p class="normal">nunc, Phoebe, mitte currus</p>

  <p class="normal">nullo morante loro,</p>

  <p class="normal">nox condat alma lucem,</p>

  <p class="normal">mergat diem timendum</p>

  <p class="normal">dux noctis Hesperus.</p>
</body>
</html>
