<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Tiyatro-Scanei</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre5" id="calibre_toc_15">Actus Secundus</h2>

  <p class="normal">MEDEA</p>

  <p class="normal">Occidimus: aures pepulit hymenaeus meas.</p>

  <p class="normal">vix ipsa tantum, vix adhuc credo malum.</p>

  <p class="normal">hoc facere Iason potuit, erepto patre</p>

  <p class="normal">patria atque regno sedibus solam exteris</p>

  <p class="normal">deserere durus? merita contempsit mea</p>

  <p class="normal">qui scelere flammas viderat vinci et mare?</p>

  <p class="normal">adeone credit omne consumptum nefas?</p>

  <p class="normal">incerta vaecors mente non vaesana feror</p>

  <p class="normal">partes in omnes; unde me ulcisci queam?</p>

  <p class="normal">utinam esset illi frater! est coniunx: in hanc</p>

  <p class="normal">ferrum exigatur. hoc meis satis est malis?</p>

  <p class="normal">si quod Pelasgae, si quod urbes barbarae</p>

  <p class="normal">novere facinus quod tuae ignorent manus,</p>

  <p class="normal">nunc est parandum. scelera te hortentur tua</p>

  <p class="normal">et cuncta redeant: inclitum regni decus</p>

  <p class="normal">raptum et nefandae virginis parvus comes</p>

  <p class="normal">divisus ense, funus ingestum patri</p>

  <p class="normal">sparsumque ponto corpus et Peliae senis</p>

  <p class="normal">decocta aeno membra: funestum impie</p>

  <p class="normal">quam saepe fudi sanguinem---et nullum scelus</p>

  <p class="normal">irata feci: saevit infelix amor.</p>

  <p class="normal">Quid tamen Iason potuit, alieni arbitri</p>

  <p class="normal">iurisque factus? debuit ferro obvium</p>

  <p class="normal">offerre pectus - melius, a melius, dolor</p>

  <p class="normal">furiose, loquere. si potest, vivat meus,</p>

  <p class="normal">ut fuit, Iason; si minus, vivat tamen</p>

  <p class="normal">memorque nostri muneri parcat meo.</p>

  <p class="normal">Culpa est Creontis tota, qui sceptro impotens</p>

  <p class="normal">coniugia solvit, quique genetricem abstrahit</p>

  <p class="normal">natis et arto pignore astrictam fidem</p>

  <p class="normal">dirimit: petatur, solus hic poenas luat,</p>

  <p class="normal">quas debet. alto cinere cumulabo domum;</p>

  <p class="normal">videbit atrum verticem flammis agi</p>

  <p class="normal">Malea longas navibus flectens moras.</p>

  <p class="normal">NUTRIX</p>

  <p class="normal">Sile, obsecro, questusque secreto abditos</p>

  <p class="normal">manda dolori. gravia quisquis vulnera</p>

  <p class="normal">patiente et aequo mutus animo pertulit,</p>

  <p class="normal">referre potuit: ira quae tegitur nocet;</p>

  <p class="normal">professa perdunt odia vindictae locum.</p>

  <p class="normal">MEDEA</p>

  <p class="normal">levis est dolor qui capere consilium potest</p>

  <p class="normal">et clepere sese: magna non latitant mala.</p>

  <p class="normal">libet ire contra.</p>

  <p class="normal">NUTRIX</p>

  <p class="normal">Siste furialem impetum,</p>

  <p class="normal">alumna: vix te tacita defendit quies.</p>

  <p class="normal">MEDEA</p>

  <p class="normal">Fortuna fortes metuit, ignavos premit.</p>

  <p class="normal">NUTRIX</p>

  <p class="normal">Tunc est probanda, si locum virtus habet.</p>

  <p class="normal">MEDEA</p>

  <p class="normal">Numquam potest non esse virtuti locus.</p>

  <p class="normal">NUTRIX</p>

  <p class="normal">Spes nulla rebus monstrat adflictis viam.</p>

  <p class="normal">MEDEA</p>

  <p class="normal">Qui nil potest sperare, desperet nihil.</p>

  <p class="normal">NUTRIX</p>

  <p class="normal">Abiere Colchi, coniugis nulla est fides</p>

  <p class="normal">nihilque superest opibus e tantis tibi.</p>

  <p class="normal">MEDEA</p>

  <p class="normal">Medea superest: hic mare et terras vides</p>

  <p class="normal">ferrumque et ignes et deos et fulmina.</p>

  <p class="normal">NUTRIX</p>

  <p class="normal">Rex est timendus.</p>

  <p class="normal">MEDEA</p>

  <p class="normal">Rex meus fuerat pater.</p>

  <p class="normal">NUTRIX</p>

  <p class="normal">Non metuis arma?</p>

  <p class="normal">MEDEA</p>

  <p class="normal">sint licet terra edita.</p>

  <p class="normal">NUTRIX</p>

  <p class="normal">Moriere.</p>

  <p class="normal">MEDEA</p>

  <p class="normal">Cupio.</p>

  <p class="normal">NUTRIX</p>

  <p class="normal">Profuge.</p>

  <p class="normal">MEDEA</p>

  <p class="normal">Paenituit fugae.</p>

  <p class="normal">NUTRIX</p>

  <p class="normal">Medea -</p>

  <p class="normal">MEDEA</p>

  <p class="normal">Fiam.</p>

  <p class="normal">NUTRIX</p>

  <p class="normal">Mater es.</p>

  <p class="normal">MEDEA</p>

  <p class="normal">Cui sim vides.</p>

  <p class="normal">NUTRIX</p>

  <p class="normal">Profugere dubitas?</p>

  <p class="normal">MEDEA</p>

  <p class="normal">Fugiam, et ulciscar prius.</p>

  <p class="normal">NUTRIX</p>

  <p class="normal">Vindex sequetur.</p>

  <p class="normal">MEDEA</p>

  <p class="normal">Forsan inveniam moras.</p>

  <p class="normal">NUTRIX</p>

  <p class="normal">Compesce verba, parce iam, demens, minis</p>

  <p class="normal">animosque minue: tempori aptari decet.</p>

  <p class="normal">MEDEA</p>

  <p class="normal">Fortuna opes auferre, non animum potest.</p>

  <p class="normal">sed cuius ictu regius cardo strepit?</p>

  <p class="normal">ipse est Pelasgo tumidus imperio Creo.</p>

  <p class="normal">CREO</p>

  <p class="normal">Medea, Colchi noxium Aeetae genus,</p>

  <p class="normal">nondum meis exportat e regnis pedem?</p>

  <p class="normal">molitur aliquid: nota fraus, nota est manus.</p>

  <p class="normal">cui parcet illa quemve securum sinet?</p>

  <p class="normal">abolere propere pessimam ferro luem</p>

  <p class="normal">equidem parabam: precibus evicit gener.</p>

  <p class="normal">concessa vita est, liberet fines metu</p>

  <p class="normal">abeatque tuta. Fert gradum contra ferox</p>

  <p class="normal">minaxque nostros propius affatus petit.</p>

  <p class="normal">arcete, famuli, tactu et accessu procul,</p>

  <p class="normal">iubete sileat. regium imperium pati</p>

  <p class="normal">aliquando discat. vade veloci via</p>

  <p class="normal">monstrumque saevum horribile iamdudum avehe!</p>

  <p class="normal">MEDEA</p>

  <p class="normal">Quod crimen aut quae culpa multatur fuga?</p>

  <p class="normal">CREO</p>

  <p class="normal">Quae causa pellat, innocens mulier rogat.</p>

  <p class="normal">MEDEA</p>

  <p class="normal">Si iudicas, cognosce, si regnas, iube.</p>

  <p class="normal">CREO</p>

  <p class="normal">Aequum atque iniquum regis imperium feras.</p>

  <p class="normal">MEDEA</p>

  <p class="normal">Iniqua numquam regna perpetuo manent.</p>

  <p class="normal">CREO</p>

  <p class="normal">I, querere Colchis.</p>

  <p class="normal">MEDEA</p>

  <p class="normal">Redeo: qui avexit, ferat.</p>

  <p class="normal">CREO</p>

  <p class="normal">Vox constituto sera decreto venit.</p>

  <p class="normal">MEDEA</p>

  <p class="normal">Qui statuit aliquid parte inaudita altera,</p>

  <p class="normal">aequum licet statuerit, haud aequus fuit.</p>

  <p class="normal">CREO</p>

  <p class="normal">Auditus a te Pelia supplicium tulit?</p>

  <p class="normal">sed fare, causae detur egregiae locus.</p>

  <p class="normal">MEDEA</p>

  <p class="normal">Difficile quam sit animum ab ira flectere</p>

  <p class="normal">iam concitatum quamque regale hoc putet</p>

  <p class="normal">sceptris superbas quisquis admovit manus,</p>

  <p class="normal">qua coepit ire, regia didici mea.</p>

  <p class="normal">quamvis enim sim clade miseranda obruta,</p>

  <p class="normal">expulsa supplex sola deserta, undique</p>

  <p class="normal">afflicta, quondam nobili fulsi patre</p>

  <p class="normal">avoque clarum Sole deduxi genus.</p>

  <p class="normal">quodcumque placidis flexibus Phasis rigat</p>

  <p class="normal">Pontusque quidquid Scythicus a tergo videt.</p>

  <p class="normal">palustribus qua maria dulcescunt aquis,</p>

  <p class="normal">armata peltis quidquid exterret cohors</p>

  <p class="normal">inclusa ripis vidua Thermodontiis,</p>

  <p class="normal">hoc omne noster genitor imperio regit.</p>

  <p class="normal">generosa, felix, decore regali potens</p>

  <p class="normal">fulsi: petebant tunc meos thalamos proci,</p>

  <p class="normal">qui nunc petuntur. rapida fortuna ac levis</p>

  <p class="normal">praecepsque regno eripuit, exilio dedit.</p>

  <p class="normal">Confide regnis, cum levis magnas opes</p>

  <p class="normal">huc ferat et illuc casus - hoc reges habent</p>

  <p class="normal">magnificum et ingens, nulla quod rapiat dies:</p>

  <p class="normal">prodesse miseris, supplices fido lare</p>

  <p class="normal">protegere. solum hoc Colchico regno extuli,</p>

  <p class="normal">decus illud ingens Graeciae et florem inclitum,</p>

  <p class="normal">praesidia Achivae gentis et prolem deum</p>

  <p class="normal">servasse memet. munus est Orpheus meum,</p>

  <p class="normal">qui saxa cantu mulcet et silvas trahit,</p>

  <p class="normal">geminumque munus Castor et Pollux meum est</p>

  <p class="normal">satique Borea quique trans Pontum quoque</p>

  <p class="normal">summota Lynceus lumine immisso videt,</p>

  <p class="normal">omnesque Minyae: nam ducum taceo ducem,</p>

  <p class="normal">pro quo nihil debetur: hunc nulli imputo;</p>

  <p class="normal">vobis revexi ceteros, unum mihi.</p>

  <p class="normal">Incesse nunc et cuncta flagitia ingere.</p>

  <p class="normal">fatebor: obici crimen hoc solum potest,</p>

  <p class="normal">Argo reversa. virgini placeat pudor</p>

  <p class="normal">paterque placeat: tota cum ducibus ruet</p>

  <p class="normal">Pelasga tellus, hic tuus primum gener</p>

  <p class="normal">tauri ferocis ore flammanti occidet.</p>

  <p class="normal">[fortuna causam quae volet nostram premat,</p>

  <p class="normal">non paenitet servasse tot regum decus.</p>

  <p class="normal">quodcumque culpa praemium ex omni tuli,</p>

  <p class="normal">hoc est penes te. si placet, damna ream;</p>

  <p class="normal">sed redde crimen. sum nocens, fateor, Creo;</p>

  <p class="normal">talem sciebas esse, cum genua attigi</p>

  <p class="normal">fidemque supplex praesidis dextra peti;</p>

  <p class="normal">iterum miseriis angulum et sedem rogo</p>

  <p class="normal">latebrasque viles: urbe si pelli placet,</p>

  <p class="normal">detur remotus aliquis in regnis locus.</p>

  <p class="normal">CREO</p>

  <p class="normal">Non esse me qui sceptra violentus geram</p>

  <p class="normal">nec qui superbo miserias calcem pede,</p>

  <p class="normal">testatus equidem videor haud clare parum</p>

  <p class="normal">generum exulem legendo et adflictum et gravi</p>

  <p class="normal">terrore pavidum, quippe quem poenae expetit</p>

  <p class="normal">letoque Acastus regna Thessalica optinens.</p>

  <p class="normal">senio trementem debili atque aevo gravem</p>

  <p class="normal">patrem peremptum queritur et caesi senis</p>

  <p class="normal">discissa membra, cum dolo captae tuo</p>

  <p class="normal">piae sorores impium auderent nefas.</p>

  <p class="normal">Potest Iason, si tuam causam amoves,</p>

  <p class="normal">suam tueri: nullus innocuum cruor</p>

  <p class="normal">contaminavit, afuit ferro manus</p>

  <p class="normal">proculque vestro purus a coetu stetit.</p>

  <p class="normal">Tu, tu malorum machinatrix facinorum,</p>

  <p class="normal">feminae cui nequitia, ad audendum omnia</p>

  <p class="normal">robur virile est, nulla famae memoria,</p>

  <p class="normal">egredere, purga regna, letales simul</p>

  <p class="normal">tecum aufer herbas, libera cives metu,</p>

  <p class="normal">alia sedens tellure sollicita deos.</p>

  <p class="normal">MEDEA</p>

  <p class="normal">Profugere cogis? redde fugienti ratem</p>

  <p class="normal">vel redde comitem - fugere cur solam iubes?</p>

  <p class="normal">non sola veni. bella si metuis pati,</p>

  <p class="normal">utrumque regno pelle. cur sontes duos</p>

  <p class="normal">distinguis? illi Pelia, non nobis iacet;</p>

  <p class="normal">fugam, rapinas adice, desertum patrem</p>

  <p class="normal">lacerumque fratrem, quidquid etiam nunc novas</p>

  <p class="normal">docet maritus coniuges, non est meum:</p>

  <p class="normal">totiens nocens sum facta, sed numquam mihi.</p>

  <p class="normal">CREO</p>

  <p class="normal">Iam exisse decuit. quid seris fando moras?</p>

  <p class="normal">MEDEA</p>

  <p class="normal">Supplex recedens illud extremum precor,</p>

  <p class="normal">ne culpa natos matris insontes trahat.</p>

  <p class="normal">CREO</p>

  <p class="normal">Vade: hos paterno ut genitor excipiam sinu.</p>

  <p class="normal">MEDEA</p>

  <p class="normal">Per ego auspicatos regii thalami toros,</p>

  <p class="normal">per spes futuras perque regnorum status,</p>

  <p class="normal">Fortuna varia dubia quos agitat vice,</p>

  <p class="normal">precor, brevem largire fugienti moram,</p>

  <p class="normal">dum extrema natis mater infigo oscula,</p>

  <p class="normal">fortasse moriens.</p>

  <p class="normal">CREO</p>

  <p class="normal">Fraudibus tempus petis.</p>

  <p class="normal">MEDEA</p>

  <p class="normal">Quae fraus timeri tempore exiguo potest?</p>

  <p class="normal">CREO</p>

  <p class="normal">Nullum ad nocendum tempus angustum est malis.</p>

  <p class="normal">MEDEA</p>

  <p class="normal">Parumne miserae temporis lacrimis negas?</p>

  <p class="normal">CREO</p>

  <p class="normal">Etsi repugnat precibus infixus timor,</p>

  <p class="normal">unus parando dabitur exilio dies.</p>

  <p class="normal">MEDEA</p>

  <p class="normal">Nimis est, recidas aliquid ex isto licet:</p>

  <p class="normal">et ipsa propero.</p>

  <p class="normal">CREO</p>

  <p class="normal">Capite supplicium lues,</p>

  <p class="normal">clarum priusquam Phoebus attollat diem</p>

  <p class="normal">nisi cedis Isthmo. sacra me thalami vocant,</p>

  <p class="normal">vocat precari festus Hymenaeo dies.</p>

  <p class="normal">Chorus Secundus</p>

  <p class="normal">CHORUS</p>

  <p class="normal">Audax nimium qui freta primus</p>

  <p class="normal">rate tam fragili perfida rupit</p>

  <p class="normal">terrasque suas post terga videns</p>

  <p class="normal">animam levibus credidit auris,</p>

  <p class="normal">dubioque secans aequora cursu</p>

  <p class="normal">potuit tenui fidere ligno</p>

  <p class="normal">inter vitae mortisque vias</p>

  <p class="normal">nimium gracili limite ducto.</p>

  <p class="normal">Nondum quisquam sidera norat,</p>

  <p class="normal">stellisque, quibus pingitur aether</p>

  <p class="normal">non erat usus, nondum pluvias</p>

  <p class="normal">Hyadas poterat vitare ratis,</p>

  <p class="normal">non Oleniae lumina caprae,</p>

  <p class="normal">nec quae sequitur flectitque senex</p>

  <p class="normal">Arcada tardus plaustra Bootes,</p>

  <p class="normal">nondum Boreas, nondum Zephyrus</p>

  <p class="normal">nomen habebant.</p>

  <p class="normal">Ausus Tiphys</p>

  <p class="normal">pandere vasto carbasa ponto</p>

  <p class="normal">legesque novas scribere ventis:</p>

  <p class="normal">nunc lina sinu tendere toto,</p>

  <p class="normal">nunc prolato pede transversos</p>

  <p class="normal">captare notos,</p>

  <p class="normal">nunc antemnas</p>

  <p class="normal">medio tutas ponere malo,</p>

  <p class="normal">nunc in summo religare loco,</p>

  <p class="normal">cum iam totos</p>

  <p class="normal">avidus nimium navita flatus optat et alto</p>

  <p class="normal">rubicunda tremunt sipara velo.</p>

  <p class="normal">Candida nostri saecula patres</p>

  <p class="normal">videre procul fraude remota.</p>

  <p class="normal">sua quisque piger litora tangens</p>

  <p class="normal">patrioque senex factus in arvo,</p>

  <p class="normal">parvo dives,</p>

  <p class="normal">nisi quas tulerat natale solum</p>

  <p class="normal">non norat opes.</p>

  <p class="normal">bene dissaepti foedera mundi</p>

  <p class="normal">traxit in unum Thessala pinus</p>

  <p class="normal">iussitque pati verbera pontum</p>

  <p class="normal">partemque metus fieri nostri</p>

  <p class="normal">mare sepositum.</p>

  <p class="normal">Dedit illa graves improba poenas</p>

  <p class="normal">per tam longos ducta timores,</p>

  <p class="normal">cum duo montes, claustra profundi,</p>

  <p class="normal">hinc atque illinc subito impulsu</p>

  <p class="normal">rupe coacta</p>

  <p class="normal">velut aetherio gemerent sonitu,</p>

  <p class="normal">spargeret astra</p>

  <p class="normal">nubesque ipsas mare deprensum.</p>

  <p class="normal">Palluit audax Tiphys et omnes</p>

  <p class="normal">labente manu misit habenas,</p>

  <p class="normal">Orpheus tacuit torpente lyra</p>

  <p class="normal">ipsaque vocem perdidit Argo.</p>

  <p class="normal">Quid cum Siculi virgo Pelori,</p>

  <p class="normal">rabidos utero succincta canes,</p>

  <p class="normal">omnes pariter solvit hiatus?</p>

  <p class="normal">quis non totos horruit artus</p>

  <p class="normal">totiens uno latrante malo?</p>

  <p class="normal">Quid cum Ausonium dirae pestes</p>

  <p class="normal">voce canora mare mulcerent,</p>

  <p class="normal">cum Pieria resonans cithara</p>

  <p class="normal">Thracius Orpheus solitam cantu</p>

  <p class="normal">retinere rates paene coegit</p>

  <p class="normal">Sirena sequi? quod fuit huius</p>

  <p class="normal">pretium cursus? aurea pellis</p>

  <p class="normal">maiusque mari Medea malum,</p>

  <p class="normal">merces prima digna carina.</p>

  <p class="normal">Nunc iam cessit pontus et omnes</p>

  <p class="normal">patitur leges.</p>

  <p class="normal">non Palladia compacta manu</p>

  <p class="normal">regum referens inclita remos quaeritur Argo:</p>

  <p class="normal">quaelibet altum cumba pererrat;</p>

  <p class="normal">Terminus omnis motus, et urbes</p>

  <p class="normal">muros terra posuere nova.</p>

  <p class="normal">nil qua fuerat sede reliquit pervius orbis:</p>

  <p class="normal">Indus gelidum potat Araxen,</p>

  <p class="normal">Albin Persae Rhenumque bibunt.</p>

  <p class="normal">Venient annis saecula seris,</p>

  <p class="normal">quibus Oceanus vincula rerum</p>

  <p class="normal">laxet et ingens pateat tellus</p>

  <p class="normal">Tethysque novos detegat orbes</p>

  <p class="normal">nec sit terris ultima Thule.</p>
</body>
</html>
