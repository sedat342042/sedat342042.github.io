<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Tiyatro-Scanei</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre5" id="calibre_toc_13">Actus Primus</h2>

  <p class="normal">MEDEA</p>

  <p class="normal">Di coniugales tuque genialis tori,</p>

  <p class="normal">Lucina, custos, quaeque domituram freta</p>

  <p class="normal">Tiphyn novam frenare docuisti ratem,</p>

  <p class="normal">et tu, profundi saeve dominator maris,</p>

  <p class="normal">clarumque Titan dividens orbi diem,</p>

  <p class="normal">tacitisque praebens conscium sacris iubar</p>

  <p class="normal">Hecate triformis - quosque iuravit mihi</p>

  <p class="normal">deos Iason, quosque Medeae magis</p>

  <p class="normal">fas est precari: noctis aeternae chaos,</p>

  <p class="normal">aversa superis regna manesque impios</p>

  <p class="normal">dominumque regni tristis et dominam fide</p>

  <p class="normal">meliore raptam, voce non fausta precor.</p>

  <p class="normal">nunc, nunc adeste sceleris ultrices deae,</p>

  <p class="normal">crinem solutis squalidae serpentibus,</p>

  <p class="normal">atram cruentis manibus amplexae facem ;</p>

  <p class="normal">adeste, thalamis horridae quondam meis</p>

  <p class="normal">quales stetistis: coniugi letum novae</p>

  <p class="normal">letumque socero et regiae stirpi date.</p>

  <p class="normal">Mihi peius aliquid, quod precer sponso manet:</p>

  <p class="normal">vivat. per urbes erret ignotas egens</p>

  <p class="normal">exul pavens invisus incerti laris,</p>

  <p class="normal">iam notus hospes limen alienum expetat,</p>

  <p class="normal">me coniugem optet quoque non aliud queam</p>

  <p class="normal">peius precari, liberos similes patri</p>

  <p class="normal">similesque matri - parta iam, parta ultio est:</p>

  <p class="normal">peperi.</p>

  <p class="normal">Querelas verbaque in cassum sero?</p>

  <p class="normal">non ibo in hostes? manibus excutiam faces</p>

  <p class="normal">caeloque lucem - spectat hoc nostri sator</p>

  <p class="normal">Sol generis, et spectatur, et curru insidens</p>

  <p class="normal">per solita puri spatia decurrit poli?</p>

  <p class="normal">non redit in ortus et remetitur diem?</p>

  <p class="normal">da, da per auras curribus patriis vehi,</p>

  <p class="normal">committe habenas, genitor, et flagrantibus</p>

  <p class="normal">ignifera loris tribue moderari iuga:</p>

  <p class="normal">gemino Corinthos litori opponens moras</p>

  <p class="normal">cremata flammis maria committat duo.</p>

  <p class="normal">Hoc restat unum, pronubam thalamo feram</p>

  <p class="normal">ut ipsa pinum postque sacrificas preces</p>

  <p class="normal">caedam dicatis victimas altaribus.</p>

  <p class="normal">per viscera ipsa quaere supplicio viam,</p>

  <p class="normal">si vivis, anime, si quid antiqui tibi</p>

  <p class="normal">remanet vigoris; pelle femineos metus</p>

  <p class="normal">et inhospitalem Caucasum mente indue.</p>

  <p class="normal">quodcumque vidit Pontus aut Phasis nefas,</p>

  <p class="normal">videbit Isthmos. effera ignota horrida,</p>

  <p class="normal">tremenda caelo pariter ac terris mala</p>

  <p class="normal">mens intus agitat: vulnera et caedem et vagum</p>

  <p class="normal">funus per artus. levia memoravi nimis:</p>

  <p class="normal">haec virgo feci; gravior exurgat dolor:</p>

  <p class="normal">maiora iam me scelera post partus decent.</p>

  <p class="normal">accingere ira teque in exitium para</p>

  <p class="normal">furore toto. paria narrentur tua</p>

  <p class="normal">repudia thalamis: quo virum linques modo?</p>

  <p class="normal">hoc quo secuta es. rumpe iam segnes moras:</p>

  <p class="normal">quae scelere parta est, scelere linquenda est domus.</p>

  <p class="normal">Chorus Primus</p>

  <p class="normal">Chorus</p>

  <p class="normal">ad regum thalamos numine prospero</p>

  <p class="normal">qui caelum superi quique regunt fretum</p>

  <p class="normal">adsint cum populis rite faventibus.</p>

  <p class="normal">primum sceptriferis colla Tonantibus</p>

  <p class="normal">taurus celsa ferat tergore candido;</p>

  <p class="normal">Lucinam nivei femina corporis</p>

  <p class="normal">intemptata iugo placet, et asperi</p>

  <p class="normal">Martis sanguineas quae cohibet manus,</p>

  <p class="normal">quae dat belligeris foedera gentibus</p>

  <p class="normal">et cornu retinet divite copiam,</p>

  <p class="normal">donetur tenera mitior hostia.</p>

  <p class="normal">et tu, qui facibus legitimis ades,</p>

  <p class="normal">noctem discutiens auspice dextera</p>

  <p class="normal">huc incede gradu marcidus ebrio,</p>

  <p class="normal">praecingens roseo tempora vinculo.</p>

  <p class="normal">et tu quae, gemini praevia temporis,</p>

  <p class="normal">tarde, stella, redis semper amantibus:</p>

  <p class="normal">te matres, avide te cupiunt nurus</p>

  <p class="normal">quamprimum radios spargere lucidos.</p>

  <p class="normal">Vincit virgineus decor</p>

  <p class="normal">longe Cecropias nurus,</p>

  <p class="normal">et quas Taygeti iugis</p>

  <p class="normal">exercet iuvenum modo</p>

  <p class="normal">muris quod caret oppidum,</p>

  <p class="normal">et quas Aonius latex</p>

  <p class="normal">Alpheosque sacer lavat.</p>

  <p class="normal">si forma velit aspici,</p>

  <p class="normal">cedent Aesonio duci</p>

  <p class="normal">proles fulminis improbi</p>

  <p class="normal">aptat qui iuga tigribus,</p>

  <p class="normal">nec non, qui tripodas movet,</p>

  <p class="normal">frater virginis asperae,</p>

  <p class="normal">cedet Castore cum suo</p>

  <p class="normal">Pollux caestibus aptior.</p>

  <p class="normal">sic, sic, caelicolae, precor,</p>

  <p class="normal">vincat femina coniuges,</p>

  <p class="normal">vir longe superet viros.</p>

  <p class="normal">Haec cum femineo constitit in choro,</p>

  <p class="normal">unius facies praenitet omnibus.</p>

  <p class="normal">sic cum sole perit sidereus decor,</p>

  <p class="normal">et densi latitant Pleiadum greges,</p>

  <p class="normal">cum Phoebe solidum lumine non suo</p>

  <p class="normal">orbem circuitis cornibus alligat.</p>

  <p class="normal">sponso si cupido conspicitur, pudor</p>

  <p class="normal">perfundit teneros purpureus genas.</p>

  <p class="normal">ostro sic niveus puniceo color</p>

  <p class="normal">perfusus rubuit, sic nitidum iubar</p>

  <p class="normal">pastor luce nova roscidus aspicit.</p>

  <p class="normal">Ereptus thalamis Phasidis horridi,</p>

  <p class="normal">effrenae solitus pectora coniugis</p>

  <p class="normal">invita trepidus prendere dextera,</p>

  <p class="normal">felix Aeoliam corripe virginem</p>

  <p class="normal">nunc primum soceris, sponse, volentibus.</p>

  <p class="normal">Concesso, iuvenes, ludite iurgio,</p>

  <p class="normal">hinc illinc, iuvenes, mittite carmina:</p>

  <p class="normal">rara est in dominos iusta licentia.</p>

  <p class="normal">Candida thyrsigeri proles generosa Lyaei,</p>

  <p class="normal">multifidam iam tempus erat succendere pinum;</p>

  <p class="normal">excute sollemnem digitis marcentibus ignem.</p>

  <p class="normal">festa dicax fundat convicia fescenninus,</p>

  <p class="normal">solvat turba iocos. tacitis eat illa tenebris,</p>

  <p class="normal">si qua peregrino nubit furtiva marito.</p>
</body>
</html>
