<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Tiyatro-Scanei</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="calibre5" id="calibre_toc_21">Actus Quintus</h2>

  <p class="normal">NUNTIUS</p>

  <p class="normal">Periere cuncta, concidit regni status;</p>

  <p class="normal">nata atque genitor cinere permixto iacent.</p>

  <p class="normal">CHORUS</p>

  <p class="normal">Qua fraude capti?</p>

  <p class="normal">NUNTIUS</p>

  <p class="normal">Qua solent reges capi: donis.</p>

  <p class="normal">CHORUS</p>

  <p class="normal">In illis esse quis potuit dolus?</p>

  <p class="normal">NUNTIUS</p>

  <p class="normal">Et ipse miror, vixque iam facto malo</p>

  <p class="normal">potuisse fieri credo.</p>

  <p class="normal">CHORUS</p>

  <p class="normal">Quis cladis modus?</p>

  <p class="normal">NUNTIUS</p>

  <p class="normal">Avidus per omnem regiae partem furit</p>

  <p class="normal">ut iussus ignis: iam domus tota occidit,</p>

  <p class="normal">urbi timetur.</p>

  <p class="normal">CHORUS</p>

  <p class="normal">Unda flammas opprimat.</p>

  <p class="normal">NUNTIUS</p>

  <p class="normal">Et hoc in ista clade mirandum accidit:</p>

  <p class="normal">alit unda flammas, quoque prohibetur magis,</p>

  <p class="normal">magis ardet ignis: ipsa praesidia occupat.</p>

  <p class="normal">NUTRIX</p>

  <p class="normal">Effer citatum sede Pelopea gradum,</p>

  <p class="normal">Medea, praeceps quaslibet terras pete.</p>

  <p class="normal">MEDEA</p>

  <p class="normal">Egone ut recedam? si profugissem prius,</p>

  <p class="normal">ad hoc redirem. nuptias specto novas.</p>

  <p class="normal">quid, anime, cessas? sequere felicem impetum.</p>

  <p class="normal">pars ultionis ista, qua gaudes, quota est?</p>

  <p class="normal">amas adhuc, furiose, si satis est tibi</p>

  <p class="normal">caelebs Iason. quaere poenarum genus</p>

  <p class="normal">haut usitatum iamque sic temet para:</p>

  <p class="normal">fas omne cedat, abeat expulsus pudor;</p>

  <p class="normal">vindicta levis est quam ferunt purae manus.</p>

  <p class="normal">incumbe in iras teque languentem excita</p>

  <p class="normal">penitusque veteres pectore ex imo impetus</p>

  <p class="normal">violentus hauri. quidquid admissum est adhuc,</p>

  <p class="normal">pietas vocetur. hoc age et faxis sciant</p>

  <p class="normal">quam levia fuerint quamque vulgaris notae</p>

  <p class="normal">quae commodavi scelera. prolusit dolor</p>

  <p class="normal">per ista noster: quid manus poterant rudes</p>

  <p class="normal">audere magnum? quid puellaris furor?</p>

  <p class="normal">Medea nunc sum; crevit ingenium malis.</p>

  <p class="normal">iuvat, iuvat rapuisse fraternum caput,</p>

  <p class="normal">artus iuvat secuisse et arcano patrem</p>

  <p class="normal">spoliasse sacro, iuvat in exitium senis</p>

  <p class="normal">armasse natas. quaere materiam, dolor:</p>

  <p class="normal">ad omne facinus non rudem dextram afferes.</p>

  <p class="normal">Quo te igitur, ira, mittis, aut quae perfido</p>

  <p class="normal">intendis hosti tela? nescio quid ferox</p>

  <p class="normal">decrevit animus intus et nondum sibi</p>

  <p class="normal">audet fateri. stulta properavi nimis:</p>

  <p class="normal">ex paelice utinam liberos hostis meus</p>

  <p class="normal">aliquos haberet! quidquid ex illo tuum est,</p>

  <p class="normal">Creusa peperit. placuit hoc poenae genus,</p>

  <p class="normal">meritoque placuit. ultimum, agnosco, scelus</p>

  <p class="normal">animo parandum est - liberi quondam mei,</p>

  <p class="normal">vos pro paternis sceleribus poenas date.</p>

  <p class="normal">Cor pepulit horror, membra torpescunt gelu</p>

  <p class="normal">pectusque tremuit. ira discessit loco</p>

  <p class="normal">materque tota coniuge expulsa redit.</p>

  <p class="normal">egone ut meorum liberum ac prolis meae</p>

  <p class="normal">fundam cruorem? melius, a, demens furor!</p>

  <p class="normal">incognitum istud facinus ac dirum nefas</p>

  <p class="normal">a me quoque absit; quod scelus miseri luent?</p>

  <p class="normal">scelus est Iason genitor et maius scelus</p>

  <p class="normal">Medea mater - occidant, non sunt mei;</p>

  <p class="normal">pereant, mei sunt. crimine et culpa carent,</p>

  <p class="normal">sunt innocentes: fateor : et frater fuit.</p>

  <p class="normal">quid, anime, titubas? ora quid lacrimae rigant</p>

  <p class="normal">variamque nunc huc ira, nunc illuc amor</p>

  <p class="normal">diducit? anceps aestus incertam rapit;</p>

  <p class="normal">ut saeva rapidi bella cum venti gerunt,</p>

  <p class="normal">utrimque fluctus maria discordes agunt</p>

  <p class="normal">dubiumque fervet pelagus, haut aliter meum</p>

  <p class="normal">cor fluctuatur: ira pietatem fugat</p>

  <p class="normal">iramque pietas. cede pietati, dolor.</p>

  <p class="normal">Huc, cara proles, unicum afflictae domus</p>

  <p class="normal">solamen, huc vos ferte et infusos mihi</p>

  <p class="normal">coniungite artus. habeat incolumes pater,</p>

  <p class="normal">dum et mater habeat - urguet exilium ac fuga:</p>

  <p class="normal">iam iam meo rapientur avulsi e sinu,</p>

  <p class="normal">flentes, gementes osculis - pereant patri,</p>

  <p class="normal">periere matri. rursus increscit dolor</p>

  <p class="normal">et fervet odium, repetit invitam manum</p>

  <p class="normal">antiqua Erinys. ira, qua ducis, sequor.</p>

  <p class="normal">utinam superbae turba Tantalidos meo</p>

  <p class="normal">exisset utero bisque septenos parens</p>

  <p class="normal">natos tulissem! sterilis in poenas fui.</p>

  <p class="normal">fratri patrique quod sat est, peperi duos.</p>

  <p class="normal">Quonam ista tendit turba Furiarum impotens?</p>

  <p class="normal">quem quaerit aut quo flammeos ictus parat,</p>

  <p class="normal">aut cui cruentas agmen infernum faces</p>

  <p class="normal">intentat? ingens anguis excusso sonat</p>

  <p class="normal">tortus flagello. quem trabe infesta petit</p>

  <p class="normal">Megaera? cuius umbra dispersis venit</p>

  <p class="normal">incerta membris? frater est, poenas petit.</p>

  <p class="normal">dabimus, sed omnes. fige luminibus faces,</p>

  <p class="normal">lania, perure, pectus en Furiis patet.</p>

  <p class="normal">Discedere a me, frater, ultrices deas</p>

  <p class="normal">manesque ad imos ire securas iube ;</p>

  <p class="normal">mihi me relinque et utere hac, frater, manu</p>

  <p class="normal">quae strinxit ensem - victima manes tuos</p>

  <p class="normal">placamus ista.</p>

  <p class="normal">Quid repens affert sonus?</p>

  <p class="normal">parantur arma, meque in exitium petunt.</p>

  <p class="normal">excelsa nostrae tecta conscendam domus</p>

  <p class="normal">caede incohata. perge tu mecum comes.</p>

  <p class="normal">tuum quoque ipsa corpus hinc mecum aveham.</p>

  <p class="normal">nunc hoc age, anime: non in occulto tibi est</p>

  <p class="normal">perdenda virtus; approba populo manum.</p>

  <p class="normal">IASON</p>

  <p class="normal">Quicumque regum cladibus fidus doles,</p>

  <p class="normal">concurre, ut ipsam sceleris auctorem horridi</p>

  <p class="normal">capiamus. huc, huc, fortis armiferi cohors,</p>

  <p class="normal">conferte tela, vertite ex imo domum.</p>

  <p class="normal">MEDEA</p>

  <p class="normal">Iam iam recepi sceptra germanum patrem,</p>

  <p class="normal">spoliumque Colchi pecudis auratae tenent;</p>

  <p class="normal">rediere regna, rapta virginitas redit.</p>

  <p class="normal">o placida tandem numina, o festum diem,</p>

  <p class="normal">o nuptialem! vade : perfectum est scelus-</p>

  <p class="normal">vindicta nondum: perage, dum faciunt manus.</p>

  <p class="normal">quid nunc moraris, anime? quid dubitas potens?</p>

  <p class="normal">iam cecidit ira? paenitet facti, pudet.</p>

  <p class="normal">quid, misera, feci? misera? paeniteat licet,</p>

  <p class="normal">feci. voluptas magna me invitam subit,</p>

  <p class="normal">et ecce crescit. derat hoc unum mihi,</p>

  <p class="normal">spectator iste. nil adhuc facti reor:</p>

  <p class="normal">quidquid sine isto fecimus sceleris perit.</p>

  <p class="normal">IASON</p>

  <p class="normal">En ipsa tecti parte praecipiti imminet.</p>

  <p class="normal">huc rapiat ignes aliquis, ut flammis cadat</p>

  <p class="normal">suis perusta.</p>

  <p class="normal">MEDEA</p>

  <p class="normal">Congere extremum tuis</p>

  <p class="normal">natis, Iason, funus ac tumulum strue.</p>

  <p class="normal">coniunx socerque iusta iam functis habent</p>

  <p class="normal">a me sepulti; natus hic fatum tulit,</p>

  <p class="normal">hic te vidente dabitur exitio pari.</p>

  <p class="normal">IASON</p>

  <p class="normal">Per numen omne perque communes fugas</p>

  <p class="normal">torosque, quos non nostra violavit fides,</p>

  <p class="normal">iam parce nato. si quod est crimen, meum est:</p>

  <p class="normal">me dedo morti; noxium macta caput.</p>

  <p class="normal">MEDEA</p>

  <p class="normal">Hac qua recusas, qua doles, ferrum exigam.</p>

  <p class="normal">i nunc, superbe, virginum thalamos pete,</p>

  <p class="normal">relinque matres.</p>

  <p class="normal">IASON</p>

  <p class="normal">Unus est poenae satis.</p>

  <p class="normal">MEDEA</p>

  <p class="normal">Si posset una caede satiari haec manus,</p>

  <p class="normal">nullam petisset. ut duos perimam, tamen</p>

  <p class="normal">nimium est dolori numerus angustus meo.</p>

  <p class="normal">in matre si quod pignus etiamnunc latet,</p>

  <p class="normal">scrutabor ense viscera et ferro extraham.</p>

  <p class="normal">IASON</p>

  <p class="normal">Iam perage coeptum facinus (haud ultra precor),</p>

  <p class="normal">moramque saltem supplicis dona meis.</p>

  <p class="normal">MEDEA</p>

  <p class="normal">Perfruere lento scelere, ne propera, dolor:</p>

  <p class="normal">meus dies est; tempore accepto utimur.</p>

  <p class="normal">IASON</p>

  <p class="normal">Infesta, memet perime.</p>

  <p class="normal">MEDEA</p>

  <p class="normal">Misereri iubes.</p>

  <p class="normal">bene est, peractum est. plura non habui, dolor,</p>

  <p class="normal">quae tibi litarem. lumina huc tumida alleva,</p>

  <p class="normal">ingrate Iason. coniugem agnoscis tuam?</p>

  <p class="normal">sic fugere soleo. patuit in caelum via:</p>

  <p class="normal">squamosa gemini colla serpentes iugo</p>

  <p class="normal">summissa praebent. recipe iam natos, parens;</p>

  <p class="normal">ego inter auras aliti curru vehar.</p>

  <p class="normal">IASON</p>

  <p class="normal">Per alta vade spatia sublime aethere;</p>

  <p class="normal">testare nullos esse, qua veheris, deos.</p>
</body>
</html>
