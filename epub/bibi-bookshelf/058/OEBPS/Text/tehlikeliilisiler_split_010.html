<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tehlikeliilisiler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">ÜÇÜNCÜ BÖLÜM</h1>

  <h2 class="h2baslik" id="calibre_toc_98">SEKSEN SEKİZİNCİ MEKTUP</h2>

  <p class="ortayazi"><span class="idebold">Cécile de Volanges’dan Vikont de Valmont’a</span></p>

  <p class="normal">Şövalye Danceny’den mektup alınca çok seviniyorum Mösyö. Karışan olmadan tekrar görüşebilmeyi onun kadar ben de istiyorum ama sizin söylediğiniz o şeye bir türlü cesaret edemedim. Bir kere çok tehlikeli bu. Gönderdiğiniz anahtar ötekine çok benziyor ama aynısı değil. Annem de her şeye bakar, dikkat eder, hiçbir şeyi kaçırmaz. Biz buraya geleli beri o anahtarı kullanan olmadı ama bilinmez ki, yanlışlıkla kapıyı açmaya kalkarlar da fark ederlerse durumu, mahvolurum, kurtuluş yoktur bir daha benim için. Ayrıca kötü bir işmiş gibi geliyor bana bu iş. Bir anahtarın aynısını yaptırmak büyük bir suç değil midir? Evet siz nezaket gösterip kendi üstünüze alıyorsunuz o işi ama duyulursa bütün suç bana yüklenir, ben laf işitirim. Haklı da çıkarlar, siz anahtarı kendiniz için değil benim için yaptıracaksınız. İki kez almak istedim, başka bir şey olsaydı kesinlikle zor gelmezdi ama neden bilmem, ikisinde de titremeye başladım, elim gitmedi bir türlü. Bu nedenle bana öyle geliyor ki, oturduğumuz yerde otursak daha iyi olur.</p>

  <p class="normal">Siz bugüne kadar yardımlarınızı hiç esirgemediniz. Bana mektup vermenin de çaresini bulursunuz elbet. Hatta geçen sefer mektubu verirken talihsizlik öyle istemese ve siz tam o sırada birdenbire dönmeseydiniz kesinlikle telaşlanmazdık. Anlıyorum, benim gibi sizin de aklınız fikriniz hep bu işte olamaz tabii ki ama bu kadar tehlikeyi göze alacağıma biraz daha sabretsem daha iyi olur. Mösyö Danceny olsa onun da böyle diyeceğini biliyorum. O, ne zaman bir meselenin beni çok üzdüğünü gördüyse, o işin bırakılmasını istemiştir.</p>

  <p class="normal">Mösyö, bu mektupla birlikte, sizin mektubunuzu, Mösyö Danceny’ninkini, bir de sizin anahtarı vereceğim. Yaptığınız iyilikler için minnet ve şükranlarımı sunuyorum size. Gene de esirgemeyin iyiliklerinizi benden. Ben mutsuz bir insanım sonuçta ama siz olmasanız daha da mutsuz olurdum ama ne yapalım ki annemdir her şeye rağmen, sabretmekten başka çarem yok. Yeter ki beni hep böyle sevsin Danceny, siz de bırakıp gitmeyin. Gün gelir benim de talihim güler.</p>

  <p class="normal">Size minnet ve şükranlarını sunan itaatkâr ve naçiz hizmetkârınız...</p>

  <p class="normal" p="sagnormal"><span class="ideitalik">26 Eylül 17</span>**</p>

  <h2 class="h2baslik" id="calibre_toc_99">SEKSEN DOKUZUNCU MEKTUP</h2>

  <p class="ortayazi"><span class="idebold">Vikont de Valmont’dan Şövalye Danceny’ye</span></p>

  <p class="normal">İşleriniz arzu ettiğiniz biçimde hızlı yürümüyorsa, dostum, beni suçlamayın. Burada aşılması gereken birden fazla engel var! Madam de Volanges’ın uyanıklığı ve sertliği yetmiyormuş gibi bir de sizin küçük hanım sorun çıkarıyor. İlgisizliğinden, belki de çekindiğinden, söylediğim her şeyi yapmıyor. Bu işte ne yapmak gerektiğini kim bilecek, o mu, ben mi?</p>

  <p class="normal">Sizin mektuplarınızı ona verebilmek için basit bir yol bulmuştum, böylece kendisiyle sizin de görüşebilmeniz kolaylaşacaktı ama bir türlü ikna edemedim. Çok üzüldüm. Nasıl üzülmeyeyim, sizi kavuşturmak için başka hiçbir çare düşünemiyorum. Mektuplarınız konusunda bile, bir şey olur, üçümüze de laf gelir diye ödüm patlıyor. Kabul etmeniz gerekir ki, böyle bir tehlikeyi ben göze alamam, ayrıca sizin de böyle bir tehlike içine düşmenizi istemem.</p>

  <p class="normal">Ama sevdiğinizin bana güven duymaması yüzünden size iyilik edemezsem üzülürüm doğrusu. Siz ona bu durumu bildirirseniz sevinirim. Ne yapacağınızı, neye karar vereceğinizi siz düşünün artık. İnsanın dostlarına yardım etmesi yetmiyor, ayrıca onların istediği gibi yardım etmek gerekiyor. Siz ona anlatırsanız bu durumu, size karşı duygularını da anlamış olursunuz. Çünkü iradesine hâkim olan kadın, ne derse desin o kadar sevemez.</p>

  <p class="normal">Benim, sevgilinizin kararsız olduğunu söylemek istediğimi sanmayın ama daha çok genç ve annesinden çok korkuyor. Annesinin amacı da size kötülük etmek, biliyorsunuz bunu. Ayrıca siz o kızı uzun süre kendi haline bırakır da, sizinle ilgilenmesini sağlayamazsanız, zararlı çıkarsınız. Ama bu söylediklerim sizi o kadar da endişelendirip üzmesin. Benim kuşkulanmam için hiçbir neden yok ortada, yalnızca dostluğumdur bana bunları söyleten.</p>

  <p class="normal">Mektubumu burada kesiyorum, çünkü benim de bazı işlerim var. Ben sizin kadar da yol alamadım ama ben de sizin kadar seviyorum ve bu düşünceyle avunuyorum. Kendi işimi başarıyla çözemesem de, size bir iyiliğim dokunursa zamanımı boşa harcamamış olduğuma inanıp rahatlayacağım.</p>

  <p class="normal">Allahaısmarladık dostum.</p>

  <p class="normal" p="sagnormal">... <span class="ideitalik">Şatosu, 26 Eylül 17</span>**</p>

  <h2 class="h2baslik" id="calibre_toc_100">DOKSANINCI MEKTUP</h2>

  <p class="ortayazi"><span class="idebold">Madam de Tourvel’den Vikont de Valmont’a</span></p>

  <p class="normal">Tanrıdan dileğim Mösyö, bu mektubum sizi hiç üzmesin. Gene de üzecekse, hiç değilse yazarken benim çektiğim sıkıntıları düşünün de hafiflesin bu üzüntüler. Beni iyice tanıdınız artık, amacımın kesinlikle sizi kırmak olmadığını kesinlikle anlamışsınızdır ama siz de benim bütün yaşantımı üzüntü içinde geçirmemi istemezsiniz hiç kuşkusuz. Yalvarıyorum size, size göstereceğimi vaat ettiğim sevecen dostluğu düşünüp bana beslediğiniz duyguların, benim dostluğumdan daha ateşli olsa bile daha içten olmayan duyguların hatırına bir daha görmeyelim birbirimizi. Gidin buradan ve gidinceye kadar başbaşa kalıp konuşmayalım. O konuşmalar sırasında beni nasıl bir güç kuşatıyor da söylemek istediklerimi söyleyemiyorum size ve zamanımı bütünüyle dinlememem gereken şeyleri dinlemekle geçiriyorum!</p>

  <p class="normal">Daha dün bahçede yanıma geldiğinizde, benim tek düşündüğüm, size bugün yazdıklarımı söylemekti ama sonuçta sizin aşk sözlerinizi dinlemekten başka bir şey yapamadım... paylaşmama olanak olmayan aşkınızı dinleyip, onunla uğraşmaktan başka bir şey yapmadım! Lütfen uzaklaşın benden, lütfen uzaklaşın!</p>

  <p class="normal">Birbirimizi görmüyoruz diye size karşı duygularımın değişebileceğini, kaybolacağını sanmayın. Görüyorsunuz ki bunlarla mücadele edebilecek bir gücüm bile yok, nasıl yenebilirim onları? Size her şeyi açıkça söylüyorum işte, ben asıl güçsüzlüğümü itiraf etmekten değil, güçsüzlüğüme boyun eğmekten korkuyorum. Ama artık duygularıma hâkim olamıyorsam da yapacağım işlere hâkim olmak elimdedir hiç değilse. Evet bunu kaçırmayacağım elimden, yemin ettim buna, hayatıma mal olsa bile.</p>

  <p class="normal">Yazık! Daha düne kadar, benim için böyle mücadelelerin söz konusu olmayacağından kesinlikle emindim! Sevindiriyordu bu beni ve belki de çok övünüyordum bununla. Tanrı o kibrin cezasını verdi ve de ağır bir ceza oldu bu. Tanrı gene de kullarına vursa bile acıdığını, iyiliğini esirgemediğini gösteriyor, düşmeden önce haber veriyor bana. Artık güçten düştüğümü öğrendikten sonra da kendimi bu uygunsuz durumdan kurtarmazsam daha çok günah işlemiş olurum.</p>

  <p class="normal">Mutluluğunuzun bedeli benim gözyaşlarım olacaksa, böyle bir mutluluğu istemediğinizi kaç defa söylediniz! Mutluluktan söz etmeyelim artık ve izin verin de biraz olsun rahat edeyim.</p>

  <p class="normal">Sizden istediğim şeyi yerine getirmekle gönlümde nasıl bir yere sahip olacağınızı hayal bile edemezsiniz! Erdem, namus üstüne kurulmuş o duyguya direnmem de gerekmeyecek. Bilemezsiniz, size minnettar olmak nasıl mutlu edecek beni! Sayenizde güzel bir duyguyu hiç pişmanlık duymadan tadacağım. Ama şimdi çok farklı duygular ve düşünceler ürkütüyor beni, sizinle ve kendimle uğraşmaktan korkuyorum. Sizi hatırlamak bile dehşete düşürüyor beni. Hayalinizi gözlerimin önünden uzaklaştıramasam bile mücadele ediyorum onunla... uzaklaştı-ramıyorum onu ama itiyorum.</p>

  <p class="normal">Bu sıkıntıya, bu bunalıma bir son vermek ikimiz için de iyi olmaz mı? Siz ki yanlışlık yaptığınızda bile içinizdeki erdem aşkını gizleyebilmişsiniz, elbette benim bu halime acır, elbette isteklerime hayır diyemezsiniz! Bu müthiş heyecanların yerine daha sakin ama gene de şefkat dolu bir sevgi gelir ve o zaman da ben sizin yardımınızla bir soluk alır, hayatı bir nimet kabul ederim, mutlulukla dolar taşarım ve “O gerçekten dostummuş benim, bu esenliğe onun sayesinde kavuştum” diyebilirim.</p>

  <p class="normal">Sizi zorlamak istemiyorum, yalvarıyorum razı olun diye. Böyle önemsiz bazı mahrumiyetlere katlanıp beni bu acılardan kurtarırsanız büyük bir fedakârlık mı yapmış olacaksınız? Sizin mutlu olmanız için benim mutsuz olmam gerekseydi, inanın ki bir an bile düşünmeden razı olurdum. Ama günah işlemeyi istemiyorum. Hayır, ölüm bin kez daha hayırlıdır.</p>

  <p class="normal">Daha şimdiden utanç içinde hissediyorum kendimi, kim-bilir yarın belki de vicdan azabı duyacağım, herkesten ve kendimden utanıyorum. Yalnız kaldığımda tir tir titriyorum, hayatım üzüntü içinde geçiyor artık, beni ancak siz huzura kavuşturabilirsiniz. Aslında olabildiğince dürüst kararlar alıyorum ama bunlar beni tatmin etmiyor. Dün vermiştim bu kararı, gene de geceyi gözyaşlarıyla geçirdim.</p>

  <p class="normal">Bakın, sizin dostunuz olan ve sizin de sevdiğinizi söylediğiniz bir kadın gelmiş, kendisini rahat bırakmanız, erdemli bırakmanız için, boynunu bükmüş yalvarıyor. Bu insan siz olmasaydınız eğer, böyle alçalır, böyle yalvarır mıydı? Sizi kınamıyorum. Bizi etkisi altına alan bir duyguya karşı koymanın ne kadar zor olduğunu bilmez değilim. Yakınmak başkaldırmak demek değildir. Benim görev olarak yaptığımı siz de yüce gönüllülük göstererek yapın. Şimdiye kadar gönlümde uyandırdığınız duygulara bir de minnettarlığı eklemiş olursunuz. Allahaısmarladık Mösyö.</p>

  <p class="normal" p="sagnormal"><span class="ideitalik">27 Eylül 17</span>**</p>

  <h2 class="h2baslik" id="calibre_toc_101">DOKSAN BİRİNCİ MEKTUP</h2>

  <p class="ortayazi"><span class="idebold">Vikont de Valmont’dan Madam de Tourvel’e</span></p>

  <p class="normal">Mektubunuz beni çok üzdü Madam. Ne yanıt verebileceğimi bilemiyorum. İki ihtimal varsa, ya siz mutsuz olacak ya da ben mutsuz olacaksam, kesinlikle hiç düşünmeden kendimi feda ederim tabii ki ama madem sonunda olan bizim mutluluğumuza olacak, bu sorunu bir kere birlikte ele almamız, irdelememiz gerekmiyor mu? Birbirimizle bir daha konuşmamamız, görüşmememiz mümkün mü?</p>

  <p class="normal">Bir yandan biz çok hoş duygularla birleşirken öte yandan da boş bir korkuya kapılıp ayrılacağız, hem de bir daha kavuşmamak üzere ayrılacağız, öyle mi? Güzel dostluk, ateşli aşk haklarını isteyedursunlar, duyulmayacak sesleri! Niçin peki? Neymiş o başınızda dolaşan tehlike? İnanın ki böyle korkular, gerçek nedenlerini aramadan kendinizi kaptırdığınız o korkular, öyle sanıyorum ki güven duymanıza yetecek güçlü nedenlerdir.</p>

  <p class="normal">İzin verirseniz şunu söyleyeyim: Ben o korkularda beni size kötü tanıtmak için söylenen uygunsuz sözlerin izlerini görüyorum. İnsan saygı duyduğu birinden korkmaz. Özellikle de biraz olsun dostluğa değer bulduğu birini yanından hiç uzaklaştır-maz. İnsan tehlikeli sandığı birinden kaçar ve çekinir.</p>

  <p class="normal">Benim kadar saygılı, benim kadar her şeye boyun eğen biri olabilir mi? Görüyorsunuz daha şimdiden nasıl dikkat ediyorum dilime. Gönlümün pek hoş bulduğu, pek yakınlık duyduğu sözcükleri dile getirmeye cesaret edemiyorum size karşı. Ben karşınızda artık sevecen, duygulu bir sevgiliden öğüt ve avuntu bekleyen mutsuz ve sadık bir âşık değil hâkim karşısına çıkmış bir sanık, efendisinin önünde tir tir titreyen bir köleyim. Sanık olmak, köle olmak insana yeni ödevler yükler. Onları da yerine getirmeye söz veriyorum. Önce bir dinleyin beni, sonra gene cezalandırırsanız boynum kıldan incedir, hemen uzaklaşırım yanınızdan. Daha fazlasını da vaat ediyorum. Yargısız infaz daha mı çok hoşunuza gidiyor? Kendinizde haksızlık etme cesaretini buluyor musunuz? Emredin, gene itaat ederim size.</p>

  <p class="normal">Ama o yargıyı, o emri sizin ağzınızdan duymalıyım ben. “Niçin?” diyeceksiniz. Böyle bir soru sorabilirseniz eğer aşkı da beni de tanımıyorsunuz demektir bu! Sizi bir kez daha görebil-mek az şey midir? Sözlerinizle beni kedere boğsanız da belki gene avutucu bir bakış lütfedersiniz de büsbütün umutsuzluğa düşmekten kurtarırsınız beni. Hem sonra madem aşka da dostluğa da veda edeceğim, hayatımı verdiğim o duygulara veda edeceğim, hiç değilse eserinizi görürsünüz ve acırsınız. Belki bu küçük lütufa da değmem ama bunları neler pahasına dilediğimi görüyorsunuz; buna rağmen umutsuz mu olayım?</p>

  <p class="normal">Demek uzaklaştıracaksınız beni kendinizden! Demek birbirimiz için yabancı olalım istiyorsunuz, razısınız buna! Bunu istediğiniz kesin hatta! Ayrılmamızın duygularınızı değiştirmeyeceğini söylüyorsunuz ama bir yandan da duyguları daha kolayca yok etmeye çalışabilmeniz için gitmemi istiyorsunuz.</p>

  <p class="normal">Ve daha şimdiden gönlünüzde o duyguların yerini bir minnettarlık duygusunun alacağını söylüyorsunuz. Tanımadığınız biri size bir hizmette bulunursa ona da minnettar olursunuz siz. Bana da onlara bağışlayacağınız bir duyguyu sunuyorsunuz ve gönlümün bunlarla avunmasını istiyorsunuz! Kendi gönlünüze sorun bir de isterseniz. Aşık olduğunuz biri, dostluk duygularıyla sevdiğiniz bir insan bir gün gelip de size minnettarlıktan söz etse, canınız sıkılmaz mı? “Çekilin karşımdan, nankörün biriymişsiniz siz” demez misiniz?</p>

  <p class="normal">Artık susuyor ve insafınıza sığınıyorum. Böyle acıyla feryat ediyorsam, bağışlayın beni. Bu acı da sizin eserinizdir nihayet! Ve benim size iyice boyun eğmemi kesinlikle etkilemeyecektir. Yalvarıyorum size, sizin arzunuz olan o tatlı duyguların hatırına, dinleyin beni. Bana verdiğiniz bu sıkıntı belki de öldürecek beni. Acıyın ve buluşmamızı ertelemeyin. Allahaısmarladık Madam.</p>

  <p class="normal" p="sagnormal"><span class="ideitalik">27 Eylül 17</span>** <span class="ideitalik">akşamı</span></p>

  <h2 class="h2baslik" id="calibre_toc_102">DOKSAN İKİNCİ MEKTUP</h2>

  <p class="ortayazi"><span class="idebold">Şövalye Danceny’den Vikont de Valmont’a</span></p>

  <p class="normal">Ah dostum! Mektubunuzu okudum ve buz gibi oldum. Aman Tanrım! Cécile... Nasıl olabilir? Demek Cécile beni sevmiyor artık. Evet, dostluğunuz bir perdenin arkasında gizliyor bunu ama gene de görünüyor arasından. Acı, ölümcül bir haberi bildirmek üzere hazırlamışsınız beni. Teşekkür ederim ilginize ama aşkı aldatmak mümkün mü? Aşk kendini ilgilendiren şeyin önünde koşar. Kaderini başkalarından öğrenmez, kendi sezer. Ben de anladım artık kaderimi. Her şeyi açıkça anlatabilirsiniz bana, çekinmeyin lütfen, rica ediyorum. Her şeyi söyleyin, nasıl kuşkulandınız, bu kuşkularınız nasıl güçlendi, hepsini anlatın. En küçük ayrıntıları bile ihmal etmeyin, hepsini hatırlamak için zorlayın kendinizi. Bir sözcüğün yerini başka bir sözcük aldı mı bütün bir cümlenin anlamı değişebilir. Bazen bir sözcük iki anlamlıdır... belki yanılmışsınızdır... ne yapayım, gene avutmaya çalışıyorum kendimi galiba. Size ne söyledi? Neyimden şikâyetçi benim? Hiç değilse yaptığı haksızlıklar için özür dilemiyor mu? Bir süredir her şeyde zorlandığına bakıp kendisinde bir değişiklik olduğunu fark etmem gerekirdi. Aşk bu kadar engel tanımaz.</p>

  <p class="normal">Şimdi ben ne yapabilirim? Ne dersiniz? Kendisiyle bir görüşmeye çalışsam mı acaba? Olmayacak bir şey mi bu? Ayrılık ne kötü, ne büyük bir felaketmiş... beni görebilmesi için bir çare bulmuşsunuz ve o istememiş bunu, öyle mi? Bu çarenin ne olduğunu söylemiyorsunuz. Tehlikeliydi belki, öyle büyük tehlikelere atılmasını istemem, kendisine de söyledim bunu. Ama bilirim ki siz de ihtiyatı elden bırakmazsınız. Kara bahtım, sizin bir dikkatsizlik ettiğinizi de söyleyemem.</p>

  <p class="normal">Ben şimdi ne yapmalıyım? Ne yazmam gerekir ona? Kuşkularımı belli etsem gücenebilir, ya yanılıyorsam kuşkularımda, onu üzdüğüm için üzülürüm. Gizlesem, aldatmış olurum. Ben ondan hiçbir şeyi saklayamam, yapamam bunu.</p>

  <p class="normal">Neler çektiğimi bilse, acırdı halime. Duygulu bir insandır, pırıl pırıl bir kızdır, beni sevdiğine dair binlerce kanıt gösterebilirim. Çekingendir, ürkmüştür belki bir şeylerden, ne yapsın biçare! Annesi de çok baskı yapıyor. Bir mektup yazacağım ona. Tutacağım kendimi, size bütünüyle güvenmesini isterim yalnızca... gene kabul etmezse bile, böyle bir ricada bulundum diye kızmaz herhalde! Kimbilir belki de razı olur!</p>

  <p class="normal">İşte dostum, hem kendim için hem onun için, size geldim ve yalvarıyorum. Siz bizim kusurumuza bakmayın. İnanın sözüme. Sizin ne büyük iyilikler ettiğinizi bilir, minnettardır size. Güvenmediğinden falan değil, çekingenlik onunki. Hoş görün, dostluğun en güzel yanı da hoşgörü değil midir zaten? Sizin dostluğunuz da büyük bir nimet benim için. Sizin iyiliklerinizin karşılığını nasıl ödeyebileceğimi bilemiyorum. Allahaısmarladık dostum. Hemen yazacağım mektubumu.</p>

  <p class="normal">Endişelerim depreşiyor gene. Ona bir mektup yazmanın bana bu kadar ağır geleceğini aklımdan bile geçirmezdim. Daha düne kadar en büyük zevkim değil miydi ona mektup yazmak?</p>

  <p class="normal">Allahaısmarladık dostum, iyiliğinizi esirgemeyin gene de benden ve çok acıyın bana.</p>

  <p class="normal" p="sagnormal"><span class="ideitalik">Paris, 27 Eylül 17**</span></p>

  <h2 class="h2baslik" id="calibre_toc_103">DOKSAN ÜÇÜNCÜ MEKTUP</h2>

  <p class="ortayazi"><span class="idebold">Şövalye Danceny’den Cécile Volanges’a</span></p>

  <p class="normal">(Bir önceki mektuba ilişik)</p>

  <p class="normal">Sizden saklayamam: Her şeye rağmen Valmont’a pek güvenemediğinizi öğrenmek üzdü beni. Benim dostum olduğunu biliyorsunuz, bizi birbirimize yaklaştırabilecek tek bir insan varsa o da o’dur. Bu niteliklerin sizin için yeterli olabileceğini sanıyordum. Üzülerek görüyorum ki aldanmışım. Hiç değilse nedenlerini söyleyeceğinizi umabilir miyim acaba? Yoksa gene bazı zorluklar bahane edip bundan da mı kaçınacaksınız? Siz bana yardımcı olmazsanız, niçin böyle davrandığınızı anlayamam ki! Aşkınızdan kuşkulanmaya cesaret edemiyorum, sizin de benim aşkıma ihanete cesaret edeceğinize kesinlikle inanmıyorum. Ah! Cécile!</p>

  <p class="normal">Beni görmeniz için bir yol bulunmuş ve siz bunu istememişsiniz, doğru mu? <span class="ideitalik">Sade, rahat ve güvenli bir yol.<sup class="calibre2"><a href="../Text/tehlikeliilisiler_split_042.html#footnote-1206-31" id="footnote-1206-31-backlink">[31]</a></sup></span>Böyle mi seviyorsunuz siz beni? Bu kadar kısa bir ayrılık duygularınızı ne kadar değiştirmiş böyle! Niçin aldatıyorsunuz beni? Niçin gene de beni sevdiğinizi hem de çok sevdiğinizi söylüyorsunuz? Anneniz içinizdeki sevgiyi yok ederken saflığınızı da mı yok etti sizin? Yüreğinizde birazcık bir acıma hissi bıraktıysa, bana çektirdiklerinize bakın da biraz üzülün hiç değilse.</p>

  <p class="normal">Söyleyin lütfen, gönlünüz bana büsbütün mü kapandı, hiçbir umut kapısı yok mu? Çıkardınız mı beni gönlünüzden artık? İtirazlarınız yüzünden şikâyetlerimi size ne zaman duyurabileceğimi bilemiyorum. Ne zaman yanıt vereceksiniz? Valmont bize dostluk yapmış, birbirimize yazacağımız mektupları ulaştırmanın yolunu bulmuştu ama siz istemediniz. Benim mektuplarımı okumak, bana mektup yazmak ağır geliyordu size, bu işin pek sık olmamasını uygun buldunuz. Ben artık aşka da inanmıyorum iyi niyete de. Cécile de beni aldattıktan sonra kime güvenilebilirim?</p>

  <p class="normal">Doğru mu bu? Söyleyin, sevmiyor musunuz beni artık? Hayır, hayır olamaz, aldanıyorsunuz siz, kendi gönlünüze kara çalıyorsunuz. Geçici bir endişeye kapılmış, umutsuzluğa düşmüş olabilirsiniz ama aşk dağıtmıştır bunları. Doğru değil mi Cécile’im? Sizin böyle bir kabahat işleyebileceğinizi sanmakla haksızlık ediyorum size. Gerçekten haksızsam çok mutlu olurum! Size gelip, sizden coşkuyla özür dilemek, bir anlık haksızlığı ebediyen sürecek bir aşk ile bağışlatmak ne güzel olur benim için!</p>

  <p class="normal">Cécile, Cécile, acıyın bana! Beni görmeyi kabul edin ve bunun yollarını bulun! Bakın ayrılık nelere neden oluyor? Korkular, endişeler hatta belki ilgisizlik, soğukluk! Gene de bir bakış, bir söz mutlu edebilir bizi. Ama benim mutluluk sözünü ağzıma almam mümkün mü? Kimbilir, mutluluk benim için belki de bir daha bulunmamak üzere kaybolup gitmiştir. Bir yanda korkudan duyulan acı, bir yanda da haksız kuşkularla onlardan da amansız gerçeğin verdiği acı... ne söyleyebileceğimi bilemiyorum. Ben sizi ancak sıkıntı içinde sevmek için yaşıyorum. Ah! Cécile! Hayatı benim için güzel kılmak ancak sizin hakkınız. Gene mutlu mu olacağım, yoksa hayatım boyunca kederler içinde yanıp tutuşacak mıyım? Sizin ağzınızdan çıkacak ilk söz bildirecek bunu bana.</p>

  <p class="normal" p="sagnormal"><span class="ideitalik">Paris, 27 Eylül 17</span>**</p>

  <h2 class="h2baslik" id="calibre_toc_104">DOKSAN DÖRDÜNCÜ MEKTUP</h2>

  <p class="ortayazi"><span class="idebold">Cécile Volanges’dan Şövalye Danceny’ye</span></p>

  <p class="normal">Mektubunuzdan, beni üzmesi dışında hiçbir şey anlayamadım. Mösyö de Valmont ne yazdı size acaba? Size kim ne söyledi de sizi artık sevmediğime inanıverdiniz? Keşke o kadar talihli olsaydım da sevmeseydim sizi, bu kadar acı çekmezdim ama hem böyle seveceğim sizi hem de siz benim hep suçlu olduğumu söyleyeceksiniz, bu kadarı da gücüme gidiyor doğrusu. Siz beni teselli edeceğinize üzüyorsunuz, bana asıl üzüntü veren şeyler sizden geliyor. Sizi aldattığımı, bazı şeyleri kafadan attığımı sanıyorsunuz! Ne kadar iyi anlamışsınız beni! Sizin dediğiniz gibi yalan söylüyorsam, ne gibi bir çıkarım olabilir benim bundan?</p>

  <p class="normal">Sizi sevmesem, kesinlikle açıklardım bunu, herkes de onaylardı bu tutumumu ama kara bahtım izin veriyor mu? Ve işe bakın ki sevdiğim insan da hiç kıymetimi bilmiyor.</p>

  <p class="normal">Sizi bu kadar kızdıracak ne yaptım ben? Bir anahtarı yerinden alma cesaretini gösteremedim, annem fark eder, her ikimizin de başına bir iş açılır diye korktum da ondan yapamadım. Ayrıca kötü bir iş yapacağımı sanmıştım. Kaldı ki bunu bana yalnızca Mösyö de Valmont söyledi. Sizin böyle bir şeyi isteyip istemediğinizi bilemezdim ben. Habersizdiniz bundan siz! Şimdi öğrendim istediğinizi, artık almaz mıyım o anahtarı oradan? Hemen yarın alırım, o zaman ne diyeceksiniz bakalım?</p>

  <p class="normal">Mösyö de Valmont dostunuzmuş sizin! Olsun. Ben de sizi en az onun sevdiği kadar sevmiyor muyum? Ama siz hep onu haklı buluyorsunuz ve beni haksız çıkarıyorsunuz. Doğrusu çok gücüme gidiyor bu. Sizin umurunuzda mı? Bilirsiniz ki çabuk sakinleşirim ben. Ama şimdi anahtarı alacağım ve böylece sizi artık istediğim zaman görebileceğim. İnanın, sizin böyle bir iş yapmanızı istemezdim ben. Olsun! Sizin sitemlerinize üzüleceğime kendi yaptıklarım için üzüleyim daha iyi. Ne yapmak istediğinize karar verin.</p>

  <p class="normal">Siz isteseydiniz, ne kadar severdik birbirimizi. En azından, başkalarının başımıza açtığı dertlerden başka derdimiz olmazdı. Sizi temin ederim, ben böyle annemin emri altında olmasaydım, hiçbir şeyimden yakınmazdınız ama benim söylediklerime inanmazsanız asla huzura kavuşamayız biz ve bunun sorumluluğu da bana yüklenemez. Yakında birbirimizi görebileceğimizi umuyorum. Böylelikle şimdiki gibi birbirimizi üzmek için bir neden çıkmaz o zaman.</p>

  <p class="normal">Böyle olacağını bilseydim, hemen alırdım o anahtarı ama sanıyorum iyi de etmişim almamakla. Darılmayın bana bu yüzden, rica ederim. Artık yas tutmayın böyle ve ben sizi nasıl seviyorsam siz de öyle sevin beni. İşte ancak öyle mutlu edersiniz beni. Allahaısmarladık sevgili dostum.</p>

  <p class="normal" p="sagnormal"><span class="ideitalik">...Şatosu, 28 Eylül 17</span>**</p>

  <h2 class="h2baslik" id="calibre_toc_105">DOKSAN BEŞİNCİ MEKTUP</h2>

  <p class="ortayazi"><span class="idebold">Cécile de Volanges’dan Vikont de Valmont’a</span></p>

  <p class="normal">Kapının anahtarının yerine konmak üzere bir anahtar vermiştiniz bana, rica ediyorum sizden Mösyö, lütfedin, geri verin onu. Madem ki herkes bunu istiyor, benim de kabul etmekten başka çarem yok.</p>

  <p class="normal">Neden bilmem, Mösyö Danceny’ye, artık benim kendisini sevmediğimi yazmışsınız. Sizin böyle bir anlam çıkarabileceğiniz bir şey yaptığımı sanmıyorum. Böyle söylemeniz onu da çok üzmüş. Onun dostu olduğunuzu biliyorum ama dostunuz olduğu için beni de onu da üzmeye hakkınız olmadığını düşünüyorum. Sizden rica ediyorum, Mösyö Danceny’ye yazacağınız ilk mektupta benim kendisini sevdiğimi, bundan kesinlikle kuşkunuz olmadığını söyleyin, onun en güvendiği insan sizsiniz. Ben de bir şey söyleyip inandıramazsam çok üzülürüm.</p>

  <p class="normal">Anahtar meselesine gelince, endişeniz olmasın o konuda. Geçen mektubunuzda söyledikleriniz aklımdan çıkmış değil. Ama mektup yanınızdaysa eğer lütfen gene verin bana. Dikkatle okurum bir kez daha. Yarın öğle yemeğine giderken alabilirsem, size öteki anahtarı öbür gün kahvaltıda verebilirim. Siz sonra aynı şekilde geri verirsiniz. Umarım iş fazla uzun sürmez de annem fark etmez durumu.</p>

  <p class="normal">Anahtarı yaptırdıktan sonra, mektupları almak için odama girin lütfen. Böylece Mösyö Danceny’ye daha sık haber gönderebilirim. Sizde bir anahtar olunca, iş şimdikinden daha kolay olacak ama önceleri çok korkutmuştu bu iş beni. Rica ediyorum, kusura bakmayın, gene her zamanki gibi iyiliğinizi esirgemeyeceğinizi umuyorum.</p>

  <p class="normal">İtaatkâr ve naçiz hizmetkârınız, size saygılarını sunuyor Mösyö...</p>

  <p class="normal" p="sagnormal"><span class="ideitalik">28 Eylül 17</span>**</p>

  <h2 class="h2baslik" id="calibre_toc_106">DOKSAN ALTINCI MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">O maceranızdan bu yana benden övgüler, komplimanlar beklediğinizden hiç kuşkum yok. Ayrıca böyle uzun süreli suskunluğuma da kızmışsınızdır, bundan da hiç kuşkum yok ama elimden ne gelir, benim eskiden beri inancım odur ki bir kadını yalnızca övmek gerektiğinde, en doğrusu bu işi kendisine bırakmak ve başka işlerle ilgilenmektir. Gene de kendi hesabıma bir teşekkür, sizin hesabınıza da bir kutlama borçluyum. Tam olarak sevinesiniz diye şunu da söyleyeyim ki, bu kez yaptığınız beklentilerimin de ötesine geçti. Ben de kendi yaptıklarımı anlatayım bundan sonra. Bakalım sizin beklentilerinizden birazı olsun yerine gelebilmiş mi?</p>

  <p class="normal">Madam de Tourvel’den söz edecek değilim. O işin ağır yürümesi canınızı sıkıyor sizin. Siz olmuş bitmiş işleri seversiniz. Sürüncemede kalmış işlerden sıkılırsınız ama ben yavaş gittiği söylenen bu işten duyduğum zevki hiç duymamıştım şimdiye kadar.</p>

  <p class="normal">Evet, tehlikeli, sarp bir inişten elinde olmadan yuvarlanıp, benim istediğime gelmekten kurtulamayacak o çekingen kadına bakmak, onun her halini incelemekten büyük zevk duyuyorum. İşte o çekingen kadın, dönüş umudu olmayan bir yola saptı farkında olmadan. Önündeki uçurumdan korkuyor, durmak istiyor ama tutamıyor kendini. Bütün çabası, bütün becerisi ancak adımlarını küçültmeye yarayabilir ama her attığı adımdan sonra mutlaka bir adım daha atacaktır. Bazen tehlikeye bakmaya cesaret edemiyor, gözlerini kapıyor, koyuveriyor kendini, benden medet umuyor. Çoğu zaman yeni bir korku çabalarına güç veriyor, bütün bedenini ölüm gibi kaplayan o ürperti içinde bir atılım yaparak geri dönmeye çalışıyor, çok kısa bir yeri bin bir zorlukla çıkabiliyor, güçten düşüyor ve bir de bakıyor ki, büyülü bir güç kendisini, kaçmak için boşuna çabalayıp durduğu o tehlikenin tam da yanına getirmiş. O durumda benden başka yol sorabileceği kimse olmadığından, onu mutlaka düşülecek bir uçurumun önüne getirmeme sitem etmeyi aklından bile geçirmeden, hiç değilse düşüşü geciktirebilmek için yalvarıyor. İnsanların, korktuklarında kendilerinden geçerek, boyunlarını bükerek Tanrı’ya yakarmaları gibi o da bana yakarıyor. Siz ne istiyorsunuz? Dualarına kulaklarımı tıkayayım, gönlünde bana tapınmak için kurduğu tapınağı yıkayım, kendisini korumak amacıyla sığındığı gücü onu uçuruma atmak için mi kullanayım? Bu mu istediğiniz? Bırakın, bırakın da aşkla namus arasındaki o çatışmaları, yürek parçalayan o çatışmaları biraz daha seyredeyim.</p>

  <p class="normal">Sizi yürek çarpıntıları içinde tiyatroya koşturan, tiyatroda gördüğünüzde coşkuyla alkışladığınız şeyler gerçek yaşamda olursa güzelliklerini, çekiciliklerini yitirirler mi sanıyorsunuz? Beklediği mutluluktan korkan, karşı koyamadığı zaman bile kendini savunan saf ve şefkatli bir ruhun bu gibi duygularına hayranlıkla kulak veriyorsunuz. Bunların herkes için bir güzelliği olacak ama doğmalarına neden olmuş insan için hiçbir önemi, değeri olmayacak, öyle mi? O melek gibi kadın her gün bu hazları sunuyor bana işte ve siz de bu zevkleri tattığım için kınıyorsunuz beni! Onun değerini yitireceği, benim gözümde herhangi bir kadın olacağı gün gelecek elbette ve mutlaka çok da çabuk gelecek bu gün.</p>

  <p class="normal">Size ondan söz ettim de, ondan söz etmek istemediğimi unuttum. Ona nasıl bir güçle bağlı olduğumu bilemiyorum. Bu güç, ona karşı bir günah işlediğim anda bile ona sürüklüyor beni. Onu düşünmek tehlikeli bir şey, atalım o düşünceyi kafamızdan. Ben gene eski halime döneyim de daha neşeli bir konuya değineyim. Bir zamanlar sizin, şimdi de benim himaye ettiğim kızın işini anlatacağım ve umuyorum ki bu bağlamda tanıdığınız biri gibi çıkacağım karşınıza.</p>

  <p class="normal">Birkaç gündür bizim dindar körpenin bana karşı tutumu biraz iyiye doğru gittiğinden kendisiyle çok fazla uğraşmadım ve küçük Volanges’ın gerçekten güzel olduğunu fark etmeye zaman buldum. “Danceny gibi ona âşık olmak delilik, yalnızım ve eğlenceye ihtiyacım var, onunla eğlensem olmaz mı acaba!” dedim kendi kendime. Ona bunca emek verdim, karşılığını görmek istemek suç mudur? Ayrıca Danceny’nin, ancak ben reddettiğim için, ben bıraktığım için el koyduğu bir maldan kendime pay çıkarmak da hakkımdı hiç kuşkusuz. Kızın o güzel yüzü, körpecik ağzı, çocukça tavırları, beceriksizlikleri, acemilikleri... her şeyi o akıllıca düşüncelerime güç kattı ve hemen o yola girmeye niyetlendim ve giriştiğim işi de başarıyla sonuçlandırdım.</p>

  <p class="normal">Siz şimdi kesinlikle şöyle düşünüyorsunuzdur: “Kızın çılgınca sevdiği âşığın yerini almak için ne gibi bir çare bulmuş acaba? O yaşta bir kızı, öyle deneyimsiz bir kızı tavlamanın en uygun yolu nedir?” O kadar zahmet etmeyin, tavlama ve kendimi beğendirme gibi yollara başvurmadım. Siz, kadınlara özgü silahları ustaca kullanıp, kurnazlıkla zafere kavuşurken ben erkeğin asla yitirmeyeceği haklarına dayanarak uyguladım kararımı. Peşine düştüğüm avın yanına yaklaşabilsem onu elime geçireceğimden emindim. Ama ona yaklaşmak için bir numaraya ihtiyacım vardı. Aslında bu benim yaptığıma numara bile denemezdi.</p>

  <p class="normal">Danceny’nin sevgilisine yazdığı ilk mektuptan yararlandım. Geldiğini, kıza aramızda kararlaştırdığımız bir işaretle bildirdikten sonra vermenin çaresini bulmakta değil, bulmamakta ustalık gösterdim. Kendi eserim olan o sabırsızlığı, sinirliliği ben de hissediyormuşum gibi gözüktüm ve derde sebep olduktan sonra dermanı da gösterdim.</p>

  <p class="normal">Kızın yattığı odanın bir kapısı sofaya açılıyor ama annesi anahtarı almıştı tabii ki. Bütün iş yalnızca o anahtarı ele geçirmeye bakıyordu. Bunda da fazla bir zorluk yoktu. Kıza bir mektup yazıp o anahtarı yalnızca iki saatliğine vermesini, hemen bir eşini yaptırmayı üstlendiğimi bildirdim. Sevgilisiyle mektuplaşmasının, görüşmesinin, geceleri buluşmasının, kısacası her şeyin tehlikesiz hale geleceğini ve kolaylaşacağını söyledim. Ama inanır mısınız bilmem, korktu ve olumsuz cevap verdi. Benim yerimde başkası olsa anında umutsuzluğa düşerdi. Bense daha hoş bir zevk için bir fırsat kabul ettim bu red cevabını. Danceny’ye bir mektup gönderip kızı ikna edememekten yakındım. Mektubum çok etkili olmuş ki bizim saf âşık o çekingen sevgilisinin rızasını alıverdi anında. Daha doğrusu benim her istediğimi yerine getirmesini, bana uymasını emretti.</p>

  <p class="normal">Böylelikle bir değiş tokuş yapmak, delikanlının benden beklediği hizmeti, kendisinin bana verdiğini görmek pek hoşuma gidiyordu doğrusu. Bu düşünceler o işin değerini daha da artırdı gözümde. O çok değerli anahtar elime geçer geçmez derhal kullanmak için harekete geçtim. Dün gece olup bitti bunlar.</p>

  <p class="normal">Şatoda el ayağın çekilmiş olduğuna iyice inandıktan sonra hırsız fenerini aldım, zamanın ve durumun gerektirdiği bir kıyafetle vesayetinizin altındaki kızı ilk kez ziyarete gittim. İçeri sessizce girebilmek için her şeyi düşünmüş, her şeyi kendi ellerimle düzenlemiştim. Deliksiz bir uyku çekiyordu. O yaşta öyledir derindir uykular! Başucuna kadar gittim, uyanmadı. Önce, daha ileri gideyim, bir deneme yapayım diye düşündüm. Beni bir düş sanabilir miydi acaba diye geçirdim içimden ama onu birdenbire uyandırıp, heyecanlandırmaktan ve bağırmasından çekindim. Körpeye yavaşça seslenmeyi daha uygun buldum, böylelikle beni endişelendiren o bağırma olayına da meydan vermemiş oldum.</p>

  <p class="normal">İlk çekingenliklerini yatıştırdıktan sonra, oraya sohbete gitmemiş olduğumdan biraz cüretkâr davrandım. Çekingen, saf kızların önlerine binbir türlü tehlikenin çıkabileceğini, boş bulunmamak için nasıl davranmaları gerektiğini manastırda öğrenmemiş olacak ki, bütün dikkatini bir öpücükten kaçma üzerinde yoğunlaştırdı. Benim öpmeye çalışmam bir aldatmacadan başka bir şey değildi ve her tarafı savunmasız kaldı. Kim yararlanmazdı ki böyle bir fırsattan? Yolumu değiştirip hemen saldırıya geçtim. O zaman her ikimiz de mahvolduğumuza inandık. Kız korktu, bağırmak istedi, bereket versin hıçkırıklar arasında kesildi sesi. Çıngırağa da hamle etmişti ama anında engelledim.</p>

  <p class="normal">“Ne yapmak istiyorsunuz siz?” dedim. “Mahvedeceksiniz kendinizi. Şimdi biri giriverse, bana ne zarar gelebilir? Benim buraya size rağmen girmiş olduğuma kim inanır? Odanıza girebilmenin yolunu sizden başka kim gösterebilirdi? Sizin verdiğiniz, ancak sizin yardımınızla elime geçen bu anahtar. Bu anahtarı bana niçin verdiğinizi açıklayabilir misiniz?” Bu kısa nutuk ne acısını yatıştırdı ne de öfkesini ama direnmesi son buldu. O sırada edebince mi konuşuyordum bilmem, en azından hareketlerimi düzenleyemiyordum büyük ihtimalle. Bir el güç kullanmakla, ötekisi sevmekle meşgul... böyle bir durumda hangi hatip doğru dürüst bir söylev verebilir? O durumu gözünüzde bir canlandırsanıza! Güzel konuşmaya değilse bile saldırıya elverişli olduğu hemen anlaşılır! Ama ben anlamıyorum bu işlerden. Zaten anladığım ne var ki? Sizin dediğiniz gibi çok saf bir kadın, bir öğrenci çocuk gibi oynatıyor beni.</p>

  <p class="normal">Öğrenci kız bir yandan ağlayıp sızlanırken, bir yandan da benimle en azından uzlaşmak gerektiğini anlamıştı. Yalvararak yumuşatamayınca pazarlığa başladı. Bu kadar önemli bir konumu pahalıya sattığını mı sanıyorsunuz? Hayır bir öpücük karşılığında istediği her şeyi yapacağıma dair söz verdim. Ancak öptükten sonra da sözümde durmadım doğrusu. Bunun için de çok geçerli nedenler vardı. Biz neye karar vermiştik? Ben mi onu öpecektim yoksa o mu bana kendini öptürecekti? Uzun süren pazarlıklardan sonra ikinci bir öpücük için anlaştım. Ancak bu kez onun kendisini öptürmesi koşulunu ileri sürdüm. Ve o çekingen kollarını belime doladım, bir kolumla da aşkla sarıldım, güzelce bir öptüm, kabullendi öpüşümü hem de adamakıllı kabul etti. O kadar ki işin içine gerçekten aşk karışmış olsa bile daha iyisi olamazdı.</p>

  <p class="normal">Böyle sözünde durması, bu kadar iyi niyetli davranmasıyla ödülü hak etmişti doğrusu. Ben de arzusunu yerine getirdim. Çektim elimi ama nasıl olmuş bilmem, bir de baktım ki ben geçmişim elimin yerine. Siz şimdi benim aceleci davrandığımı, hemen eyleme geçtiğimi sanacaksınız, değil mi? Hiç ilgisi yok. Söylemiştim ya size, ağır işlerden hoşlanıyorum ben artık. İnsan varacağı yere varacağından emin olduktan sonra niçin hızlandırsın yolculuğunu?</p>

  <p class="normal">Çok ciddiyim, bir kez daha fırsatın gücünü görüp, inceleyebileceğim için sevinmiştim. Üstelik bu kez hiçbir yerden de yardım almıyordu fırsat. Yardım görmediği gibi bir düşmanla da çarpışıyordu: Aşk ile çarpışıyordu. Gerçek ya da sahte bir utanca dayanan, benim neden olduğum, oldukça da canlı bir öfkeyle daha da güçlenen bir aşk ile. Fırsat tekti ama ortadaydı, hiç çekilmiyordu ve sürekli sunuyordu kendini ancak aşk orada değildi.</p>

  <p class="normal">Gözlemlerimden emin olmak için yalnızca baş edilebilecek kadar güç kullanma kurnazlığını gösterdim. Ama körpe düşmanım gösterdiğim kolaylığı büyük bir fırsat gibi kabul ederek kaçmak isteyince, çok olumlu sonuçlar aldığım korkuyla engelliyordum onu. Başka bir şey yapmadım, hiçbir zahmete girmedim, gene de o şefkatli âşık yeminlerini unutarak önce direnmeyi bıraktı, sonra da teslim oldu. Sanmayın ki o ilk andan sonra sitem ve gözyaşları geri gelmedi! Ama hemen her zaman olduğu gibi asıl sitem edilmesi gerektiği, asıl ağlanması gerektiği sırada kesiliverdiler. Kısacası bir güçsüzlük anından bir siteme, bir sitem anından bir güçsüzlüğe geçerek birbirimizi iyice doyurduk. Ayrılırken de bu akşam yeniden buluşmak üzere sözleştik.</p>

  <p class="normal">Şafak sökerken odama döndüm. Son derece yorgun ve uykusuzdum ama uykuyu da dinlenmeyi de bu sabah kahvaltıda bulunmak keyfine veda ettim. Ertesi günkü durumu görmek büyük keyif verir bana. Ne halde olduğunu tahmin edemezsiniz! Telaşlıydı, utanıyordu, zorla yürüyordu sanki. Yorgundu ve dolu dolu gözleri yere bakıyordu. Bu kadar keyifli bir şey olamaz. Onun böyle çok değişmiş olması annesini telaşlandırdı ve şefkatli bir ilgi gösterdi kızma. Aynı şekilde Madam de Tourvel de telaşla yanına koştu. Ancak bunlar yalnızca ödünç verilmiş ilgilerdi. Gün gelecek geri verilecekti ve uzak da değildi o gün. Allahaısmarladık güzel dostum.</p>

  <p class="normal" p="sagnormal"><span class="ideitalik">...Şatosu, 1 Ekim 17</span>**</p>

  <h2 class="h2baslik" id="calibre_toc_107">DOKSAN YEDİNCİ MEKTUP</h2>

  <p class="ortayazi"><span class="idebold">Cécile de Volanges’dan Markiz de Merteuil’e</span></p>

  <p class="normal">Aman Tanrım! Bir bilseniz ne kadar üzgünüm, ne kadar mutsuzum Madam! Bu kederli günlerde kim avutacak beni? Bu sıkıntılı anımda kim yolumu aydınlatacak? Mösyö Valmont... ve Danceny! Yok, yok, Danceny’yi düşününce büsbütün umutsuz-lanıyorum... nasıl anlatsam, nasıl söylesem size? Ne yapacağımı bilemiyorum. İçim çok dolu... mutlaka birine açılmam gerekiyor. Konuşabileceğim, konuşmaya cesaret edebileceğim sizden başka da kim var? Bana karşı o kadar iyisiniz ki ama şimdi hak etmiyorum bunu, layık değilim. Ne söylesem ki size? İstemiyorum. Bugün herkes ilgilendi benimle... hepsi de kederimi artırmaktan başka bir şey yapmadı. Layık olmadığımı o kadar güçlü bir biçimde hissediyordum ki! Siz aslında beni azarlayın ve iyice azarlayın çünkü çok büyük bir suç işledim ama sonra da kurtarın beni. Siz de öğütlerinizi esirgerseniz benden, üzüntümden ölebilirim.</p>

  <p class="normal">İşte anlatacaklarım... görüyorsunuz elim titriyor, yazamıyorum neredeyse, bütün yüzümü ateş kapladı... yüzkarasının neden olduğu kırmızılık... olsun, ona da katlanırım. Günahımın ilk cezası olsun bu. Evet her şeyi anlatacağım size.</p>

  <p class="normal">Mösyö de Valmont bugüne kadar Mösyö Danceny’nin mektuplarını veriyordu bana, birden zor geldi bu iş ona ve benim odanın bir anahtarını istedi. İnanın ben kesinlikle vermek istemiyordum ama Danceny’ye de açmış konuyu, o da vermemi istedi. Ben de onun çok üzüntülü olduğunu bildiğim bu hasret günlerinde, istediği bir şeyi yerine getirmediğimde üzülüyorum. Çaresiz, peki dedim. Başıma gelecek felaketi kestiremiyordum.</p>

  <p class="normal">Dün gece ben uykudayken Mösyö de Valmont o anahtarı kullanarak benim odama girmiş; o kadar büyük bir sürpriz oldu ki bu benim için, uyanıp karşımda birini görünce ödüm patladı. Hemen konuşmaya başladı, sesinden tanıdım onu, bağırma-dım. Ayrıca Danceny’den mektup getirmiş olabilir diye düşündüm. Aslında tamamen başka amaçlarla gelmiş. Az sonra sarılmak istedi bana, ben de doğal olarak kendimi kurtarmak için çaba harcadım ama öyle bir punduna getirdi ki... dünyayı bağışlasalar istemezdim böyle bir şey... ancak önce yalnızca bir öpücük istemişti. Öpmesine ses çıkarmadım, başka ne yapabilirdim zaten! Birine haber vereyim diye düşündüm ama hem ben beceremedim bu işi hem de o, içeri biri girerse bütün suçu üzerime yıkacağını söyledi. Anahtar yüzünden kolaylıkla yapabilirdi de istediğini... daha sonra bitirmedi işi. Bir kez daha öpmek istedi. Bu ikincisinde, nasıl oldu bilemiyorum bir tuhaf yaptı beni öpüşme, sonrası daha da kötü oldu! Evet, çok kötü oldu sonrası. Anlattırmayın bana sonrasını ama inanın bir insan ne kadar üzüntülü olabilirse o kadar üzüntülüyüm ben şimdi.</p>

  <p class="normal">Size işin o kısmını da anlatmalıyım: Benim asıl suçum, kendimi elimden geldiği kadar savunmaktan korkmam oldu. Yeterince savunmadım kendimi. Nasıl olduğunu bilemiyorum. Ben Mösyö de Valmont’u sevmiyorum tabii ki, sevmek şöyle dursun, nefret ediyorum ondan. Gene de öyle anlar oldu ki seviyormuşum gibi geldi bana... söylememe bile gerek yok ki, böyle anlarda bile gene hayır diyordum ona ama yaptıklarımla söylediklerimin de birbirine uymadığını biliyordum kesinlikle. Bu da benim elimde değildi. Ayrıca çok da heyecanlıydım! İnsanın kendini savunması hep böyle zorsa, çok alışık olması gerekir bu işe! Mösyö de Valmont öyle laflar ediyor ki, insan nasıl karşılık verebileceğini bilemiyor. Kısacası, o giderken neredeyse üzüldüm ve bir zayıflık gösterip bu akşam tekrar gelmesine razı oldum, en çok da bu üzüyor beni işte.</p>

  <p class="normal">Evet, razı oldum olmasına ama söz veriyorum size, ne yapıp yapacağım, almayacağım içeri. Çünkü o odadan çıkar çıkmaz, aklımı başıma topladım ve böyle bir şeye razı olmakla suç işlediğimi anladım. Ve bundan dolayı, kalan zamanımı da hep ağlayarak geçirdim. Asıl Danceny’ye üzülüyorum tabii. Ne zaman onu düşünsem, gözyaşlarım sel oluyor, boğulacak hale geliyorum... hep de düşünürdüm... ve şimdi görüyorsunuz sonucunu, kâğıt sırılsıklam oldu. Hayır, hiçbir şey avutamaz beni artık, en azından Danceny nedeniyle avunamam... hiç direnecek halim kalmamıştı ama bir dakika bile uyuyamadım. Bu sabah kalktığımda aynaya baktım, yüzüm öyle değişmişti ki kendimden korktum.</p>

  <p class="normal">Annem de fark etti değişikliği beni görür görmez, “Neyin var?” diye sordu. Ben hemen ağlamaya, başladım. Beni azarlayacağını sanıyordum. Azarlasa o kadar üzülmezdim belki ama o tam tersine güzel güzel konuştu benimle! Ben bu güzel sözlere hiç de layık değildim tabii ki. Üzülmememi söyledi. Ama neye üzüldüğümü bilmiyordu. Hastalanacaksın dedi. Keşke ölsem dediğim anlar oluyordu. Kendimi tutamadım! Boynuna atıldım ve hıçkırarak, “Anneciğim, anneciğim! Bir bilseniz kızınız ne kadar mutsuz!” dedim. Annem de kendini tutamadı ve o da ağlamaya başladı. Onun ağlaması da artırdı kederimi. Allah’tan, niçin üzüldüğümü sormadı, sorsa ne diyebilirdim, bilemiyorum.</p>

  <p class="normal">Yalvarıyorum Madam, bana bir an önce, fırsat bulur bulmaz mektup yazın ve ne yapmam gerektiğini söyleyin. Ben cesaret gösterip bir şey düşünemiyorum, üzülmekten başka bir şey gelmiyor elimden. Mektubunuzu Mösyö de Valmont’la gönderirsiniz ama bu arada ona da mektup yazarsanız, ne olur söz etmeyin bunlardan.</p>

  <p class="normal">Gene eski dostluğumuzla, naçiz, itaatkâr hizmetkârınız olmaktan onur duyuyorum...</p>

  <p class="normal">Bu mektubu imzalamaya cesaret edemiyorum.</p>

  <p class="normal" p="sagnormal">... <span class="ideitalik">Şatosu, 1 Ekim 17</span>**</p>

  <h2 class="h2baslik" id="calibre_toc_108">DOKSAN SEKİZİNCİ MEKTUP</h2>

  <p class="ortayazi"><span class="idebold">Madam de Volanges’dan Markiz de Merteuil’e</span></p>

  <p class="normal">Birkaç gün öncesine kadar sevgili Madam, siz benden teselli bekliyor, benden akıl istiyordunuz, bugün sıra bana geldi. Sizin benden istediklerinizi ben sizden istiyorum. Gerçekten üzüntülüyüm, başıma gelen bu dertleri engelleyecek çareleri düşünememişim anlaşılan.</p>

  <p class="normal">Kızım için endişeliyim. Oradan ayrıldıktan sonra onu hep kederli, hep üzüntülü görüyordum ama o hali beklenmedik bir şey olmadığından ben de katı yürekli olmayı gerekli görmüştüm. Gerçek, büyük bir aşk değildir, bir çocukluk hevesidir diye baktığım bir sevginin ayrılıkla, eğlenceyle sönüp gideceğini, unutulacağını ummuştum. Oysa çocuk burada neşelenmek, eğlenmek şöyle dursun, günden güne tehlikeli bir yeise kaptırıyor kendini. Allah korusun, hastalanmasından endişe ediyorum. Birkaç gündür eriyor sanki gözümüzün önünde. Özellikle de dün çok meraklandırdı beni, buradaki herkes de meraka düştü benimle birlikte.</p>

  <p class="normal">Hâlâ acı çektiğini gösteren başka bir belirti daha var. Eskiden benden çekinir, derdini söyleyemezdi, şimdi bakıyorum da bir fırsatını bulsa hemen açılıverecek. Dün ben kendisine hasta mısın diye sordum yalnızca ve birden boynuma sarıldı, çok mutsuz olduğunu söyledi, hıçkırıklara boğuldu. Nasıl üzüldüğümü anlatamam. Gözlerim doldu anında, gözyaşlarımı görmesin diye zor çevirdim başımı. Allah’tan münasebetsizlik edip de bir şey sormadım, o da bir şey söyleme cesaretini gösteremedi ama o sıkıntılı tutku yüzünden acı çektiği çok açık.</p>

  <p class="normal">Bu böyle devam edecek olursa ben ne yapabilirim? Kızımı kendi elimle felakete mi atayım? Ruhun en değerli güçlerini, duyarlığı ve sadakati ona karşı mı kullanayım? Bunun için mi anne oldum ben? Çocuklarımızın mutlu olmasını arzu etmemizi sağlayan o duyguyu boğacak olursam, en önemli, en kutsal diye bildiğim bir şeyi bir güçsüzlük gibi görürsem, kızımı benim seçtiğim adamı beğenmeye zorlarsam, bu koşulların getireceği acılı sonuçları ben hazırlamış olmaz mıyım? Kızını cinayet ve felaket arasında bırakmak... bir annenin sözünü geçirmek istemesi bu anlamı mı geliyor?</p>

  <p class="normal">Dostum, başkalarında kınadığım bir şeyi kendim yapmayacağım, hayır, bu duruma düşmeyeceğim. Evet, kızım için bir koca seçmeye çalıştım, doğru bu; nihayet annesiyim, tecrübelerimle kendisine yardımcı olayım dedim. Ve ben bir hakkı kullanmıyor, bir görevi yerine getiriyordum yalnızca. Ama benim engelleyemediğim bir sevgiyi çiğneyerek onu istemediği birine verirsem bu kez de başka bir görevden kaçmış olmaz mıyım? Onun sevgisinin gücünü, ne kadar süreceğini ne kendisi ne de biz biliriz. Kızımın sevdiği biriyle değil de başkasıyla evlenmesine katlanamam ben, onun namusu zedeleneceğine benim istediğim olmasın, daha iyi.</p>

  <p class="normal">Bu amaçla, sanıyorum, şimdi benim yapacağım en doğru iş, Mösyö de Gercourt’a bir mektup yazıp, kendisine verdiğim sözü geri aldığımı bildirmektir. Nedenlerini söyledim. Sanırım bu nedenlerin, verilen sözden üstün tutulması gerekiyor. Dahası, durum buyken, mutlaka sözümde durmam gerekir diye tutturursam, asıl o zaman sözümde durmamış olurum. Aslında kızımın sırrını Mösyö de Gercourt’a açmam hiç doğru olmaz ama o adamın durumdan habersiz olmasından yararlanmak da doğru olmaz. Şimdi bana düşen, onun haberi olsa ne yapardı, diye düşünüp ona göre davranmak. O bana güvenmiş ve beni ikinci bir ana kabul etmiş, bana sevgi göstermiş, ben şimdi onu çocukları için seçeceği ana konusunda aldatırsam ihanet etmiş olmaz mıyım? Bu düşünceler son derecede doğrudur ve bunların üstünde durmazsam günaha girerim. Bu yüzden o kadar endişeliyim ki anlatamam.</p>

  <p class="normal">Bir yandan bu felaketleri görüp korkuyorum, bir yandan da kızımı beğendiği, istediği kocayla gözümde canlandırıyorum. Mutluluğu bulmuş, görevlerini memnuniyetle yerine getiriyor. Damadım da memnun seçtiği kadından ve mutluluğu her geçen gün artıyor. Her biri için mutluluk yalnızca ötekini mutlu görmek oluyor. Ben de onları böyle görmekle mutlu oluyorum... bu kadar güzel bir gelecek umudu, boş düşüncelere feda edilir mi hiç? Benim beynimde yer etmiş düşünceler neymiş? Para ve çıkar kaygıları yalnızca... kızım gene servete esir olacaksa eğer, zengin biri olarak doğmuş olmasının ne yararı olabilir?</p>

  <p class="normal">Mösyö de Gercourt’un, kızım için çok iyi bir koca adayı olduğunu itiraf ederim. Umud ettiğimin de ötesinde ideal bir koca olurdu. Hatta kızımı seçtiği için çok mutlu olmuş, övünmüştüm bununla. Ama Danceny de en az onun kadar iyi bir soydan; kişiliğiyle ilgili nitelikleri onunkilerden aşağı kalmaz. Hatta bir bakıma Mösyö de Gercourt’dan üstün sayılır; seviyor ve seviliyor. Zengin değil ama kızımın zenginliği her ikisine de yeter. Kızımı, sevdiği erkeği zenginleştirme mutluluğundan niçin yoksun bırakalım?</p>

  <p class="normal">Karı kocanın birbirlerine uygun olması düşüncesine değil de hesaba kitaba dayanan evliliklerde uyum arandığı söylenir. Doğrudur, böyle eşlerin zevklerinden ve huylarından başka her şeyleri birbirlerine uygun, denktir ama günden güne artan dedikodular ve rezaletler de böyle evliliklerden çıkıyor işte. Beklemenin daha doğru olacağını düşünüyorum. Kızımı iyice anlayamadım henüz, en azından zaman bulur, onu da öğrenmiş olurum. Sonunda daha güvenli bir mutluluğa erişecekse, geçici bir sıkıntı çekmesine razıyım ama onu ölünceye kadar sürecek bir mutsuzluk içine atmaya gönlüm razı olamaz.</p>

  <p class="normal">İşte, sevgili Madam, bu duygu ve düşünceler acı veriyor bana, bunlarla ilgili olarak düşüncelerinizi öğrenmek istiyorum. Gerçi bu gibi önemli sorunlar sizin o keyifli halinizi gölgelendi-rebilir, bunlarla uğraşmak sizin yaşınızda birinin işi de değildir ama aklınızın da yaşınızı çok aşmış olduğunu biliyorum. Kaldı ki dostluğunuz ihtiyatlılığınıza yardımcı olacaktır. Her ikisinin de kendisine yalvaran bir anneye yardımcı olacaklarından hiç kuşkum yoktur.</p>

  <p class="normal">Allahaısmarladık sevgili Madam, duygularımın içtenliğine inanmanızı isterim.</p>

  <p class="normal" p="sagnormal">... <span class="ideitalik">Şatosu, 2 Ekim 17</span>**</p>

  <h2 class="h2baslik" id="calibre_toc_109">DOKSAN DOKUZUNCU MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Birkaç önemsiz olay daha sevgili dostum ama bunlara ancak sahne diyebiliriz, eylem değil. Yapacak bir şey yok, sabredeceksiniz, hem de çok sabırlı olmayı göze almanız gerekiyor. Benim Madam de Tourvel işi ağır yürüyor. Sizin vesayetiniz altındaki kıza gelince, o daha kötü, geriliyor gitgide. Ben işi iyi tarafından alıp, bu sıkıntıları kendime zevk edinmeye çalışıyorum. Ve gayet güzel de alışıyorum buradaki hayatıma. Yaşlı halamın bu kasvetli mekânında hiç sıkılmadığımı söyleyebilirim. Neden sıkılacakmışım ayrıca? Neyim eksik? Burada hem zevk hem yoksunluk var. Umutlandığım günler de oluyor, sonunun nereye varacağını bilmediğim günler de! Daha geniş bir mekânda başka ne olabilirdi ki? Seyirciler diyeceksiniz belki! Durun bakalım hele, onlar da olur. Beni aktif durumda görmemeleri o kadar önemli değil, işin sonunu beklesinler. Bakın nasıl hayranlıkla alkışlayacaklar o zaman. Tabii alkışlayacaklar. Benim o ağırbaşlı dindar körpenin ne zaman teslim olacağını kesinlikle söyleyebileceğim artık. Erdemin can çekişmesine tanık oldum bu akşam. Bundan böyle onun yerine saltanat sürecek olan zaaftır. Biz bir kez daha görüşünceye kadar biter bu iş, daha fazla sürmez. Şimdi ne diyeceğinizi biliyorum: Benim yersiz bir kibire kapıldığımı, zaferi, henüz kazanmadan ilan edip övündüğümü söyleyeceksiniz, öyle değil mi? Acele etmeyin, durun biraz bakalım! Ne kadar kibirsiz olduğumu göstermek için önce yenilgimi anlatmam gerekiyor.</p>

  <p class="normal">Korumanız altındaki o kız, pek gülünç bir şey, doğrusunu isterseniz! Çocuk o daha! Çocuk gibi davranmak gerekir ona. Cezalandırmak amacıyla onu bir köşede ayakta bekletmek bile yararlı olur! Geçen gün aramızda geçenlerden sonra, dün sabah dostça uğurlanıp, akşam tekrar buluşmak üzere sözleştikten sonra, gittiğimde ne göreyim istersiniz: Kapı içerden kilitlenmiş! Ne dersiniz buna? Bir gün önce böyle çocukluklar düşünebilir insan ama ertesi gün? Biraz tuhaf değil mi?</p>

  <p class="normal">Gene de önce gülmedim. Bu kadar karakterimin esiri olduğumu bilmiyordum önceden. Aslında ben onun odasına istemeye istemeye, sırf söz verdiğim için gitmiştim. Kendi yatağıma ihtiyacım vardı benim, hiçbir yatağı değişmek istemezdim kendi yatağıma, yatağımdan uzaklaşmak içimi yakıyordu benim. Ama önüme bir engel çıkar çıkmaz hemen onu aşma hevesine kapıldım. Özellikle de bir çocuğun bana oyun oynamaya kalkışması çok gücüme gitti. Bu yüzden odama dönerken kan beynime sıçramıştı ve bundan böyle o sersem kızın hiçbir şeyine karışmamaya karar vermiştim. O sinirli halimle bir mektup yazdım ve kendisinin benim için ne gibi bir değeri olabileceğini yazdım açıkça. Mektubu kendisine bu sabah vermeyi düşünmüştüm ama insan uyuyunca aklını başına topluyor. Uyanınca şöyle bir düşündüm: Burada başka bir eğlencem mi var da, onu da elimden kaçırayım dedim ve yırttım mektubu. Ne yapmışım ben? Girdiğim bir macerayı, maceranın kahramanı olan kadını mahvedebilecek bir belge elde etmeden bitirmek! Böyle bir iş yapacak biri miydim ben? Hemen eyleme geçmek insanın başına ne işler açıyor, bakın! Sizin gibi sevgili dostum, hemen duygularına kapılıp eyleme geçmeyenlere ne mutlu! Neyse, öç almayı başka bir zamana bıraktım. Sizin Gercourt için düşündükleriniz uğruna katlanıyorum bu fedakârlığa.</p>

  <p class="normal">Artık yatıştım, sizin bu kızın yaptıklarını komik buluyorum yalnızca, o kadar. Bütün bunlardan ne umuyor acaba, bilmek isterdim doğrusu. Ben düşünüyorum, bir türlü çıkaramıyorum. Amacı yalnızca kendini savunmaksa, bilmesi gerekir ki çok geç kaldı artık. Günün birinde öğrenirim kendisinden işin aslını elbette! Çok merak ediyorum aslında. Acaba yorgunluk hissettiği için mi? Bu olabilir belki ama o aşkın oklarının da Akhilleus’un mızrağı gibi olduğunu, açtığı yaranın merheminin gene kendisi olduğunu bilmiyor daha... yok ama bütün gün bir surat asması vardı ve bundan anlaşılıyordu ki işin içine bir pişmanlık... ne bileyim... nasıl söylesem bir erdem, bir namus meselesi karışmış... namus, erdem ne de yakışır ya ona! Böyle şeyleri, gerçekten bunlar için doğmuş, bunlara güzellik veren, bunları sevdirmeyi başarabilecek olan kadına bıraksın! Affedersiniz sevgili dostum, size anlatmak istediğim olay, Madam de Tourvel’le aramda daha bu sabah geçti ve heyecanı da tavsamış değil henüz. O kadar etkiledi ki beni, kurtulabilmem için zorlamam gerekiyor kendimi. Bu mektubu yazmamın amacı da bana yardımcı olabileceği düşüncesidir. Bu kadar heyecan içinde kalmış birinin kusuruna bakılmaz.</p>

  <p class="normal">Madam de Tourvel ve ben birkaç günden beri duygularımız konusunda bir anlaşmaya varmış bulunuyoruz: Yalnızca sözcükler düzeyinde bir anlaşmazlığımız var. Doğrusunu söylemek gerekirse o benim aşkıma eskiden dostluğuyla karşılık veriyordu ama bu dilin keyfi olması işin özünü değiştiremezdi tabii ki. Orada öyle kalsak hedeflediğim yere doğru belki daha yavaş giderdim ama mutlaka varırdım. Önce benim buradan uzaklaşmamı istemişti, sonra bundan da söz etmez oldu artık. Her gün başbaşa konuşmalarımıza gelince, ben ne kadar fırsat yaratmaya çalışıyorsam, o da bu fırsatı o kadar elimden alıyordu benim.</p>

  <p class="normal">Konuşmalarımız, sohbetlerimiz genellikle gezinti halinde olduğumuz sırada gerçekleştiğinden, bugün sabahtan akşama kadar süren kötü hava hiçbir umut bırakmamıştı bende, hatta sinirlendirmişti bile beni biraz. Ancak bu engelin bana büyük bir yararı dokunacağını da hiç düşünememiştim doğrusu.</p>

  <p class="normal">Gezintiye çıkma olanağı kalmadığından yemekten sonra oyuna geçildi. Ben oyuna pek seyrek katıldığımdan ve de zaten artık bana ihtiyaçları olmadığından odama çekildim, oyunun sonunu beklemekten başka bir amacım yoktu.</p>

  <p class="normal">Oyuncuların yanına doğru dönerken baktım o şuh, odasına giriyordu. Beni görünce, o tatlı sesiyle, belki dikkatsizliğinden, belki zaafından, “Nereye gidiyorsunuz? Salonda kimse yok” dedi. Odasına girmek istemem için bu kadarının bile yeterli olduğunu herhalde söylemeye bile gerek yoktur. Beklediğim kadar direnç göstermedi. Ama ben de dikkatli davranmış, kapının önünde konuşmuştum kendisiyle, hem de öylesine, havadan sudan konuşmuştum. İçeri girip oturunca hemen konuya girdim, bana dostluk duyguları içinde olduğunu söyleyen insana aşkımdan söz açtım. İlk karşılığı sade olmasına rağmen çok anlamlı geldi bana. “Burada bunları konuşmayalım” dedi. Titriyordu bu sözleri söylerken. Zavallı kadın! Ölümünü görüyordu sanki!</p>

  <p class="normal">Aslında korkması için bir neden yoktu. Ben bir süredir, günün birinde emelime mutlaka kavuşacağımı bildiğimden gücümü tüketmemeye, o tamamen dirençsiz kalıp, kendiliğinden boyun eğinceye kadar hiçbir çaba göstermemeye karar vermiştim. Benim bu işte zaferimin eksiksiz olması gerektiğini anlıyorsunuzdur mutlaka. Fırsata kesinlikle hiçbir şey borçlu olmak istemem. Zaten böyle düşündüğümden, kendimi pek ön plana çıkarmadan işi çabuklaştırabilmeyi istediğim içindir ki o aşk konusunu, kesinlikle dinlemek istemediği o aşk konusunu tekrar açtım. Bendeki o coşkuya inandığından hiç kuşkum kalmamıştı, daha yavan bir üslup benimsemeye çalıştım. “Dinlemek istememeniz artık beni sinirlendirmiyor, üzüyor, nazik dostumdan avutucu birkaç söz beklemek hakkım yok mudur acaba?” dedim.</p>

  <p class="normal">Beni teselli etmeye çalışırken bir eli elimde kalmıştı. O güzel beden koluma yaslanmıştı, çok yakındık birbirimize. Mutlaka bilirsiniz: Böyle durumlarda savunma tavsadıkça, bir tarafın arzularıyla öbür tarafın karşı çıkışları daha yakından izler birbirlerini, baş çevrilir, gözler indirilir, sürekli alçak sesle söylenen sözler seyrekleşir. Bu çok önemli belirtiler gönlün razı olduğunun kesin belirtileridir artık. Ancak gönlün razı oluşunun duyulara da geçmiş olmasına pek ender rastlanır. Ben hâla öyle sanıyorum ki, o anlarda ileri gitmeye kalkışmak her zaman tehlikeli olur çünkü işi o halde bırakmak kesinlikle çok tatlı bir zevk verdiğinden, bu durumdan çıkarmak istediğiniz kimseyi kesinlikle çok huzursuz ve rahatsız etmiş olursunuz ki, verdiğiniz bu rahatsızlık da savunmayı mutlak biçimde güçlendirir.</p>

  <p class="normal">Ben de hülyalı güzelimin dalıp gittiği düş dünyasından silkinip, kendisinden geçmiş olduğu için korkmasından, gene yabanıl biri gibi gözükmesinden çekiniyordum, bu yüzden sürekli tetikte oldum. İtirafını, beklediğim itirafını ille de ağzından duyayım diye ısrarcı olmadım. Tek bir bakışı yetebilirdi, tek bir bakışıyla mutlu olabilirdim ben.</p>

  <p class="normal">Benim sevgili dostum, güzel gözleri bana doğru yöneldi, hatta o melek ağzından “Peki... evet... ben...” sözcükleri çıktı. Ama sonra birdenbire söndü o bakışlar, sesi çıkmaz oldu, o tapılacak kadın kollarımın arasına çöktü. Ben sarılamadan, kıvranıp, bir hamlede sıyrıldı kollarımdan, gözlerinde bir ürperme belirtisi vardı, ellerini göğe kaldırıp, “Tanrım... Tanrım... kurtar beni Tanrım...” diye bağırdı. Bir anda şimşek gibi hareket ederek benim on adım kadar uzağıma atılmış, diz çökmüştü. Boğulur gibi olduğunu hissediyordum. Yardım etmek amacıyla ilerledim ama o gözyaşlarıyla ıslattığı ellerimi tutup hatta zaman zaman da dizlerime sarılarak, “Evet, evet, beni siz kurtaracaksınız! Ölmemi istemezseniz siz benim, bırakın beni, kurtarın beni, bırakın beni. Allah aşkına bırakın beni!” diyordu. Bu çelişkili sözler, gitgide artan hıçkırıklar içinde sesi zorlukla duyuluyordu. Bana da öyle bir yapışmıştı ki, kendimi sıyırmak olanaksızdı. Gücümü toplayıp kollarımın arasına aldım onu, kaldırdım. Ve tam o sırada gözyaşları dindi, ağlaması kesildi, tek bir sözcük çıkmıyordu ağzından artık; bütün bedeni kaskatı kesildi, fırtınayı çırpınmalar izledi.</p>

  <p class="normal">İtiraf edeyim ki ben de çok heyecanlanmıştım ve koşullar beni zorlamasa bile gene de isteğini yerine getirirdim. Ona biraz yardımcı olduktan sonra isteğini yerine getirip yalnız bıraktım. Böyle davrandığım için de iyi ettiğime inandım. Ödülünü de aldım bile.</p>

  <p class="normal">Aşkımı ilk ilan ettiğim gün olduğu gibi gene bütün gece ortalıkta gözükmeyeceğini sanıyordum. Ama saat sekiz gibi salona indi, herkese bir rahatsızlık geçirdiğini söyledi. Yüzünde bir yorgunluk vardı, sesi kısık çıkıyordu ve çok ciddi görünüyordu ama bakışları yumuşaktı, birkaç kez baktı bana. O oynamak istemeyip de ben oyuna girmek zorunda kalınca gelip yanıma oturdu. Biz yemeğe gidince salonda tek başına kaldı. Yemekten sonra yüzüne bakınca, ağlamış gibi geldi bana. Durumu anlamak için, “Rahatsızlığınız mı tekrarladı yoksa?” diye sordum. Kibar davrandı ve sorumu karşılıksız bırakmadı: “Bu dert geldiği kadar çabuk gitmez!” dedi. Hepimiz odalarımıza çekilirken elimi verdim kendisine, kapısının önüne geldiğimizde kuvvetle sıktı elimi. Öyle sanıyorum ki isteyerek sıkmadı ama böylesi daha iyiydi. Üzerinde büyük bir etkim olduğunu kanıtlar.</p>

  <p class="normal">Bu noktaya gelindiğine, şimdi kendisinin de sevindiğinden hiç kuşkum yok. İşin zahmetli yanı bitti, keyfi kaldı şimdi. Ben size bu mektubu yazarken kimbilir o da belki bu tatlı düşüncelere dalmıştır. Ayrıca şimdi tam tersi bir savunma hazırlığı içindeyse bütün bu tasarıların sonradan ne olacağını bilmez miyiz biz? Soruyorum size: Bundan sonraki görüşmemizde bu işin olup bitmemesi mümkün mü? Daha fazla sürer mi? Aslında armağanını vermeden önce gene nazlanmasını beklemiyor değilim ama bir şey çıkmaz o nazlanmadan. Bu namuslu geçinenler ilk adımlarını atmaya görsünler, nerede duracaklarını bilemezler bir daha. Tam bir patlamaya benzer onların aşkları. Direnç daha da güçlendirir. Ben peşini bir bıraksam, o dindar hanımefendi çekingenliğini falan unutur, kendisi düşer peşime. Yani, sevgili dostum, yakında size gelip verdiğiniz sözü yerine getireceğim. Bu işi başarırsam beni ödüllendirecektiniz, öyle söylemiştiniz, unutmamışsınızdır herhalde. Şövalyenize sadakatsizlik edecektiniz, değil mi? Hazır mısınız? Ben sanki sizinle hiç tanışmamış gibi çok arzuluyorum. Zaten sizi tanımış olmak da çok arzulamak için bir neden değil midir?</p>

  <p class="normal"><span class="ideitalik">Doğrusunu söylüyorum kesinlikle iltifat falan değil benimki <sup class="calibre2"><a href="../Text/tehlikeliilisiler_split_043.html#footnote-1206-32" id="footnote-1206-32-backlink">[32]</a></sup></span></p>

  <p class="normal">Ama bu benim mücadelelerle fethettiğim sevgiliye ilk sadakatsizliğim olacak. Söz veriyorum ilk fırsatta yirmi dört saatliğine ayrılacağım ondan. Bu da ona verilen bir ceza olacak. Şu kadar zamandır size hasret kalmama neden oldu. Bu işin beni iki aydır uğraştırdığını biliyor musunuz? Evet tam iki ay üç gün, yarını da ekliyorum bu hesaba çünkü her şey ancak yarın olup bitecek. Bunu söyledim de aklıma geldi: Matmazel de B*** tam üç ay dayandı. Şuh kadınların, kendilerini namuslu geçinen kadınlardan daha iyi koruyabilmeleri çok hoşuma gitti doğrusu.</p>

  <p class="normal">Allahaısmarladık sevgili dostum; sizden ayrılmam gerekiyor çünkü çok geç oldu. Bu mektup beni sandığımdan daha uzaklara götürdü ama yarın sabah Paris’e göndereceğim için bunu fırsat bilip dostunuzun mutluluğundan sizin de bir gün önce payınızı almanızı istedim.</p>

  <p class="normal" p="sagnormal">... <span class="ideitalik">Şatosu, 2 Ekim 17</span>**<span class="ideitalik">, gece.</span></p>

  <h2 class="h2baslik" id="calibre_toc_110">YÜZÜNCÜ MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">İhanete uğradım dostum, mahvoldum. Umutsuzluk içindeyim. Madam de Tourvel gitti. Gitmiş, duymamışım ben! Orada değildim ki engelleseydim! Bırakır mıydım acaba? Bu ihanete izin verir miydim? Şiddete başvururdum da gene bırakmazdım. Ne yapabilirim? İnanmıştım, güvenmiştim ona, rahat bir uyku çekiyordum, yıldırım düşmüş kafama! Niye gider acaba, aklım almıyor, ne yapsak boş, kadınları anlayabilmek çok zor.</p>

  <p class="normal">Dünü düşünüyorum da, ne dünü, dün geceyi! O tatlı bakış, o sevdalı ses! O elimi sıkışı! Meğer bir yandan da kaçma planları yapıyormuş! Ah, bu kadınlar! Yakının bakalım, sizi aldatıyoruz diye! Gayet tabii bütün ihanetler, sizden çalınmıştır.</p>

  <p class="normal">Öcümü alabilirsem çok sevineceğim! Bulacağım o hain kadını. Elime geçecek nasıl olsa. Aşk bir başına bulmuştu bunun yolunu, hele bir de öç alma eklenirse buna, neleri başarmaz ki? Gene kapanacak ayaklarıma, tir tir titreyecek, gözyaşları sel gibi akacak, o sahte üslubuyla aman dileyecek benden ama ben acıma nedir tanımayacağım.</p>

  <p class="normal">Şimdi ne yapar acaba, ne düşünüyordur? Bana oyun oynadığı için pek gururludur belki. Ne olacak, nihayet kadın o! Bunu en büyük zevk sayar kesinlikle. Bu kadar göklere çıkartılan erdemin yapamadığını, kurnazlık kolayca hallediverdi. Ama ben de ne aptalmışım! Usluluğu korkutuyordu beni, asıl oyun oynamasından korkmam gerekiyormuş!</p>

  <p class="normal">Ve öfkemi içime atayım ha! Hem böyle kudurmuş hale geleyim, hem de acı içinde boynumu bükmekten başka bir şeye cesaret edemeyeyim. Benim elimden kaçmış asi bir kadına yalvarmak zorunda olayım. Ben bu hale gelecek bir insan mıydım? Ve beni bu hale düşüren kim? Mücadeleye hiç alışık olmayan çekingen bir kadın. Gönlüne girmişim, onu aşk ateşiyle tutuşturmuşum, duygularını coşturmuşum. Neye yaradı bütün bunlar peki? İşte rahat rahat köşesine çekildi. Ben zaferimle gururlanamıyorum ama o kaçabildiği için koltukları kabarıyor. Dayanabilir miyim buna ben? Dayanırım desem inanmazsınız. Dostum, gözünüzden bu kadar düşmüş olamam!</p>

  <p class="normal">Nasıl bir kader bağlıyor beni bu kadına? Kendilerine bağlanmamı bekleyen bunca kadın var ortada! Hepsi de bunun için can atmıyor mu? Diyelim ki o ayarda bir kadın yok ama değişikliğin de bir çekiciliği var tabii, yeni zaferler elde etmenin hoş bir tarafı var, sayı arttıkça şöhret de artar, bunların hepsi tatlı zevkler değil mi? Elimizin altındaki hazları bırakıp da ille bizden kaçanların peşinde olmanın ne anlamı var? Evet ne anlamı var? Bilemiyorum ama bu bir ihtiyaçtır benim içimde.</p>

  <p class="normal">Hem müthiş nefret ettiğim, hem de çok sevdiğim o kadını elde etmeden mutluluk, rahat yüzü göremem ben. Ancak onun kaderine sahip olabilirsem dayanabilirim kendi kaderime. O zaman rahata kavuşurum ve yüzüm gülebilir. Şu anda içimde esen fırtınalarla onun da teslim olduğunu görürüm ve ben daha çok fırtınalar estirmeyi bilirim. Umut ve korku, güvensizlik ve kaygısızlık, kin ve nefretin getirdiği her türlü acı, aşkın bağışladığı her türlü iyilik... bunların gönlünde yer etmelerini, benim irademle gidip gelmelerini istiyorum. Ve o gün gelecektir... ama daha çok çaba harcamak gerekiyor. Dün ne kadar yakındım, bugün ne kadar uzağım! Nasıl yakınlaşabilirim? Hiçbir şey yapamıyorum bu amaçla. Ne yapacağımı bilmek, bir karar verebilmek için kafamın yerinde olması gerekir, oysa benim damarlarımdan ateş akıyor sanki.</p>

  <p class="normal">Acımı daha da artıran bir şey var: Burada bu olayın aslı, nedeni, tuhaflığı konusunda kime ne sorsam sanki hiçbir şey yokmuş, hiçbir şey olmamış gibi karşılık alıyorum. Kimse bir şey bilmiyor, kimse bir şey bilmek istemiyor. Ben başka şeylerden söz edilmesine izin verseydim lafını bile etmeyeceklerdi bu olayın. Sabah, haberi duyar duymaz Madam de Rosemonde’un odasına koştum. Yaşının yadırgatmadığı bir aldırmazlıkla karşılık verdi bana. Madam de Tourvel’in böyle çekip gitmesi dün akşam geçirdiği bir rahatsızlığın doğal sonucuymuş. Hastalanmaktan korktuğu için kendi evinde bulunmayı daha uygun bulmuş. Madam de Rosemonde’a göre bunda şaşılacak hiçbir şey yok. Kendisi de olsa öyle yaparmış... sanki onunla birmiş, aralarında bir benzerlik varmış gibi! Bu dünyada artık ölmekten başka bir işi kalmamış olan Madam de Rosemonde’la benim hayatımın bütün çekiciliği ve sıkıntısı olan öteki arasında...</p>

  <p class="normal">Ben önce bu işte Madam de Volanges’ın da parmağı vardır diye düşünmüştüm ama yok gibi. Kendisine akıl danışılmadığı için gücenmiş, hepsi bu. Bana kötülük etme zevkini tadamamış olması pek sevindirdi beni doğrusu. Bundan anlaşılan bir şey daha var: Madam de Tourvel, ona benim endişe ettiğim kadar güven duyup sırlarını açmıyormuş. Hiç değilse bir düşman eksik demektir karşımda! Buradan kaçmasına benim sebep olduğumu bilse, ne kadar sevinirdi kim bilir! Hele kendi akıl verip de gerçekleşmiş olsaydı bu iş, çalımı, şişinmesi daha da artardı. Büyük bir kin duyuyorum o kadına. Kızıyla aram gene düzelir tabii ki; onu istediğim gibi yoğurup işleyeceğim. Bu nedenle bir süre daha burada kalmam gerekecek sanıyorum, daha doğrusu biraz düşününce burada kalmamın daha doğru olacağına karar verdim.</p>

  <p class="normal">Siz ne düşünürsünüz bilmem ama bu kadar açıkça bir oyundan sonra o nankör benimle karşılaşmaktan korkar elbet! Benim peşinden gideceğimi düşündüyse, içeri almamaları için emir vermiştir uşaklara. Onun böyle bir yönteme alışmasını istemeyeceğim gibi kendim de küçük düşmeyi istemem. Ona burada kalacağımı bildirmek daha çok işime gelir. Ayrıca dönüp gelmesi için ısrar edeceğim. Özellikle de uzaktaysam ve ayrılık uzun sürecekse o zaman giderim evine, nasıl dayanır bakalım o görüşmeye. Ama etkili olması için o görüşmeyi iyice geciktirmek gerekir, sabredebilecek miyim bilmem? Bugün kaç kez, kendimi tutamayıp, hayvanları hazırlatayım dedim. Ama hakim olacağım kendime. Mutlaka burada bekleyeceğim, söz veriyorum buna. Yalnız rica ediyorum, siz de davranın sevgili dostum.</p>

  <p class="normal">Orada olup bitenleri bilmesem, o zaman canım sıkılırdı işte ama bizim oğlan şimdi Paris’te. Madam de Tourvel’in hiz-metçisiyle arası iyidir, gidip görür onu, yardımı olur bana. Mektup yazıp ne yapması gerektiğini bildirdim, para da yollayacağım. Onları da bu mektupla birlikte size göndermeme izin verin lütfen. Adamlarınızdan birini görevlendirirsiniz, kendisi götürüp eline verir. Böyle bir önleme başvurmanın nedenini biliyor musunuz? O acayip insan, yazdığım mektuplarda işine gelmeyen bir şey görürse, almadım der ve bugünlerde de Madam de Tourvel’in hizmetçisine benim istediğim kadar tutkun değilmiş gibi gözüküyor.</p>

  <p class="normal">Allahaısmarladık sevgili dostum. Aklınıza bu işi hızlandırma bağlamında iyi bir çare gelirse, bildirin lütfen bana. Dostluğunuzun değerini defalarca denedim ve anladım, şimdi gene anlıyorum. Bu mektubu yazmaya başladıktan sonra bir rahatlık geldi içime. En azından beni anlayan birine hitap ediyorum, sabahtan beri içlerinde yaşadığım o canlı kuklalara değil. Her geçen gün daha iyi anlıyorum ki, şu dünyada önemsenmeye değer bir siz bir de ben varız, işte o kadar.</p>

  <p class="normal" p="sagnormal"><span class="ideitalik">...Şatosu, 3 Ekim 17</span>**</p>

  <h2 class="h2baslik" id="calibre_toc_111">YÜZ BİRİNCİ MEKTUP</h2>

  <p class="ortayazi"><span class="idebold">Vikont de Valmont’dan Uşağı Azolan’a</span></p>

  <p class="normal">(bir önceki mektuba ilişik)</p>

  <p class="normal">Siz ne kadar budalaymışsınız böyle ki, bu sabah buradan yola çıkıyorsunuz ve Madam de Tourvel’in de gideceğini öğrenemiyorsunuz. Hele hele öğrendiniz de bana haber vermedinizse büsbütün budalaymışsınız. Benim paramı elalemin uşaklarını sarhoş etmeye harcamanız, bana hizmetle geçirmeniz gereken zamanı hizmetçi kızlara ayırmanız, olan biteni bana bildirmeye de yaramayacaksa neye yarar bilmem? Bakın nelere mal oluyor ihmalkârlıklarınız! Ama bilesiniz ki, bu işte bir dikkatsizliğinizi daha görürsem bana son hizmetiniz olur bu.</p>

  <p class="normal">Madam de Tourvel’in evinde olup bitenleri bildireceksiniz bana. Sağlığını, uyku durumunu, keyfinin yerinde olup olmadığını, evinden ne sıklıkta çıktığını, nerelere gittiğini. Evine çok insan geliyor mu, zamanını nasıl geçiriyor, hizmetçilerine özellikle de buraya getirdiği kıza kızıyor mu, yalnız kaldığında nelerle meşgul oluyor, okuduğu zaman sürekli okuyor mu yoksa uzun uzun dalıp gittiği oluyor mu, yazarken nasıl, bunların hepsini bildireceksiniz. Mektuplarını postaya götüren kişiyle de dostluk kurmanın yolunu arayın. Sık sık kendisine, “Siz yorulmayın, ben götürürüm” deyin. Kabul ederse, siz önemsiz bulduklarınızı gönderiverirsiniz. Ötekileri bana yollarsınız, özellikle de Madam de Volanges’a yazılmış bir mektuba rastlarsanız derhal ulaştırın onu bana.</p>

  <p class="normal">Julie’yle ilişkinizi de, bir yolunu bulup bir süre daha uzatın. Başka bir sevgilisi olduğunu sanıyordunuz. Gerçekten varsa eğer, sizi de bırakmamaya mutlaka razı edin onu. Şimdi öyle gülünç duygulara kapılmanın zamanı değil. Böyle bir durumun çok insanın başına gelmiş olduğunu düşünün. Hem de sizden daha üstün kimseler düşmüştür böyle durumlara... eğer ortağınız fazla hava atarsa, sözgelimi bütün gün Julie’nin başında bekleyip, hanımının yanına gitmesine izin vermezse onu bir süre için saf dışı bırakmaktan çekinmeyin, gerekirse kavga bile edin. Sonu kötü olur diye korkmayın sakın, ben desteklerim sizi. Siz siz olun evden ayrılmayın. Her şeyi görmek, hem de iyi görmek ancak orada kalmakla, sürekli orada kalmakla mümkün olur. Ayrıca evdeki adamlarından birine yol verilirse, o göreve siz talip olun. Böyle bir şey olursa artık benim yanımda çalışmadığınızı söylersiniz. “Daha rahat, daha düzenli bir yer bulabilmek için oradan ayrıldım” deyin. Yani çalışın ve kendinizi kabul ettirin. Orada çalışarak geçireceğiniz zamanı ben gene benim yanımda çalışmışsınız gibi sayarım. Düşes de ***’ün evindeki gibi, Madam de Tourvel de memnun olur, ödüllendirilirsiniz.</p>

  <p class="normal">Becerikli ve gayretli biri olsaydınız bu söylediklerim yeterdi size ama bunların ikisi de yok sizde. Bu niteliklerin yerini tutsun diye para gönderiyorum size. Bu mektubumla birlikte gönderdiğim pusulayı benim işlerime bakan adama götürün, o size yirmi beş altın verir. Hiç paranız kalmadığından kuşkum yok. Yirmi beş altının bir bölümünü, ne kadar gerekliyse o kadarını Julie’ye verip benimle mektuplaşmaya razı edersiniz. Kalan parayla da uşakları sarhoş edin. Kapıcının yanında içmeye bakın şarabınızı, daha iyi olur böylesi. Yanına ne zaman gitseniz sevindirirsiniz onu. Unutmayın ki bu para sizin keyfiniz için değil, benim işlerimin görülmesi için veriliyor.</p>

  <p class="normal">Julie’ye çok dikkatli olmasını söyleyin, evde hiçbir şeyi gözden kaçırmasın, önemli önemsiz demeyip her şeyi bildirsin bana. Önemli bir şeyi atlamadıktan sonra isterse gereksiz on cümle yazsın, hiç önemi yok çünkü bize anlamsız gibi gelen şeyler hiç de öyle olmayabilir. Siz de dikkate değer bir şey görürseniz hemen haber verin bana. Bu amaçla, mektubumu alır almaz Philippe’i çarşı pazar için kullandığınız hayvana bindirip *** Köyü’ne<sup class="calibre2"><a href="../Text/tehlikeliilisiler_split_044.html#footnote-1206-33" id="footnote-1206-33-backlink">[33]</a></sup> yollarsınız. Orada beklesin benden yeni bir emir alıncaya kadar. Bir şey olursa siz köye kadar gider oradan Philippe’i gönderirsiniz bana. Her günkü mektupları postaya vermeniz yeterlidir.</p>

  <p class="normal">Dikkat edin, bu mektubum kaybolmasın. Her gün bir kere okursunuz bu mektubu. Böylece hem söylediklerimi unutmaz hem de kaybetmediğinizden emin olursunuz. Benim güvenimi kazanma onuruna erişmiş birine düşen neyse ben de onu bekliyorum sizden. Bilirsiniz ki beni memnun ederseniz, ben de sizi memnun ederim.</p>

  <p class="normal" p="sagnormal"><span class="ideitalik">...Şatosu 3 Ekim 17</span>**</p>

  <h2 class="h2baslik" id="calibre_toc_112">YÜZ İKİNCİ MEKTUP</h2>

  <p class="ortayazi"><span class="idebold">Madam de Tourvel’den Madam de Rosemonde’a</span></p>

  <p class="normal">Benim böyle apar topar oradan ayrılmış olmam herhalde şaşırtacaktır sizi Madam. Bu davranışım tuhaf gözükecektir size. Nedenlerini öğrenirseniz şaşkınlığınız daha da artacaktır. Ayrıca şu da var ki, bunları size söylersem, bu yaşta size gerekli olan rahatı kaçırmaktan korkmadığım, birçok yönden borçlu olduğum saygı duygularına riayet etmiyorum diye ayıplarsınız beni belki de. Durumumu dikkate alarak bağışlayın beni Madam, ne yapabilirdim? Dertliyim ve dertlerimi hem sevecen hem de ihtiyatı elden bırakmayan birine anlatmak ihtiyacı içindeyim. Sizden başka kimi seçebilirdim? Beni kendi kızınız gibi görün lütfen. Yalvarıyorum size kendi çocuğunuza göstereceğiniz sevgiyi benden de esirgemeyin. Size karşı olan duygularımla sevgi ve yardımlarınızı bekleme hakkına sahip olduğumu sanıyorum.</p>

  <p class="normal">Övgüye değer bazı duygulara sahiptim bir zamanlar ama ruha azap veren duygulardan kesinlikle habersizdim. Nerede o günler! Şimdi o bunaltıcı duygulara kaptırdım kendimi. Anlıyorum ki hem bunlarla mücadele etmem gerekiyor hem de güçten düşüyorum yavaş yavaş. Beni bu uğursuz yolculuk mahvetti...</p>

  <p class="normal">Daha ne söyleyeyim size ben? Seviyorum, evet, çılgınca seviyorum. Bende bu aşkı uyandıran, bu sözü söylememi kaç kez istedi de bir kere bile duyamadı ağzımdan. Ona bunu bir kez olsun duyurabilmek zevkini tadabilmek için canımı bile verebilirim ama olmaz, söyleyemem, söylemem doğru olmaz! Gene kuşku duyacak benim duygularımdan, gene benden yakınmakta haklı olduğuna inanacak. Kara bahtım! Yüreğimi istediği gibi yönlendirebilecekken yüreğimdekileri niçin kolaylıkla okuyamıyor? Bilse benim ne acılar çektiğimi, azalırdı bu acılarım ama siz bile, size açılmama rağmen gene de anlayamayabilirsi-niz benim bu acılarımı.</p>

  <p class="normal">Kısa zamanda ondan kaçıp gönlünü inciteceğim. O kendisini benim yanımda sanırken ben uzaklarda olacağım. Her gün onu görmeye alıştığım saatte, onun hiç gelmediği, gelmesine izin vermeyeceğim bir yerde olacağım ben. Yol hazırlıklarını bitirdim bile. Her şey burada gözümün önünde. Gördüğüm her şey bu yolculuğu hatırlatıyor bana... her şey hazır da yalnızca ben kendimi hazır hissetmiyorum... istemiyorum, istemeyeyim, ne kadar istemesem o kadar anlıyorum ki bu yolculuk şart benim için.</p>

  <p class="normal">Kesinlikle katlanmam gerekiyor. Bir suçlu gibi yaşamaktansa ölmeyi yeğlemek gerekir. Ayrıca suçumun da büyük olduğunu biliyorum, günahım büyük. Akıllı uslu bir kadın oldum ama bilmem namuslu denebilir mi bana? İtiraf etmem gerekir ki, kalan namusumu da onun yüce gönüllülüğüne borçluyum. Onu görmek, sesini duymak, yanımda olduğunu bilmenin verdiği zevkle, bunlardan daha büyük bir mutlulukla, onu mutlu edebilme mutluluğuyla sarhoş olmuş, güçsüz düşmüştüm. Biraz daha mücadele edebilirdim belki ama kendimi korumaya yetecek gücüm kalmamıştı. Ve işte o zaman çektiğim acıları fark etti, acıdı bana. Onu sevmemem mümkün mü şimdi? Hayatımdan daha fazlasını borçluyum ona.</p>

  <p class="normal">Yanında kalmakla yalnızca hayatımı tehlikeye atmış olsaydım, ondan uzaklaşmaya razı olur muydum sanırsınız? Onsuz bir hayatın benim için ne anlamı olabilir? Ölmek daha büyük bir mutluluk olmaz mı? Benim kaderim kendimi de onu da ebediyen mutsuz kılmak. Yakınmaya da onu avutmaya da hakkım yok. Sürekli hem kendimle hem onunla mücadele edeceğim. Ben onu mutlu etmeyi bu kadar gönülden dilerken, sürekli bunun için çaba harcarken, onu üzmekten başka bir şeye yaramayacak bunlar... böyle yaşamak bin kez ölmek değil de nedir? Ama buymuş benim kaderim işte. Katlanacağım, o cesareti göstereceğim. Sizi ana olarak seçtim kendime, yemin ediyorum, katlanacağım.</p>

  <p class="normal">Ve bundan sonra sizden hiçbir şeyi gizlemeyeceğime de yemin ediyorum. Yalvarıyorum, sizinle bu biçimde anlaşmama izin verin. Bana gerekli bir yardım olarak diliyorum bunu sizden. Böylece size her şeyi söyleyeceğime söz veriyorum ve her zaman karşımdaymışsınız gibi davranmaya çalışacağım. Sizin erdeminiz benim erdemim olacaktır. Sizin karşınızda yüzümün kara çıkmasını istemem tabii ki. Bu güçlü bağ sayesinde sizi hem güçsüzlük olan sırrımı bilen ve bunu bağışlayan bir dost hem de beni utanç duymaktan koruyan bir melek gibi saygıyla anacağım.</p>

  <p class="normal">Böyle bir şey istemek bile utanç değil midir? Kibirlenip kendine fazla güvenmenin sonu budur işte! İçimde o duygunun filizlendiğini sezmiştim, niçin korkmadım? Niçin kibirlenip, ne zaman istesem onu yener, boyun eğdiririm ona diye düşündüm? Ne çılgınlık! Aşkın ne olduğundan kesinlikle habersizmişim ben. Onunla daha iyi mücadele etseydim, gönlüme bu kadar sahip olamazdı belki ve belki o zaman ben böyle gitmek zorunda kalmazdım. Her şeye rağmen bu kederli yolu tercih etsem bile, ilişkiyi büsbütün kesmesem de olurdu, bağları biraz gevşetmekle yetinebilirdim! Şimdi hepinizi birden kaybediyorum, hem de bir daha kavuşamamak üzere! Ah, sevgili dostum! Ne oluyor! Size mektup yazarken bile şaşırıp beni günaha sokacak dileklere kayıyor gönlüm! Gideyim, gideyim ve kendime rağmen işlediğim bu günahları fedakârlığımla telafi edeyim hiç değilse.</p>

  <p class="normal">Allahaısmarladık saygıdeğer dostum. Beni kızınız gibi görün ve öyle sevin, beni evladınızın yerine koyun. İnanın ki beni evlatlığa kabul etmekle vereceğiniz onura layık olmamak-tansa ölmeyi yeğlerim.</p>

  <p class="normal" p="sagnormal">3 <span class="ideitalik">Ekim 17</span>**<span class="ideitalik">, sabahın biri</span></p>

  <h2 class="h2baslik" id="calibre_toc_113">YÜZ ÜÇÜNCÜ MEKTUP</h2>

  <p class="ortayazi"><span class="idebold">Madam de Rosemonde’dan Madam de Tourvel’e</span></p>

  <p class="normal">Buradan ayrılmanız beni çok üzdü güzelim ama nedenini anladım ve şaşırmadım. Bunca yılın deneyimine sahibim, sizi severim ve her zaman arar sorarım. İç dünyanızı anlayabilmem için bu kadarı yeterliydi. Mektubunuzla bana hemen hemen hiç yeni bir şey öğretmediğinizi saklayacak değilim. Yalnızca mektubunuzdan öğrenecek olsaydım gene de bilemeyecektim kimi sevdiğinizi. Sürekli sözünü ediyorsunuz ve adını bir kez bile yazmamışsınız. ihtiyacım da yoktu buna zaten, biliyorum kim olduğunu. Sizin bu adı yazmamanızın üstünde duruyorum, çünkü aşkın üslubunun bu olduğunu anımsadım birden. Anlıyorum ki eskiden nasılsa gene öyleymiş.</p>

  <p class="normal">Benden artık çok uzaklaşmış, bugünkü yaşıma hiç yakışmayan anılardan söz edeceğim aklıma bile gelmezdi, dünden beri hep bunlar meşgul etti zihnimi ve belki içlerinde size yarayacak bir şey bulunabilir diye düşündüm. Ne gelir elimden? Size hayran olmak ve acımaktan başka! Kararınız hoşuma gitti ama korktum da öte yandan. Demek siz gerek duydunuz böyle bir karara, insan bu duruma gelince sürekli yaklaşmak istediği kimseden sürekli uzak kalması zordur doğrusu.</p>

  <p class="normal">Bununla birlikte cesaretiniz kırılmasın. Sizin ruhunuz dirençli ve güzel bir ruhtur, başaramayacağı hiçbir şey yoktur. Söylediklerime kulak verin ve bütün gücünüzle mücadele edin, direnin çünkü (Allah saklasın!), günün birinde teslim olmak mutsuzluğuna düşerseniz hiç değilse bu mücadelenizin anılarıyla avunursunuz güzelim. Hem sonra insanın bütün bilgeliğiyle başaramadığını, Tanrı isterse gerçekleştiriverir. Kimbilir belki de yakında yardım edecektir size. Amansız mücadeleler içinde sınanmış olan erdeminiz, bu mücadeleden de saf ve bütün görkemiyle, yüzünün akıyla çıkacaktır. Bugün kendinizi güçsüz hissediyorsanız, umutsuzluğa kapılmayın, yarın başarırsınız. Ama ben demiyorum ki Tanrı güç verir diye siz kendinizi koyuverin. Ancak sürekli düşünün onu ve yüreklenin. Bütün gücünüzle mücadele etmekten çekinmeyin.</p>

  <p class="normal">Sizi tehlikeye karşı Tanrı’ya emanet ederken, söz veriyorum ben de elimden gelen yardımı yapacağım ve sizi teselli etmeye çalışacağım. Teselli edemesem de paylaşırım dertlerinizi. İşte bu düşünceler içinde bana sırlarınızı söylemenizi gönülden diliyorum, içinizi dökecek birine ihtiyacınız olmasını gayet iyi anlıyorum. Ben de kendi gönlümü açıyorum size. Geçen yıllar belki kurutmuştur onu ama dostluğa ilgisiz kalacak kadar da değildir herhalde. Her an hazırdır sizi karşılamaya. Dertlerinize tam anlamıyla derman olamayacağını biliyorum ama en azından tek başınıza ağlamazsınız. Sizi mutsuz eden aşkınız bir gün sizi tamamen fethedip mutlaka kendini fark ettirmek isterse, onunla konuşmaktansa benimle konuşmak elbette daha doğru olur. Ben de sizin gibi konuşuyorum ve öyle sanıyorum ki ikimiz de bir türlü adını söyleyemeyeceğiz. Ayrıca ihtiyacımız da yok buna, anlaşıyoruz.</p>

  <p class="normal">Bunu söylemem doğru mu bilmem ama onun sizin gitmenize çok üzülmüş olduğunu fark ettim. Size bundan söz etmemek daha doğru olurdu belki ama ben dostlarımı üzen böyle bir sağduyu gösterisinden hoşlanmam. Bununla birlikte öyle uzun uzun söz etmeyeceğim kendisinden. Gözlerim zayıf, ellerim titriyor, kendim yazdığımda uzatamıyorum mektuplarımı.</p>

  <p class="normal">Allahaısmarladık güzelim, allahaısmarladık sevgili çocuğum. Evet, sizi evladım kabul ediyorum, bir annenin övünebileceği her şey var sizde.</p>

  <p class="normal" p="sagnormal">... <span class="ideitalik">Şatosu,</span> 3 <span class="ideitalik">Ekim 17</span>**</p>

  <h2 class="h2baslik" id="calibre_toc_114">YÜZ DÖRDÜNCÜ MEKTUP</h2>

  <p class="ortayazi"><span class="idebold">Markiz de Merteuil’den Madam de Volanges’a</span></p>

  <p class="normal">Gerçekten, benim sevgili ve güzel dostum, gururlanmaktan alamadım kendimi mektubunuzu okurken. Gerçekten güveniyorsunuz demek bana ve de akıl danışmak lütfunda bulunuyorsunuz. Bundan daha büyük onur olabilir mi benim için? Ve bunu yalnızca dostluğun bir sonucu olarak görmek gerekmiyorsa ne mutlu bana! Kaldı ki nedeni ne olursa olsun bana olan güveniniz benim için her zaman büyük bir nimettir. Onu kazandıysam eğer, gerçekten hak eden biri olmak zorundayım. Size öğüt vermek bana düşmez belki ama madem siz öyle istiyorsunuz, düşüncelerimi açıkça bildireceğim. Ama düşüncelerimin doğruluğundan da kuşkuluyum, çünkü sizin düşüncelerinize uymuyor.</p>

  <p class="normal">Gene de söylüyorum, değerlendirmek size düşüyor bunları. Yanlış bulursanız, yargınızı şimdiden kabul ediyorum. En azından aklımı sizinkinden üstün saymama akıllılığını göstermiş olurum böylece.</p>

  <p class="normal">Bununla birlikte ve yalnızca bu kez olsa bile, benim düşüncelerim sizin düşüncelerinizden doğruysa eğer, bunun nedeni analık sevgisinin getirdiği yanılgılarda aranmalıdır. Annelik sevgisi övülmeye değer bir duygudur ve sizde de vardır tabii ki. Sizin tutmak istediğiniz yolda o duygu ne kadar da belli ediyor kendini! Böylece siz yanılgıya düşseniz de bu yanılgınız ancak iki erdemden hangisinin üstün olacağını kestirebilme konusunda bir yanılgıdır.</p>

  <p class="normal">İnsan başkalarının kaderini hazırlar ve onu bir daha çözülmesi doğru olmayacak kutsal nikâh düğümüyle bağlarken dikkatli davranmayı her erdemden üstün tutmalıdır bence. Aklın da sevginin de gereklerini düşünen bir anne için işte böyle zamanlarda kızına deneyimleriyle yardımcı olmak borçtur. Bunun için de asıl yapması gereken hoşa gidenle uygun olanı birbirinden ayırabilmek ve ona göre bir karar vermek değil midir?</p>

  <p class="normal">Analığın buyurmak hakkını, geçici heveslerden doğmuş bir sevgi karşısında susmaya davet etmek, onu küçültmek, hiçe saymak olmaz mı? Bu tür sevgilerin bir yanılgıdan başka bir şey olmayan gücü, kendini yalnızca korkanlara hissettirir, önemsenmeyince de anında kaybolup gider. Çok güçlü bazı duyguların olduğu, bunların insanları sürüklediği, hiç kimsenin bunlara karşı koyamayacağı söylenir... ağız birliği etmişçesine bütün taşkınlıklarımızın özürü olarak gösteriyorlar o duyguları. Böyle duygulara hiç inanmadığımı saklayacak değilim. Bir anda ortaya çıkan ve gene bir anda geçip gidebilecek bir heveste kadınlığın utanma duygusunun, namusun, alçakgönüllülüğün o değişmez yasalarından daha büyük bir güç bulunmasına aklım ermiyor benim. Hırsızın para hırsına dayanamadım, katilin, öç alma duygusuyla öldürdüm demelerinin kendilerini kurtaramayacağı gibi o yüce yasaları çiğnemiş bir kadının, güçlü duygulardan söz etmesi de kendini aklaması için yeterli gelmez.</p>

  <p class="normal">Mücadele etmek zorunda kalmamış bir insan var mıdır şu dünyada? Ancak ben her zaman şuna inanmak istedim ki, dire-nebilmek için direnme isteği yeterlidir. Bugüne kadar yaşadı-ğım deneyimler de güçlendirmiştir bu inancımı. Bize yüklediği görevleri kabul etmezsek erdem diye bir şey kalır mı? Erdemi bir din kabul edip uğrunda nefsimizi feda etmekten kaçınmamalıyız, görevimizi yerine getirmiş olmanın vereceği huzurdan başka bir ödül beklememeliyiz. Bu gerçekleri inkâr edenler, bunları çiğnemekte çıkarları olan, ahlâk yolundan zaten sapmış olduklarından, kötülükleri birtakım boş gerekçelerle örtmeye çalışanlar, insanları aldatabileceklerini sanan çaresizlerdir.</p>

  <p class="normal">Ancak, kalbi temiz, çekingen bir çocuğun, sizden doğmuş, gördüğü saf ve güçlü bir eğitimle yaradılışından gelen üstünlükleri daha da güçlenmiş bir çocuğun bu gerçekleri inkâr etmesinden korkulur mu? Böyle bir endişeye kapılmak kızınızın onurunu incitmek olmaz mı? İzninizle şunu söyleyeyim ki, kızınız için iyi bir gelecek düşüncesiyle hazırladığınız çok uygun bir damadı feda etmeyi istemekle böyle bir endişeye kapılmış oluyorsunuz! Danceny’yi çok severim. Biliyorsunuz ki Mösyö Danceny’yle uzun süredir görüşmüyorum pek; ancak birine dostluğum, öbürüne ilgisizliğim ne derecede olursa olsun aralarındaki çok büyük farkı görmezlikten gelemem.</p>

  <p class="normal">Evet, soy açısından birbirlerine bir üstünlükleri yoktur ama biri yoksul, öteki çok varlıklı ve bu varlık onun, soylu olmasa bile en yüksek mevkileri elde etmesi için yeterliydi. Evet, paranın mutluluk getirmediği doğru ama kabul etmek gerekir ki para insanın mutlu olmasını kolaylaştırır. Matmazel de Volanges’ın zenginliği, dediğiniz gibi her ikisine de yeter. Ama her yıl eline geçecek olan altmış bin lira Danceny gibi şöhretli birinin evini adına yaraşır biçimde yönetmesi için çok para sayılmaz. Madam de Sevigne zamanında yaşamıyoruz artık. Süs düşkünlüğüne, gösterişe para yetirmek zor. Bu hevesleri kötüleyenler çok gerçi ama her şeye rağmen boyun eğmek zorunda kalabiliyoruz bunlara. Gereksiz şeylere harcamaktan, sonunda gerekli şeylere para bulamıyoruz.</p>

  <p class="normal">Sizin haklı olarak çok önem verdiğiniz kişisel özelliklere gelirsek, bu konuda Mösyö de Gercourt’da en küçük bir kusur bulmak mümkün değil elbette; mükemmel biri olduğunu göstermiştir bugüne kadar. Ben Danceny’nin de ondan aşağı kalmadığına inanmak isterim, inanırım da ama her ikimiz de emin miyiz bundan? Aslında bugüne kadar onda, kendi yaşındakile-rin çoğunda görülen kusurları görmedik. Modaya uymayıp kibar çevre toplantılarına katılmaktan hoşlanır, bu özellikleri göz önünde bulundurulduğunda iyi bir genç olduğunu kabul etmemiz gerekir ama böyle akıllı uslu olması bir gösteriş değil mi? Parasının sınırlı olmasından kaynaklanmıyor mu alışkanlık? Bir insanın kumar oynaması, çapkınlık yapması için parası olmalıdır. Bu insan biraz olsun onurunu düşünüyor da dolandırıcı gibi görülmekten, borçlarını ödeyememekten korkuyorsa para şarttır bu işler için ve bir insanın bazı kusurlarını ileri götürmekten çekinmesi bunlardan hoşlanmadığının kanıtı değildir. Yapabilecekleri başka şey olmadığından birçok insan kibar çevreyle haşır neşirdir. Danceny de onlardan biri olmasın sakın!</p>

  <p class="normal">Böyle bir insan olduğunu söylemek istemiyorum (Allah korusun!) ama böyle bir tehlikeyi de görmezlikten gelemeyiz. Sonu iyi gelmezse, siz de çok pişman olursunuz, dövünürsünüz sonra. Kızınız bir gün gelip de size, “Anne, ben daha gençtim, deneyimsizdim, ayrıca o yaşımda bağışlanması gereken bir yanılgı içindeydim ama Tanrı beni o cahillikten korumak için aklı başında bir anne vermişti. Siz niçin ihtiyatsız davranıp böyle bir felaketin önüne geçmediniz? Ben o dönemde evlenmenin falan ne olduğunu bilmiyordum. Eş seçmek bana düşmezdi sanırım. Ben kimi istersem isteyeyim, kabul etmemeliydiniz siz. Ayrıca çılgınca bir şey de istemedim zaten. Sizin emirlerinize uymaya karar vermiştim. Sizin bana bir koca seçmenizi tevekkül içinde bekledim, en küçük bir saygısızlığı aklımdan bile geçirmedim. Size borçlu olduğum uysal tavrımı hiç bırakmadım. Ama şimdi asi evlatların çekmesi gereken cezayı çekiyorum. Dirayetli davranmadınız ve beni sıkıntıya soktunuz!” derse ne yanıt verirdiniz? Belki de saygısından bu tür yakınmalarda bulunamaz ama siz annesiniz, sevginizle sezersiniz bunları. Kızınız gözyaşlarını ne kadar saklarsa saklasın, yüreğinize akar bu gözyaşları gene. O zaman nasıl ve neyle avutacaksınız kendinizi? Aslında kızınızın, korumanız gereken bir aşka kapılmasına göz yummak doğru olur mu?</p>

  <p class="normal">Ben o aşk denen tutkuyu çok kötü görmekle Madam, fazla mı ileri gidiyorum, bilmiyorum. Bana sorarsanız evlilikte bile korkunçtur bu tutku. Erdemli, hoş bir duygunun evlilik bağını güzelleştirmesine, getirdiği ödevlere bir güzellik vermesine bir diyeceğim olamaz tabii ki. Ancak evlilik bağını oluşturmak o duygunun işi değildir, bir anlık bir hayale kapılıp ona göre bir yaşam seçmemiz pek doğru değildir. Seçmek için her şeyden önce bir karşılaştırma yapabilmek gerekmez mi? Gönlümüzde bir tek insan olursa, karşılaştırma olanağı bulunabilir mi peki? Madem ki aşk sarhoş eder, körleştirirmiş, bu durumda tek bir insanı bile anlayamayız.</p>

  <p class="normal">Aslında söylememe bile gerek yok herhalde, ben o tehlikeli tutkuya kapılmış çok kadına rastladım ve kimileri de kimi sırlarını açmışlardır bana. Dediklerine bakacak olursak, hepsi de en mükemmel insanı sevmişlerdir. Ne var ki bütün o olgunluk, mükemmellik kendi hayallerinden doğan birer yanılgıdır. Ateşli kafaları sürekli üstünlük, erdemlilik düşleri kurar ve seçtikleri erkeği de bütün bu üstünlükler, erdemlerle donatırlar. Ancak bir Tanrı’ya yaraşır o kıyafetle süsledikleri insan iğrenç, nefret edilecek bir insandır büyük olasılıkla ama o kıyafete soktular mı bir kez, kendi uydurduklarına kendileri de inanır, önünde eğilip taparlar ona.</p>

  <p class="normal">Kızınız da Danceny’yi seviyor ya da o da böyle hayal görmekte. İkisi de birbirlerini seviyorlarsa, ikisi de hayal içindeler demektir. Siz onları birleştirmek için birbirlerini sevdiklerini gösteriyorsunuz gerekçe olarak ama bu gerekçe incelendiğinde şunu kesinlikle anlıyoruz ki, onlar birbirlerini tanımıyorlar ve tanıyamazlar da. Ama siz “Mösyö de Gercourt’la kızım birbirlerini daha mı iyi tanıyorlar?” diyebilirsiniz. Doğru, tanışmıyorlar tabii ki ama birbirlerini bir hayal perdesi arkasından görüp yanılgıya da düşmüyorlar. Birbirlerini iyice tanımıyorlar, hepsi bu. Bu durumda namuslu olduklarını varsaydığım karıyla koca arasında ne olur? İkisi de birbirlerinin huyunu suyunu, yaradılışlarını anlamaya çalışır, dikkatli davranır, ortak mutlulukları için hangi zevklerinden, hangi isteklerinden vazgeçeceklerine karar verirler bir an önce. Bu önemsiz fedakârlıklar insanı üzmez, çünkü tek taraflı değildir ve önceden düşünülmüştür. Sonuçta karı-koca birbirlerine hoşgörülü davranıp hatır sayarlar. Mahvedemediği bütün eğilimleri güçlendiren alışkanlık da yavaş yavaş güzel bir dostluk, şefkatli bir güven getirir ve bunlar da saygıyla birleşerek evlilik yaşamının bence en sağlam, en gerçek mutluluğunu oluştururlar.</p>

  <p class="normal">Aşk hayalleri daha tatlıdır belki ama onların daha az sürekli olduğunu bilmeyen var mı? Onları bir anda mahveden tehlikeler de çok büyüktür aslında! Ve işte asıl o zaman en küçük, en önemsiz kusurlar, bizi bir süre büyülemiş olan mükemmellik, olgunluk düşüncesiyle çeliştiğinden büsbütün çekilmez ve katlanılmaz huylar gibi gelir insana. Karı ve koca ayrı ayrı ötekinin değişmiş, kendisinin de bir hayal anında beğenilip sevildiği bir durumda kalmış olduğuna inanır. Kendisinin kapılmadığı büyülere karşısındakinin de kapılmaması şaşırtır onu. Gücüne gider bu durum. Gururun yaralanması iki tarafı da hayallere sürükler, kusurlar artar, öfke ve kin doğar. Bazı geçici zevklerin sonu uzun süren düş kırıklıklarına varır.</p>

  <p class="normal">Zihninizi meşgul eden konuyla ilgili olarak benim düşüncelerim bunlar işte Madam. Görüşlerimin doğru olduklarını iddia etmiyorum, yalnızca söylüyorum. Siz karar verirsiniz artık. Ama siz gene kendi düşüncelerinizde diretiyorsanız, benim düşüncelerimdeki yanlışlıkları bildirin lütfen. Böylelikle aydınlatmış olursunuz beni. Ayrıca gerek kendisine duyduğum dostluk, gerek beni size hayatımın sonuna kadar bağlayacak olan sevgi ve saygı dolayısıyla bütün kalbimle mutluluğunu istediğim kızınızın geleceği konusunda meraktan kurtarmış olursunuz beni.</p>

  <p class="normal" p="sagnormal"><span class="ideitalik">Paris, 4 Ekim 17</span>**</p>

  <h2 class="h2baslik" id="calibre_toc_115">YÜZ BEŞİNCİ MEKTUP</h2>

  <p class="ortayazi"><span class="idebold">Markiz de Merteuil’den Cécile Volanges’a</span></p>

  <p class="normal">Demek çok kızdınız ve çok utanıyorsunuz yavrum! Mösyö de Valmont da çok kötü bir insanmış, değil mi? Demek size en sevdiği kadına davranacağı gibi davranmış ha! Size öğrenmek için can attığınız şeyi öğretmiş ha! Gerçekten bağışlanır gibi değil! Öte yandan siz de akıllı usluluğunuzu hep o sevgilinize (sizi istismar etmek istemeyen) saklamak niyetindeymişsiniz. Canım kızım benim, siz aşkın sefasını değil, cefasını seviyorsunuz! Ne iyi, ne güzel! Bir roman kahramanı olsanız herkes hayran olur size! Aşk var, kara baht var, hepsinden öte namus kaygısı var, ne güzel şeyler bunlar böyle! Bu muhteşem kortej içinde insan sıkılabilir ama bir yandan da iyi hisseder kendini.</p>

  <p class="normal">Zavallı kız! Ne acınacak durumda. Ertesi gün gözleri şişmiş! Ya âşığınızın gözleri şişse, ne derdiniz buna? Meraklanmayın güzel meleğim benim, her zaman böyle olmaz. Her erkek Valmont değildir. Ve sonra bakmaya cesaret edememişsiniz. Bunda haklısınız işte. Yoksa başınıza gelenleri herkes anlardı. Ama inanın bana, herkes böyle çekinmiş olsa hanımlarımızın da kızlarımızın da çoğu hep yere bakardı.</p>

  <p class="normal">Görüyorsunuz, hak ettiğiniz övgülerden yoksun bırakmıyorum sizi ama şunu da kabul etmek gerekir ki, büyük bir fırsat kaçırmışsınız. Olan biteni annenize de anlatmalıydınız! Başlangıç şahane doğrusu! Kollarına atılıp hıçkıra hıçkıra ağlamışsınız siz, o da ağlamış... görmeliydim bir şu manzarayı! Ne kadar acıklı olmuştur kimbilir! Yazık ki sonu gelmemiş! O şefkatli anneniz sevinçten havalara uçar, bundan böyle namusunuzu koruyabilmeniz için manastıra kapatırdı sizi! Hayatınızın sonuna kadar... siz de orada Danceny’yi, rakipsiz ve günaha girmeden istediğiniz kadar severdiniz. Valmont oraya kadar gelip sizin acınızı birtakım can sıkıcı zevklerle bozacak değildi herhalde!</p>

  <p class="normal">Şakayı bırakıp biraz ciddi olalım. On beş yaşınızı geçtiniz artık, hâlâ böyle çocukluklar olmamalı! Yardımıma değer biri olmadığınızı söylüyorsunuz. Yalan değil hani. Ben de aramızda dostluk olsun istiyordum! Başınızda böyle bir anne var, sizi de istediği gibi bir kocaya verecek! Candan bir dostunuz da olmazsa ne olur haliniz? Siz kendi kendinizi geliştirmezseniz, sizin için kim ne yapabilir? Başka kızların aklını başına getiren şey sizin aklınızı başından alıyorsa kim ne yapabilir artık?</p>

  <p class="normal">Kendinizi bir an toparlayıp bir düşünseniz, şimdi size düşen yakınmak değil sevinmektir. Utanıyor ve sıkılıyormuşsu-nuz! Hiç endişelenmeyin, aşkın utandırması da acıtması gibidir: Bir kez gelir insanın başına. Gene duyuyoruz bu acıyı diyenler olur ama inanmayın, numaradır bu. Zevki kalır ama ve bu da az şey değildir. Sizin o konuşmalarınızdan doğru anlayabilmişsem pek hoşunuza gitmiş o zevk. Haydi biraz dürüst olun. Bir <span class="ideitalik">tuhaf</span> olmuşsunuz ve <span class="ideitalik">dediğinizi yapamamışsınız,</span> kendinizi savunmanız <span class="ideitalik">zor olmuş,</span> Valmont giderken canınız sıkılır <span class="ideitalik">gibi olmuş...</span> Bunların nedeni utanma mıydı, yoksa zevk mi? Ya onun insanın nasıl karşılık vereceğini bilemediği sözleri, onlar da hep yaptığı şeylerden gelmiyor mu? Siz yalan söylüyorsunuz kızım, hem de dostunuza yalan söylüyorsunuz. Yakıştıramadım. Ama kapatalım bu konuyu.</p>

  <p class="normal">Herkes için zevk kabul edilecek ama belki bu kadarla kalacak bir şey sizin durumunuzdaki biri için mutluluk oluyor. Bir yanda sizi mutlaka sevmesi gereken bir anne, öte yanda sizi sevmesini istediğiniz bir sevgili. Her iki sevgiyi de elde etmenin tek yolunun başka biriyle, üçüncü bir kimseyle oyalanmak olduğunu nasıl anlayamıyorsunuz? Böylelikle yeni bir macerayla gönül eğlendirir, hem annenizin sözünden çıkmamak için onun istemediği bir aşkı feda etmiş gibi görünür hem de sevdiğiniz insana karşı kendinizi savunma onurunu kazanırsınız. Sevdiğinize aşkınızın ne kadar büyük olduğunu söylersiniz ama bu aşkın son armağanlarını vermezsiniz ona. İçinde bulunduğunuz durumda kendinizi korumanızı hep namusunuzdan bilir, yanar yakılır belki ama her durumda daha çok sever sizi. Böylelikle siz hem aşkınızı feda ettiğinizden sevdiğinizin gözüne girersiniz hem de aşkın zevklerini tatmaktan başka bir sıkıntı çekmiş olmazsınız.</p>

  <p class="normal">Şöhretlerinin lekelenmemesi için böyle bir çare bulamadıklarından adları çıkmış binlerce kadın vardır.</p>

  <p class="normal">Benim gösterdiğim yol en mantıklı, en güzel yol değil mi sizce? Sizin tuttuğunuz yolun başınıza ne işler açtığını biliyor musunuz? Anneniz sizin çok üzüldüğünüzü görünce aşkınızın da şiddetlendiğini sanmış, çok sinirlenmiş, sizi cezalandırmak için durumdan kesinlikle emin olmayı bekliyor. Bana mektup yazdı. Sizi konuşturmak, size her şeyi açıkça anlattırmak için elinden ne geliyorsa yapacakmış. Hatta sizi konuşturabilmek için Danceny’ye vereceğini bile söyleyecekmiş. Siz de o sahte yumuşaklığa kanıp gönlünüzün istediği gibi bir yanıt verirseniz, uzun süre, belki de hayatınızın sonuna kadar kapatılacaksınız demektir bu. Manastıra girer böyle kandırıldığınız için doyasıya ağlardınız.</p>

  <p class="normal">Onun oyununa siz başka bir oyunla karşılık vermelisiniz. Bir kere şimdilik o mahzun görüntünüzü bırakın da Dan-ceny’nin sizin zihninizi o kadar meşgul ettiğini sanmasın. Buna çok kolay inanır, çünkü ortada olmamanın doğal sonucudur bu: Gözden ırak olan, gönülden de ırak olur. Böyle bir çareyi kendisi düşündüğü için, dikkatiyle övünme fırsatı bulur ve size olan sevgisi daha da artar. Ancak gene de kuşkusu kalır, ağzınızı aramak isterse ve sizi evlendirmekten söz açarsa, soylu bir kız olduğunuzu gösterip annenizin sözünden çıkamayacağınızı bildirin. Ayrıca burada sizin için tehlike nerededir? Koca dediğiniz nedir yani? Biri ya da öteki. En fazla rahatsız edeni gene de bir anne kadar rahatsız edemez!</p>

  <p class="normal">Anneniz sizden böyle memnun kalınca artık evlendirir sizi. O zaman siz de daha özgür olursunuz; canınız isterse Val-mont’u uzaklaştırıp Danceny’yi çağırırsınız. Hatta ikisini birlikte idare edersiniz. Çünkü bakın, Danceny sevimli bir insandır ama böyle erkekler ne zaman istense bulunur. Elimden kaçırırım, gücendiririm diye korkmayın. Ama Valmont öyle değil. Onu elde tutmak zordur ve uzaklaştırmaya kalkışmak da tehlikelidir. Ona karşı çıkmak da beceri ister, böyle bir beceriye sahip değilseniz, ona uymalısınız. Ama onu bir de kendinize dost olarak bağlayabilirseniz, tadına doyum olmaz bir mutluluk olur bu. En önde gelen hanımlar arasında yer alırsınız. İnsan kibar çevrede ancak bu yoldan sağlam bir yer edinebilir. Ağlayıp sızlayarak değil. Utanıp ağlamak rahibeler okulunda yemeğinizi diz çöküp yeme cezasına çarptırıldığınızda olur ancak.</p>

  <p class="normal">Evet! Akıllı bir kız olduğunuzu gösterin de Valmont’la barışın bir an önce. Nasıl kızmıştır size kim bilir! İnsan kabahatlerini düzeltmeyi de bilmeli. Bunu düşünün ve barışma girişimini siz kendiniz başlatın. Gerçi ilk adımı erkek atar ama yakında öğreneceğiniz gibi biz kadınlar da ikinci adımı atmaya mecbur oluruz. Şimdi bunun için bahaneleriniz var. Bu mektubun sizde kalması doğru olmaz, okur okumaz Valmont’a verirsiniz, kesinlikle böyle yapın. Ama vermeden önce mutlaka kapayın, unutmayın. Onunla barışmak onuru mutlaka sizin olmalı, benim öğütlerimle barıştığınızı kimse bilmemeli. Sonra ben bunları bu dünyada yalnızca size söyleyebilirim. O kadar dost olduğum başka kimse yok.</p>

  <p class="normal">Allahaısmarladık güzel melek, öğütlerimi tutun, memnun kalacaksınız kesinlikle, sonra anlatırsınız bana.</p>

  <p class="normal"><span class="ideitalik">Not:</span> Az daha unutuyordum. Bir şey daha söyleyeceğim. Mektuplarınızı yazarken daha dikkatli olun. Hâlâ çocuk gibi yazıyorsunuz. Aslında anlıyorum nedenini. Hep düşündüklerinizi söylüyor, düşünmediklerinizi söylemiyorsunuz. Aramızda olabilir bu. Ama başkalarıyla özellikle de sevgilinizle olmaz. Budala yerine koyarlar sizi sonra. Birine mektup yazınca, kendiniz için değil onun için yazarsınız bu mektubu. Mektubu yazdığınız kişiye kendi düşündüklerinizi değil, onun hoşuna giden şeyleri söylemelisiniz.</p>

  <p class="normal">Allahaısmarladık tatlım. Sizi azarlamam gerekirken kucaklıyorum ve daha mantıklı göreceğimi umut ediyorum.</p>

  <p class="normal" p="sagnormal"><span class="ideitalik">Paris,4 Ekim 17</span>**</p>

  <h2 class="h2baslik" id="calibre_toc_116">YÜZ ALTINCI MEKTUP</h2>

  <p class="ortayazi"><span class="idebold">Markiz de Merteuil’den Vikont de Valmont’a</span></p>

  <p class="normal">Şahanesiniz Vikont! Çok sevdim bu kez sizi! Birinci mektubunuzdan sonra ikincisi belliydi zaten! Kesinlikle hiç şaşırtmadı beni bu mektubunuz. Ve gelecekteki başarılarınızla şimdiden gururlanarak ödülünüzü istiyor ve bunun için hazır olup olmadığımı soruyordunuz ama ben aceleye gerek olmadığını görüyordum. Sizi pek heyecanlandıran o aşk sahnesinin hoş hikâyesini okuyup da sizin şövalyelik döneminin görkemli günlerine yakışan bir özveriyle kendinize hâkim oluşunuzu görünce kendi kendime belki yirmi kez “İşte yarıda kalan bir iş!” demiştim.</p>

  <p class="normal">Başka türlü de olamazdı zaten... bir kadın kendini veriyor, siz istemiyorsunuz; ne yapsın daha artık zavallı? “Hiç değilse namusumu kurtarayım!” demiştir. Madam de Tourvel’iniz de öyle demiş işte. Tuttuğu yol, insanı etkileyebilir, böyle bir yanı olduğunu anlıyorum doğrusu. Ciddi bir fırsat çıkarsa ben de deneyeceğim. Ama ben bu kadar zahmet çektikten sonra karşımdaki sizin gibi kendi çıkarını düşünmezse bir daha kesinlikle umudunu kessin benden!</p>

  <p class="normal">Demek ellerinizi açıp kaldınız öyle ha! Üstelik de biri işin arkasını getirmiş, biri de bu özlemler içindeki iki kadın arasında! Siz şimdi benim için “Kendimi övdüğümü düşüneceksiniz ve araba devrildikten sonra yol göstermek kolaydır!” diyeceksiniz içinizden ama sizi temin ederim, sezmiştim ben böyle olacağını. Başka türlüsü de mümkün mü zaten? Kesinlikle durumunuzun farkında değilsiniz siz. Öğrendiklerinizden başka bir şey bilmiyorsunuz, hiçbir yaratıcılığınız yok. Ezbere bildiğiniz ilkelere uymayan bir sorun çıkar da normal yoldan ayrılmak zorunda kalırsanız bir öğrenci gibi kalakalıyorsunuz. Biri bir çocukluk yapmış, birinin de namusluluğu tutmuş. Bunlar her gün görülen şeyler olmadığından şaşırtıyor sizi. Olmadan önce engelleyemediğiniz gibi olduktan sonra da çaresini bulamıyorsunuz. Şunu açıkça söyleyeyim Vikont, sizin bu durumunuzu görünce anladım: İnsanları başarılarına göre değerlendirip hemen beceriklidir dememek gerekirmiş. Ve yakında da sizin için “Bir saflık etmiş!” diyeceklerdir. Böyle sürekli saçmalayın, sonra sıkışınca da bana gelin! Benim sizin saçmalıklarınızı düzeltmekten başka işim yok mu? Bayağı da bir mesele yani bu.</p>

  <p class="normal">Her neyse... o iki maceradan birine girerken benim onayımı almadınız, beni ilgilendirmez o. Ötekine gelince, o konuda madem benim hatırımı saydınız, üstleniyorum onu. Mektubun içinde bir mektup daha bulacaksınız. Bu mektubu önce siz okuyun, sonra küçük Volanges’a verirsiniz. Tekrar size koşması için yeterli gelecektir bu mektup. Ama rica ediyorum sizden, biraz ilgilenin o kızla. Ve birlikte bir çaba harcayalım da hem annesi, hem Gercourt umudunu kessin. Fazla ileri mi gitmiş olurum acaba diye endişe etmeyin sakın. Çok iyi anladım ki o kız hiç çekinmeyecektir bu işten. Hele biz amacımıza ulaşalım, sonra o ne yaparsa yapsın.</p>

  <p class="normal">Ben onunla hiç ilgilenmeyeceğim artık. Onu hiç değilse yardımcı bir entrikacı yapar, ara sıra <span class="ideitalik">yerimi doldururdu</span> diye düşünüyordum ama anladım ki yeteneksiz. Son derece budala biri, en etkili ilacı vermişsiniz, gene kurtaramamış kendini bu saflıktan, bence bir kadının tutulabileceği en tehlikeli hastalık da saflıktır. İradesizlikten kaynaklanır ve ilacı da yoktur, hiçbir iş yapmaya izin vermez. Biz onu entrikacı yapacağız diye uğraşırsak sonunda kolay elde edilen biri olacak. Dünyada da bundan daha adi bir şey olamaz. Aptaldır bu tür kadınlar. Nedenini, niçinini anlamadan yalnızca kendilerine ilgi gösterildiği için ve direnemediklerinden teslim olurlar. Zevk aracıdır bu tür kadınlar, o kadar.</p>

  <p class="normal">Siz, “Onu öyle bir kadın haline getirmenin planlarımıza uygun olduğunu” söyleyebilirsiniz. Bu da doğru tabii! Ancak unutmayalım ki bu tür aletlerin çarklarını da zembereklerini de herkes anlayıverir kısa zamanda. Bu aleti tehlikesiz bir biçimde kullanmak için yalnızca acele etmeli, vaktinde kurmalı, sonra atmalı. Günün birinde def etmek istersek bir yığın çaresini buluruz bunun. Biz bir kez istedik mi, Gercourt anında tıkıverir bir yere onu. Gercourt olup bitenleri öğrenince ve başına gelenlerden hiçbir kuşkusu kalmayınca, oynadığımız oyun iyice yayılıp, herkesin diline düşünce Gercourt’un artık öcünü alıp alamamış olması bizi ilgilendirmez. Yeter ki bir avuntu bulamasın! Benim koca için söylediklerimi siz de ana için söylüyorsunuz. Görüyorsunuz ya zahmete değer bir iş!</p>

  <p class="normal">Bana göre en iyi yol bu, benim tutacağım yol bu; bu nedenle o kızı biraz çabuk yönlendirmeye karar verdim. Mektubumu okuduğunuzda siz de anlayacaksınız. Ama öte yandan elinde bir şey bırakmak da tehlikeli olur bizim için, aman dikkat edin de bir şey kalmasın sakın. Bir kez bu önlemi aldıktan sonra ben iç dünyasını işlerim, gerisi sizin işiniz. Baktık ki saflığından kurtuluyor, o zaman biz de planlarımızda değişiklikler yaparız. Ama şimdilerde düşündüklerimizi hayata geçirmeliyiz, her durumda emeklerimiz boşa gitmeyecektir.</p>

  <p class="normal">Böyle dedim de aklıma geldi, benim emeklerim boşa çıkıyordu az daha gerçekten. Gercourt’un parlayan yıldızı benim bütün planlarımı alt üst edecekti <span class="ideitalik">az daha.</span> Madam de Volanges bir ara bir analık zaafı göstermedi mi? Kızını Danceny’ye vermeye kalkışmadı mı? Hani siz, ertesi gün Madam de Volanges’ı daha sevecen bir halde görmüşsünüz ya, işte onun etkisidir bu. Bu hayırlı işe siz neden oluyordunuz gene de. Allah’tan o sevecen anne mektup yazıp, niyetini bildirmiş bana. Verdiğim yanıt öyle sanıyorum ki iştahını kesecektir. Erdemden söz ettim, özellikle de öyle bir yağ çektim ki, kesinlikle hak verecektir bana.</p>

  <p class="normal">Mektubumun bir kopyasını da size gönderseydim keşke. Ahlâk ilkelerinden nasıl taviz vermeyen biri olduğumu anlardınız. Kendilerine birer âşık bulacak kadar sapıtan kadınları öyle bir eleştirdim ki! İnsanın lafta kendini çok ahlâklı biri gibi göstermesi dünyanın en kolay işidir, bunda bizi rahatsız eden hiçbir şey yoktur... kaldı ki ben bu hanımefendinin, gençliğinde, herkes gibi bazı küçük zaaflar göstermiş olduğunu bilmiyor değilim ve vicdanını biraz iğnelemek rahatsız etmedi beni. Ayrıca ben kendi vicdanımın sesini dinlemeden sürekli onu övdüm; bunun da biraz olsun acısını çıkardığıma inandım. Gene aynı mektupta Gercourt’a kötülük etme düşüncelerimden cesaret alarak bayağı övücü sözler ettim.</p>

  <p class="normal">Allahaısmarladık Vikont. Olduğunuz yerde bir süre daha kalma niyetinizi ben de uygun buluyorum. Sizin işinizi hızlandırabileceğim bir çare ne yazık ki benim de elimde yok ama şimdilik birlikte koruduğumuz hanımefendiyle gönül eğlendirmeye bakın. Bana gelince, verdiğiniz sözü hatırlama nezaketini gösteriyorsunuz ama gördüğünüz gibi biraz daha bekleyeceğiz. Kabul edersiniz ki benim suçum değil bu.</p>

  <p class="normal" p="sagnormal"><span class="ideitalik">Paris, 4 Ekim 17</span>**</p>

  <h2 class="h2baslik" id="calibre_toc_117">YÜZ YEDİNCİ MEKTUP</h2>

  <p class="ortayazi"><span class="idebold">Azolan’dan Vikont de Valmont’a</span></p>

  <p class="normal">Mösyö,</p>

  <p class="normal">Emrettiğiniz gibi, mektubunuzu alır almaz Mösyö Bert-rand’a gittim ve o da gene sizin emrettiğiniz gibi yirmi beş altın verdi bana. Hep emriniz üzere Philippe’e derhal yola çıkmasını söyledim. Parası olmadığından onun için de iki altın istedim ama vermedi Mösyö Bertrand. Sizden bu yönde bir talimat almadığını söylüyor. Ben cebimden vermek zorunda kaldım, beyefendi lütfederlerse hesabımdan düşerler bunu.</p>

  <p class="normal">Philippe dün akşam yola çıktı. Gerektiğinde kendisini hemen bulalım diye köyün hanından ayrılmamasını tembihledim.</p>

  <p class="normal">Hemen Madam de Tourvel’e gidip Matmazel Julie’yi sordum. Dışardaymış, yalnızca La Fleure’le konuşabildim ama bir şey öğrenemedim ondan; çünkü buraya döneli beri yemek saatlerinde uğruyormuş konağa. Her işi yardımcı uşak görüyormuş. Mösyö bilirler, ben tanımıyorum onu. Ama bugün başladım işe.</p>

  <p class="normal">Bu sabah gene Matmazel Julie’yi görmeye gittim. Herhalde sevindi beni gördüğüne. Hanımının dönüş nedenini sordum, bilmediğini söyledi. Sanırım doğru söylüyor. Gidişinden beni niye haberdar etmedi diye çıkıştım biraz ama kendisi de ancak o akşam hanımını yatırmaya gittiğinde öğrenmiş durumu. Yemin etti, bütün geceyi sandık yerleştirmekle geçirmiş, yalnızca iki saat uyuyabilmiş zavallı kız. O gece saat birde çıkabilmiş hanımının odasından ve kendisi çıkarken hanımı da yazı yazmaya oturuyormuş.</p>

  <p class="normal">Madam de Tourvel, sabahleyin arabaya binerken kapıya bir mektup bırakmış. Matmazel Julie mektubun kime bırakıldığını bilmiyor, belki Mösyö içindir ama Mösyö bundan söz etmiyorlar bana.</p>

  <p class="normal">Madam yolda yüzünü kocaman bir peçeyle kapamış. Kimse görememiş yüzünü ama Matmazel Julie’nin dediğine göre sık sık ağlamış. Tek söz etmemiş, giderken konakladığı *** Köyü’nde<sup class="calibre2"><a href="../Text/tehlikeliilisiler_split_045.html#footnote-1206-34" id="footnote-1206-34-backlink">[34]</a></sup> durmamış dönüşte. Matmazel Julie sabahleyin bir şey yemediğinden hoşuna gitmemiş bu iş. Ama ben kendisine söyledim bunu: Efendi efendidir.</p>

  <p class="normal">Eve varır varmaz hemen yatmış Madam ama iki saat sonra gene kalkmış. Kalktıktan sonra da kapıcıyı çağırıp, gelen konuklara yok demesini söylemiş. Giyinmemiş, süslenmemiş. Yemeğe oturmuş ancak çorbadan başka hiçbir şeye el sürmemiş ve çok çabuk kalkmış sofradan. Kahvesini odasına götürmüşler, Matmazel Julie de o sırada içeri girmiş. Bakmış ki hanımefendi, masasının çekmecesine birtakım kâğıtlar yerleştiriyor; hepsi de mektupmuş bunların. O kâğıtların Mösyö’nün mektupları olduğundan kesinlikle eminim. Öğleden sonra aldığı üç mektuptan da yalnızca biri önündeymiş! Bu mektubun da Mösyö’nün mektubu olduğundan hiç kuşkum yok. Ama neden dönmüş öyle ansızın? Ben bir türlü anlayamıyorum bunu. Nedenini Mösyö bilir elbet! Beni ilgilendirmez.</p>

  <p class="normal">Madam de Tourvel öğleden sonra kütüphaneye gitmiş, iki kitap almış ve budvarına geçmiş oradan ama Matmazel Julie’ye göre bütün gün on beş dakika bile kitap okumamış. Hep o mektubu okumuş, eli yanağında düşünüp durmuş öyle. Hangi kitapları aldığını öğrenmek Mösyö’nün hoşuna gider diye düşündüm. Matmazel Julie bilmiyormuş. Ben de bugün bunları öğrenebilmek amacıyla kütüphaneye girdim. İki kitabın yeri boş. Biri <span class="ideitalik">Hıristiyan Düşünceleri’</span>nin ikinci cildi, öteki de <span class="ideitalik">Clarisse</span> adlı bir kitabın birinci cildi. Ben gördüğüm adı yazıyorum, ne olduğunu Mösyö bilir belki.</p>

  <p class="normal">Madam dün akşam yemek yememiş, yalnızca çay içmiş.</p>

  <p class="normal">Bu sabah erkenden uyanıp uşağı çağırmış hemen arabasının hazırlanmasını istemiş. Saat dokuza gelmeden Feuillants Kilise-si’ne gidip ayine katılmış. Günah çıkartmak da istemiş ama her zaman kendisini dinleyen papaz yokmuş orada ve daha sekiz-on gün gelmeyecekmiş. Mösyö’ye bunu da bildirmeyi uygun buldum.</p>

  <p class="normal">Sonra eve dönmüş, yemeğini yiyip mektup yazmaya geçmiş, bir saat kadar yazmış. Mösyönün emrini yerine getirmek için bir fırsat geçti elime: Postaya götürmek üzere bana verdiler mektupları. Madam de Volanges’a yoktu ama Mösyö de Tour-vel’e bir tane vardı. Mösyö’ye gönderiyorum onu. En önemlisi bu galiba. Bir tane de Madam de Rosemonde’a vardı ama ben “Mösyö isterse, kendisi ele geçirip görür bunu” diye düşündüm ve verdim postaya. Kaldı ki Mösyö hepsini öğrenecektir nasılsa, çünkü Madam de Tourvel kendisine de yazmış. Bundan böyle Mösyö’nün istediği mektupların hepsini alabilirim. Mektupları hemen her zaman Julie alıp uşaklarla gönderiyor, artık hem benim hatırım hem de Mösyö’nün hatırı için o işi bana verecek ve her istediğimi yerine getirecek.</p>

  <p class="normal">Para vermek istedim ona ama kabul etmedi. Mösyö’nün eli açıktır, hediyesiz bırakmayacaktır kendisini herhalde. Eğer bu iş için beni görevlendirirlerse, ben Matmazel Julie’nin zevkini bilirim.</p>

  <p class="normal">Umarım Mösyö bu kez de kendilerine hizmette kusur işlediğimi söylemezler ve ben de suçlamalarından aklanmak istiyorum artık kesinlikle. Madam de Tourvel’in yola çıkacağını duymamış olmamın nedeni de Mösyö’nün verdiği buyruğu hakkıyla yerine getirmek istememdir. Mösyö sabahın üçünde yola çıkmamı emretmişlerdi. Bu nedenle Matmazel Julie ile her akşamki gibi buluşabilme olanağı bulamadım. Kimseyi uyandırmamak için gidip köyün hanında yatmıştım.</p>

  <p class="normal">Mösyö, benim sürekli parasız kalmamı da hoş görmüyorlar. Ne yapayım, kendileri de bilirler ki temiz giyinmek isterim. Ayrıca insan, Mösyö’nün hizmetinde olunca onurunu düşünmek zorunda. Biliyorum yaşlılık günleri için de bir tarafa biraz para koymalı ama Mösyö yanında çalışanları korur, gözetir, bu nedenle bir endişem yok o konuda.</p>

  <p class="normal">Hem Mösyö’nün hizmetinde olup hem de Madam de Tourvel’in hizmetine girmeye gelince; dilerim Mösyö böyle bir emir vermezler. Madam la Düşes’in hizmetine girmiştim ama o başkaydı. Ben Mösyö’ye hizmet etmiş olduktan sonra bir uşak giysisi geçirmem sırtıma, hele hele bir yargıca hiç kapılanmam. Mösyö’nün daha başka emirleri varsa yerine getirmeye hazırım. Mösyö kendilerine saygı ve sevgiyle hizmet etmek istediğimi bilirler.</p>

  <p class="normal"><span class="ideitalik">ROUX</span> AZOLAN, <span class="ideitalik">hizmetkârınız</span></p>

  <p class="normal" p="sagnormal"><span class="ideitalik">Paris,</span> 5 <span class="ideitalik">Ekim 17</span>**<span class="ideitalik">, gecenin saat on biri</span></p>

  <h2 class="h2baslik" id="calibre_toc_118">YÜZ SEKİZİNCİ MEKTUP</h2>

  <p class="ortayazi"><span class="idebold">Madam de Tourvel’den Madam de Rosemonde’a</span></p>

  <p class="normal">Benim gönlü yüce ve bağışlayıcı anneciğim! Size nasıl teşekkür edeceğimi bilemiyorum, mektubunuza ihtiyacım vardı. Okudum, bir daha okudum, bir türlü elimden bırakamıyordum. Yanınızdan ayrılalı beri acılarımın diner gibi olduğu birkaç saat geçirdimse, bunu mektubunuza borçluyum. Ne kadar soylu bir insansınız, demek bilgelik, erdem güçsüzlerin halinden anlarmış! Demek siz benim çektiklerime üzülüyorsunuz! Bilseniz ne büyük acılar içindeyim! Ben aşkın verdiği kederi hissettiğimi sanıyordum ama insanın sevdiğinden ayrılması ve bir daha görmemek üzere ayrılması öyle acı veriyor ki bunu yaşamayan anlayamaz! Beni bugün bunaltan acı yarın, öbür gün gene gelecek, hayatım boyunca tazelenecek! Tanrım! Ne kadar gencim ben! Bu durumda yıllarca acı çekeceğim.</p>

  <p class="normal">İnsanın kendi mutsuzluğunu kendisinin hazırlaması, yüreğini elleriyle parçalaması, bu dayanılmaz acıları çekerken bir yandan da, “İstersem tek bir sözcükle dindirebilirim bunları” demesi... ve bu sözcüğün bir suç olması! Ah, dostum!</p>

  <p class="normal">Ondan ayrılmanın acısına katlanmaya karar verdiğimde, onu görmezsem cesaretim de gücüm de artar diye düşünüyordum, ne kadar yanılmışım! Özlem bütün gücümü yedi bitirdi. Onun yanındayken, doğrusu daha çok didişiyordum ama direnirken bile her şeyden yoksun değildim. Hiç değilse bazen görüyordum, bazen ona bakmaya cesaret edemesem de en azından onun bana baktığını hissediyordum. Evet dostum benim, o gözleri hissediyordum. O gözler ruhumu ısıtıyordu sanki, benim gözlerime dokunmadan yüreğime işliyordu. Şimdi bu acılı yalnızlık içinde, sevdiğim her şeyden uzakta, talihsizliğimle başbaşa, kederli yaşamımın her anını gözyaşları içinde geçiriyorum; bu yaşların zehrini azaltabilecek bir şey yok, fedakârlıklarımla avunamıyorum. Bugüne kadar yaptığım fedakârlıklar bundan sonra yapacaklarımı daha acılı kılmaktan başka bir şeye yaramadı.</p>

  <p class="normal">Daha dün bir kez daha anladım bunu. Bana gelen mektuplardan biri de ondandı. İki adım uzaktan seçtim ve tanıdım o mektubu. Ne yaptığımı bilmeden ayağa kalkmışım. Tir tir titriyordum, heyecanımı gizleyemedim ama bu da zevkli bir şey nihayet. Az sonra yalnız kaldım, o aldatıcı güzellik uzun sürmedi, geçti ve bana bir fedakârlık daha düştü. Mektubu okumak için can atıyordum ama nasıl okuyabilirdim? Peşimi bırakmayan kader her şeyi öyle düzenliyor ki, önüme çıkan avuntular bile yeni yoksunluklara yol açıyor benim için. O yoksunluklar da çok acı çünkü biliyorum ki Mösyö de Valmont da çekiyor bu yoksunlukları.</p>

  <p class="normal">Bir an bile unutamadığım o adı nihayet yazabildim işte. Bana getirdiğiniz eleştiriler gerçekten korkuttu beni. İnanmanızı rica ederim: İçimi size olduğu gibi dökmek istedim, sahte bir utanca kapılıp hiçbir şeyi gizlemek istemedim. Ayrıca onun adını gizlemekten niçin çekineyim? Evet, duygularımdan utanıyorum ama o duyguları uyandırmış olandan utanmıyorum.</p>

  <p class="normal">Dünyada ondan daha çok sevilmeye değer biri olabilir mi? Ama neden bilmem, kalemimin ucuna kendiliğinden gelmiyor o ad, bu kez de yazabilmek için oldukça düşündüm bu adı. Gene ona dönüyorum.</p>

  <p class="normal">Benim oradan ayrılışıma pek üzülmüş gibiymiş sizce. Ne yaptı? Ne dedi? Paris’e dönmekten söz etti mi? Sizden rica ediyorum böyle bir niyeti varsa vazgeçirmek için elinizden ne geliyorsa yapın. Beni iyice anladıysa eğer gücenmemesi gerekir bana. Ancak kararımdan dönmeyeceğimi de anlamalıdır. En büyük sıkıntım onun ne düşündüğünü bilmemek. Mektubu hâlâ önümde... ama siz de kabul edersiniz ki doğru olmaz o mektubu açmam.</p>

  <p class="normal">Ben ancak sizin yardımlarınızla ondan bütünüyle ayrılmamış olabilirim sevgili dostum. Sizin iyiliğinizi istismar edemem. Mektuplarınızın uzun olmayacağını gayet iyi anlıyorum. Ama iki sözcüğü de esirgemezsiniz kızınızdan herhalde: Biri cesaretini artıracak, biri de teselli verecek iki sözcük. Allahaısmarladık saygıdeğer dostum benim.</p>

  <p class="normal" p="sagnormal"><span class="ideitalik">Paris,</span> 5 <span class="ideitalik">Ekim 17</span>**</p>

  <h2 class="h2baslik" id="calibre_toc_119">YÜZ DOKUZUNCU MEKTUP</h2>

  <p class="ortayazi"><span class="idebold">Cécile Volanges’dan Markiz de Merteuil’e</span></p>

  <p class="normal">Gönderdiğiniz mektubu Madam, ancak bugün verebildim Mösyö de Valmont’a. Dört gün bende kaldı mektup, birinin eline geçer diye çok korktum ama kimsenin bulamayacağı bir yere saklamıştım, dertlerim depreşince odama kapanıp okuyordum. Anlıyorum ki benim büyük bir mutsuzluk saydığım şey hiç de öyle değilmiş; bunu düşünüyorum da o kadar üzülmüyorum artık. Her şeye rağmen bazen üzüldüğüm oluyor, Danceny aklıma gelince üzülüyorum. Ama şimdilerde saatlerce düşünmediğim oluyor Danceny’yi! Mösyö de Valmont pek sevimli de ondan!</p>

  <p class="normal">İki gündür aram iyi onunla. Çok kolay oldu; ben daha ağzımı bile açmadan, “Bana söyleyecekleriniz varsa, akşam odanıza gelirim” dedi. Bana da doğrusu “Memnun olurum” demekten başka diyecek bir şey kalmadı. Odama girer girmez de, ben ona bir şey yapmamışım gibi hiçbir dargınlık göstermedi. Daha sonra biraz azarladı ama bunu öyle tatlı, öyle güzel yaptı ki... sizin gibi tıpkı ve ben anladım ki sizin gibi o da seviyor beni.</p>

  <p class="normal">Çok tuhaf şeyler anlattı! Hiç aklımdan geçmeyen şeyler. Özellikle de annem için neler neler söyledi! Yazın bana lütfen, doğru mu anlattıkları? Gülmekten alamadım kendimi tabii. Hele bir ara öyle bir kahkaha attım ki ikimiz de çok korktuk. Annem duyabilirdi çünkü. Merak edip gelseydi, ne olurdu halim? Asıl o zaman manastıra yollardı beni! Dikkatli olmak gerekiyor. Mösyö de Valmont kendi söyledi, bana laf gelmesini kesinlikle istemiyor, bundan sonrası için karar verdik: O yalnızca gelip kapımı açacak benim, girmeyecek, ben onun odasına gideceğim. Orada korkulacak bir şey yok. Dün gittim, şimdi size bu mektubu yazarken de onu bekliyorum. Umarım artık azarlamayacaksınız beni Madam.</p>

  <p class="normal">Ama mektubunuzda beni çok şaşırtan bir şey var: Evlenmemden önce Danceny ve Mösyö de Valmont’la ilgili olarak söyledikleriniz... sanırım siz bana bir gün operada, evlendikten sonra artık kocamdan başka kimseyi sevemeyeceğimi, Dan-ceny’yi aklımdan bile geçirmemin doğru olmayacağını söylemiştiniz. Kimbilir belki de ben yanlış anladım, umalım ki yanlış kalmıştır aklımda çünkü öyle olmazsa ben de evlenmekten o kadar korkmam. Ayrıca evlenmeyi de istiyorum artık. Madem ki daha özgür olacakmışım, niçin istemeyeyim? Düğünden sonra artık mutlaka Danceny’yi düşünmenin bir yolunu bulurum. Ondan başkasıyla mutlu olamayacağımı iyice anlıyorum. Acı çekiyorum, ancak onu düşünmemeyi başarırsam biraz rahatlıyorum. Düşünmemek de çok zor. Düşününce de üzülmeye başlıyorum.</p>

  <p class="normal">Beni biraz teselli eden bir şey varsa o da sizin, “Danceny bu nedenle sizi belki daha çok sever” demeniz. Emin misiniz bundan peki? Ben de ne biçim sorular soruyorum? Tabii ki eminsinizdir, beni aldatacak haliniz yok! Tuhaf doğrusu, ben Danceny’yi seveyim ve sonra da Mösyö de Valmont’la... ama, kimbilir, belki de sizin dediğiniz gibi bir mutluluktur bu! Görürüz elbet bir gün.</p>

  <p class="normal">Benim yazma biçimimle ilgili olarak söylediklerinizi de pek anlayamadım. Danceny’nin benim mektuplarımdan memnun olduğuna inanıyorum ben. Mösyö de Valmont konusunda bir şey anlamaması lazım, anlıyorum bunu, endişeniz olmasın bu konuda.</p>

  <p class="normal">Annem düğünden falan söz etmiş değil henüz ama bu konuda da endişe etmeyin siz. O konuyu bir açsın, madem ki beni aldatmak istiyormuş, ben de bir yalan uyduracağıma söz veriyorum.</p>

  <p class="normal">Allahaısmarladık sevgili dostum, çok teşekkür ediyorum size, iyiliklerinizi asla unutmam. Artık noktalıyorum çünkü saat bir oldu, neredeyse gelir Mösyö de Valmont.</p>

  <p class="normal" p="sagnormal"><span class="ideitalik">...Şatosu, 10 Ekim 17</span>**</p>

  <h2 class="h2baslik" id="calibre_toc_120">YÜZ ONUNCU MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal"><span class="ideitalik">Ulu tanrım! Acı için bir ruhum vardı, mutluluk için de bir ruh ver bana<sup class="calibre2"><a href="../Text/tehlikeliilisiler_split_046.html#footnote-1206-35" id="footnote-1206-35-backlink">[35]</a></sup>.</span> Sanıyorum o duygusal Saint-Preux’nün sözleri bunlar. Ben ondan şanslıymışım ki her ikisi de varmış kaderimde. Evet, dostum, ben şimdi hem mutlu hem mutsuzum, değil mi ki her şeyimi söylüyorum size, acılarımı da zevklerimi de anlatmalıyım. Nankör dindar sevgili gene o acımasızlığını sürdürüyor. Şimdiye kadar dört mektubumu reddetti. Dört demek doğru değil belki. İlk mektubum açılmadan geri gelince, hepsinin böyle geri döneceğini anladım, boşuna zaman kaybetmemek için yakınmalarımı beylik sözlerle aktarıp mektuba tarih koymamaya karar verdim, sizin anlayacağınız gidip gelen hep o aynı ikinci mektup. Yalnızca zarfı değiştiriyorum. Benim sevdiğim de bütün sevgililer gibi sonunda, en azından yorgunluktan biraz yumuşarsa mektubu alıkor, ben de o zaman durumu öğrenmeye çalışırım. Gördüğünüz gibi bu yeni mektuplaşma yöntemiyle benim her şeyden haberim olamaz.</p>

  <p class="normal">O uçarı kadın sırdaşını da değiştirmiş meğer! Araştırdım, soruşturdum, buradan gideli beri Madam de Volanges’a tek bir mektup göndermedi ama o ihtiyar Rosemonde’a iki tane göndermiş. O da hiçbir şey söylemediğine göre, bir zamanlar dilinden düşürmediği o <span class="ideitalik">sevgili</span> güzel’inden söz etmediğine göre şimdi sırdaşı o olmuş. Bana sorarsanız bu değişikliğin nedeni bir yandan benden söz etme gereksinimi, öte yandan da bugüne kadar söylediklerini kabul etmediğinden Madam de Volanges’dan utanmasında aranmalıdır. Korkarım ben zararlı çıkacağım bu işten. Çünkü kadınlar yaşlandıkça daha hırçın, daha sert oluyor. Madam de Volanges hakkımda oldukça kötü şeyler söyledi ama benim yaşlı halam aşkı yerecektir. Bizim duygusal namuslu geçinen hanım da âşıktan değil aşktan korkuyor.</p>

  <p class="normal">Meselenin iç yüzünü öğrenebilmem için, takdir edeceğiniz gibi o gizli mektupları ele geçirmem gerekiyor. Bizim oğlanı görevlendirdim bu iş için, bundan sonra Madam de Rosemonde’a yazılacak mektupların peşini bırakmaz. Ondan haber alıncaya kadar yapacağım her iş ucundan tutulmuş olacak. Bir haftadan beri bilinen bütün çareleri, romanlarda ve benim kendi yaşantımda bulunabilecek bütün çareleri tek tek düşünüp gözden geçiriyorum da bu maceradan çıkan duruma da, peşinde olduğum kadının karakterine de uyabilecek tek bir yol bulamıyorum. Onun evine girmek sorun değil benim için, gece bile girebilirim. Onu uyutup yeni bir Clarisse yaratmak işten bile değildir. Ama iki aydır bu kadar çaba harcayıp, bu kadar sıkıntı çektikten sonra benim karakterime uymayan çarelere başvurur muyum hiç? Köle gibi başkalarının izinden gidip şan ve şöhret getirmeyen bir zafer kazanmak yakışır mı bana? Hayır hem <span class="ideitalik">ahlâksızlığın</span> <span class="ideitalik">zevklerini tadıp, hem de erdemin onuruna sahip<sup class="calibre2"><a href="../Text/tehlikeliilisiler_split_047.html#footnote-1206-36" id="footnote-1206-36-backlink">[36]</a></sup></span>olmasına izin vermeyeceğim. Onu elde etmek tatmin etmez beni, boyun eğmesini istiyorum. Bunun için de gerekli olan onun evine girmek değil, kendi rızasıyla girmektir. Onu tek başına ve beni dinlemeye hazır durumda bulmam gerekir. Özellikle de tehlikeyi görmesine engel olmalıyım çünkü tehlikeyi görecek olursa ya atlatır o tehlikeyi ya da ölür, öyle bir kadındır o... ama ben ne yapmak gerektiğini ne kadar iyi anladıkça işin zorluğunu da o kadar iyi anlıyorum; siz gene benimle alay etseniz de itiraf edeyim ki, bu işle uğraştıkça telaşım daha da artıyor.</p>

  <p class="normal">Sorumluluğunu üstlendiğimiz hanım beni eğlendirmese, sanıyorum çok daha fazla sıkılır, çok daha fazla şaşkın biri olurdum. Ben burada hayatımı ağlayıp sızlamakla geçirmiyorsam onun sayesindedir bu.</p>

  <p class="normal">İnanır mısınız bilmem, o kadar korkmuş, o kadar ürkmüş ki kızcağız, sizin mektubunuz bile tam üç gün etkisini gösteremedi. İnsan doğuştan ne kadar yetenekli ve becerikli olursa olsun, bir tek yanlış düşünceye kapıldı mı her şey berbat oluyor.</p>

  <p class="normal">Nihayet, ancak cumartesi günü sokuldu ve konuşmaya başladı benimle. O kadar alçak sesle konuşuyor, utancından o kadar acayip hallere giriyordu ki ne dediğini anlayamadım ama kıpkırmızı kesilmesinden derdini anladım. Ve ben o zamana kadar da çok ağırdan satmıştım kendimi. Hatasını anlayıp pişman olduğunu görünce yumuşadım ve onu teselli etmek amacıyla akşam odasına gideceğime söz verdim. Bu iyiliğimi ve yardımımı minnet ve şükran duygularıyla karşıladı.</p>

  <p class="normal">Her ikimizin de tasarıları hep aklımda olduğundan, fırsatını bulmuşken şu kızın durumunu iyice bir anlayayım ve eğitimini de ona göre düzenleyeyim dedim. Ama buluştuğumuz yeri değiştirmediğimiz takdirde o işi rahat bir biçimde göremeyeceğimi anladım. Hanım kızınızın odasıyla annesinin odası arasında küçük bir oda var. Kendini yeteri kadar güvenlikli hissedemez bu durumda! Bu nedenle şöyle <span class="ideitalik">zararsız</span> bir gürültü çıkarayım da korksun ve bundan böyle sığınabileceği daha güvenli bir yer arasın kendine dedim; o zahmetten de kurtardı beni.</p>

  <p class="normal">Çok güleç bir kız, hep gülmek istiyor. Ben de onu güldürmek için antraktlarda başımdan geçen ve aklıma gelen bütün kepazelikleri anlatmaya başladım. Daha ilginç olsun ve dikkatini daha fazla çeksin diye de bunların hepsini annesine mal ettim. O kadını ahlâksızlıklar ve gülünçlüklerle boyamak büyük bir zevk veriyor bana.</p>

  <p class="normal">Annesini seçmiş olmam nedensiz değil tabii ki. Böylelikle o utangaç öğrenciye hem cesaret vermiş oluyorum, öte yandan da içinde annesine karşı derin bir küçümseme duygusu uyandırıyorum. Uzun zamandır gözlemledim: Bir kızı ayartmak için mutlaka böyle bir çareye başvurmak gerekmiyor ama bir kızı ahlâksızlaştırmak isterseniz kesinlikle bu yola başvuracaksınız. Genellikle de iyi sonuçlar alınıyor bu yöntemle. Çünkü bir kız annesine saygı duymazsa kendine de duymuyor, insan ruhunun bu özelliğinin bilinmesinde büyük yarar var bence ve ben yalnızca bir kuralı dile getirmekle kalmayıp, bir de örnek verebildiğim için çok mutluyum.</p>

  <p class="normal">Vesayetiniz altındaki kız ahlâkı falan düşünmüyor, her fırsatta kıkır kıkır gülüyordu. Hatta bir keresinde öyle bir kahkaha patlattı ki <span class="ideitalik">çok büyük gürültü</span> çıkardığına inandırmakta zorluk çekmedim. Ben de korkmuş gibi yaptım, ürktü. Aklında iyice kalması için zevkin yenilenmesine de izin vermedim, her zamankinden tam üç saat önce odasında yalnız bıraktım. Ayrılırken de artık benim odamda buluşmaya karar verdik.</p>

  <p class="normal">Odama iki kez geldi şimdiye kadar ama öğrenci bu kısa sürede neredeyse öğretmeni kadar bilgili gözüktü. Doğrusu her şeyi, hatır sayıp hayır dememeye kadar her şeyi de öğrettim. Yalnızca önlem almayı öğretmedim, o kadar.</p>

  <p class="normal">Bütün gece meşgul olduğum için gündüzleri genellikle uykuyla geçirmek gibi bir avantajım oluyor. Şu anda şatoda bulunan insanlardan zaten pek hoşlaşmadığım için salona ancak bir saatliğine uğruyorum. Ayrıca bugünden başlayarak yemeklerimi de odamda yemeye karar verdim. Kısa gezintiler dışında odamdan çıkmamaya kararlıyım. Bu tuhaflıkları hep sağlığıma yüklüyorum. Bütün bedenimde bir rahatsızlık hissettiğimi ve üstelik de zaman zaman ateşimin yükseldiğini söyledim. Bu konuda inandırıcı olabilmek için yavaş yavaş ve kısık sesle konuşuyorum. Yüzümün değişmesine gelince, bu konuda hanım kızınıza güvenebilirsiniz. <span class="ideitalik">Aşk o işi halleder<sup class="calibre2"><a href="../Text/tehlikeliilisiler_split_048.html#footnote-1206-37" id="footnote-1206-37-backlink">[37]</a></sup>.</span></p>

  <p class="normal">Boş vakitlerimi de bizim nankör sevgiliye karşı yitirdiğim üstünlükleri tekrar ele geçirmenin yolunu bulmak ayrıca bizim öğrenci kız için bir ahlâksızlık din kitabı hazırlamakla geçiriyorum. Bu kitapta bütün teknik terimleri aynen kullanmaktan büyük bir zevk duyuyorum. Gercourt’la bir evlensin, ilk gece o kitap sayesinde neler konuşacaklarını düşünüyorum da şimdiden pek eğleniyorum doğrusu. O dili biraz öğrendi, onu nasıl açıklıkla kullandığını bir görseniz, çok eğlenirsiniz, bu sözcüklerin başka türlü nasıl kullanılacaklarını da bilemiyorum doğrusu. Bu kız gerçekten çok çekici! Bir yandan o saf hali, bir yandan da açık saçık sözcükler kullanması çok etkileyici oluyor doğrusu. Nedenini bilemiyorum ama hep tuhaf şeyler hoşuma gitmeye başladı benim de.</p>

  <p class="normal">Ve bu tuhaf işe biraz fazla dadandım galiba. Hem zamandan çalıyor hem de sağlığımı bozuyor. Ama öyle sanıyorum bu yalancı hastalığımın beni salonda oturma sıkıntısından kurtarmaktan başka bir yararı daha olacak galiba. Bizim namuslu geçinen dindar hanımefendinin kaplanlara özgü erdemi hoş bir duyarlıkla birleşiyor! Benim hastalığımı, bu çok önemli olayı mutlaka öğrenmiştir. Bu konuda ne düşündüğünü çok merak ediyorum. Bence bunu da kendinden bilecek ve böbürlenecek-tir bu vesileyle de. Onun üzerinde yapacağı etkiye göre ayarlayacağım sağlık durumumu ben de.</p>

  <p class="normal">İşte, sevgili dostum, benim dertlerim konusunda en az benim kadar bilgili oldunuz. Yakında daha iyi haberler verebilmeyi umut ediyorum. Umut ettiğim ve beklediğim en büyük zevk gene de sizden göreceğim armağandır inanın.</p>

  <p class="normal" p="sagnormal">... <span class="ideitalik">Şatosu, 11 Ekim 17</span>**</p>

  <h2 class="h2baslik" id="calibre_toc_121">YÜZ ON BİRİNCİ MEKTUP</h2>

  <p class="ortayazi"><span class="idebold">Kont de Gercourt’dan Madam de Volanges’a</span></p>

  <p class="normal">Burada Madam, her şey yolunda gibi gözüküyor, biz de bugün yarın Fransa’ya dönme iznimizin gelmesini bekliyoruz. Umarım, bir an önce oraya gelmek, beni sizinle ve Matmazel de Volanges’la birleştirecek kutsal bağların bir an önce kurulduğunu görmekten başka bir şey düşünmediğimden kuşku duymuyorsunuzdur. Ancak kendisine minnettar olduğum kuzenim Dük de ***’den bir mektup aldım, Napoli’ye dönmesi isteniyormuş. Roma’ya uğramayı düşünüyormuş ve İtalya’nın, yolu üzerinde şimdiye kadar görmediği yerlerini gezecekmiş. Bir buçuk-iki ay kadar sürecekmiş bu yolculuk ve benim de yanında olmamı istiyor. Bu fırsatı değerlendirmek benim de hoşuma gidecek doğrusu. Çünkü evlendikten sonra görevimin gerektirdiği işlerden başka bir nedenle ülkemden uzaklaşmam zor olacaktır mutlaka. Düğün için kışı beklememiz de daha doğru olacak belki, çünkü ancak o mevsimde bütün akrabalar Paris’te toplanmış olabilecekler ve sizin ailenizle birleşme umudunu borçlu olduğum Mösyö Marki de *** da kışın dönecek Paris’e. Ama gene de siz nasıl emrederseniz ona göre davranmaya hazırım. Siz ilk düşündüğünüz gibi olsun diyorsanız ben şimdiki niyetlerimden vazgeçerim. Ama bu konuyla ilgili emirlerinizi bir an önce bildirmenizi rica ediyorum. Yanıtınızı burada bekleyecek, ona göre bir karar vereceğim.</p>

  <p class="normal">Bir oğula yakışan bütün duygularla, naçiz köleniz olarak saygılarımı sunuyorum Madam.</p>

  <p class="normal"><span class="ideitalik">Kont de GERCOURT</span></p>

  <p class="normal" p="sagnormal"><span class="ideitalik">Bastia, 10 Ekim 17</span>**</p>

  <h2 class="h2baslik" id="calibre_toc_122">YÜZ ON İKİNCİ MEKTUP</h2>

  <p class="ortayazi"><span class="idebold">Madam de Rosemonde’dan Madam de Tourvel’e</span></p>

  <p class="normal"><span class="ideitalik">(dikte edilmiştir)</span></p>

  <p class="normal">Güzelim, tatlı sitemlerinizle dolu 11 tarihli mektubunuz<sup class="calibre2"><a href="../Text/tehlikeliilisiler_split_049.html#footnote-1206-38" id="footnote-1206-38-backlink">[38]</a></sup> daha şimdi elime geçti. Daha da artırmak istiyormuşsunuz bu sitemlerinizi. Kızım olduğunuzu hatırlamasanız azarlayacakmışsınız beni. Ama haksızlık ederdiniz böyle bir şey yapsaydınız! Yanıtımı böyle sürekli ertelemiş olmamın nedeni kendi elimle yazmak istemem, böyle bir umuda kapılmış olmamdır. Ancak gördüğünüz gibi bugün de kendim yazamıyorum, hizmetçime yazdırıyorum. Lanet olası romatizmam tuttu gene. Bu kez de sağ kolum; hiç işlemiyor bir elim. Sizin gibi genç bir kadının benim gibi yaşlı bir arkadaşı olursa sonuç budur işte, onun hastalıkları sizi de rahatsız eder.</p>

  <p class="normal">Ağrılarım biraz dindiğinde sizinle uzun uzun, ayrıntılı görüşmeyi ben de istiyorum. Şimdilik yalnızca şunu söyleyeyim: Her iki mektubunuz da geldi. Size sonsuz bir sevgi ve dostluk hissetmeseydim bu iki mektubunuzun bu duyguları artırdığını söylerdim. Sizi ilgilendiren her şeyin beni de çok yakından ilgilendireceğinden hiç kuşkunuz olmasın.</p>

  <p class="normal">Yeğenim de keyifsiz bugünlerde ama öyle tehlikeli, merak edilecek bir durumu yok. Önemsiz bir rahatsızlık. Aslında sağlık durumunda bir şey olduğunu sanmıyorum, sinirleri bozuk biraz. Neredeyse hiç göremiyoruz onu artık.</p>

  <p class="normal">Onun böyle kendini çekmesi, sizin de gitmeniz küçük topluluğumuzda hiç neşe bırakmadı. Özellikle de küçük Volanges çok darılmış ve söyleyecek çok lafı var size ve bütün gün öyle bir esniyor ki, yumruklarını yutacak sanırsınız. Ayrıca birkaç gündür de öğle yemeklerinden sonra derin uykulara dalıp onurlandırıyor bizi.</p>

  <p class="normal">Allahaısmarladık güzelim. Unutmayın ki ben her zaman sizin yakın dostunuz, annenizim ve hatta aramızda yaş farkı olmasa ablanızım derdim. Her durumda çok şefkatli duygularla bağlıyım size.</p>

  <p class="normal"><span class="ideitalik">Madam DE ROSEMONDE adına ADELAIDE</span></p>

  <p class="normal" p="sagnormal"><span class="ideitalik">...Şatosu, 14 Ekim 17</span>**</p>

  <h2 class="h2baslik" id="calibre_toc_123">YÜZ ON ÜÇÜMCÜ MEKTUP</h2>

  <p class="ortayazi"><span class="idebold">Markiz de Merteuil’den Vikont de Valmont’a</span></p>

  <p class="normal">Sizi uyarmam gerektiğine inanıyorum Vikont. Paris’te uğraşıyorlar artık sizinle, burada bulunmamanız dikkat çekti. Nedenini de biliyorlar. Dün akşam kalabalık bir ziyafetteydim. Orada biri sizin bir köyde olduğunuzu, orada şairlere özgü ve talihsiz bir sevdaya kapıldığınızı, oralardan ayrılamadığınızı söyledi. Sizin başarılarınızı kıskanan bütün erkeklerin, sizi elde edemeyen bütün kadınların yüzünde bir sevinç belirtisi gördüm. Bana sorarsanız, bu tehlikeli dedikodular derinleşmeden hemen gelip kendinizi gösterin ve kurtulun onlardan.</p>

  <p class="normal">Düşünsenize, size direnilemeyeceği düşüncesi bir kez yalan çıkarsa bütün kadınlar kolayca karşı koymaya başlar. Düşmanlarınız da artık saymazlar sizi, onların hangisi kendini erdemden daha güçlü sanmaz ki? Düşünsenize bir, şimdiye kadar bunca kadının adını çıkardınız; elde edemedikleriniz herkesin gözünde kendilerini temize çıkarmaya, ötekiler de herkesi aldatmaya çalışacaklar. İşin özeti şu: Bugüne kadar size nasıl değerinizden büyük paha biçildiyse, bundan sonra da değerinizden aşağı paha biçilir.</p>

  <p class="normal">Gelin artık Vikont, gelin ve bunca yıllık şöhretinizi çocukça bir hevese kurban etmeyin. Küçük Volanges için yapmak istediklerimizi yaptınız. Madam de Tourvel’e gelince, ondan böyle on fersah uzaktayken mi emelinize kavuşacaksınız? Sizi artık düşünmüyordur bile belki o. Belki de yalnızca övünmek için, sizin küçük düşmenizden sevinmek için aklına getiriyordur sizi. Burada hiç değilse, elinize bir fırsat geçer de gösterişli bir biçimde ortaya çıkıverirsiniz gene. Doğrusu ihtiyacınız da var buna ama siz buraya geldikten sonra da o macera devam edecek derseniz, dönüşünüzün durumu düzelteceğine ihtimal vermem, hatta belki daha da berbat olur her şey.</p>

  <p class="normal">Öyledir tabii ki. Bana kaç kez söylediniz, Madam de Tour-vel <span class="ideitalik">tapıyormuş</span> size. Kanıtlanmış değil bu ama doğruysa, şimdi o kadının tek tesellisi, tek zevki sizden söz etmektir. Sizin yaptıklarınızı, düşündüklerinizi öğrenmektir, sizinle ilgili bütün ayrıntıları bilmek ister. Çekilen yoksunluklar hayatın çok önemsiz gözüken şeylerini birdenbire çok değerli kılar. Varlıklıların sofralarından düşen kırıntılar gibidir onlar. Varlıklılar farkında değillerdir bu kırıntıların, yoksullar atlar üstüne ve karınlarını doyururlar. O zavallı Madam bu kırıntıları topluyor şimdi işte. Eğer bu kırıntılar fazla gelirse, iştahını gerçek yemeğe saklamak için telaş etmez.</p>

  <p class="normal">Dahası: Siz kendisine seçtiği sırdaşı biliyorsunuz artık. Şimdi ondan aldığı her mektupta en azından küçük bir söylev, <span class="ideitalik">usluluğunu pekiştiren, erdemini güçlendiren<sup class="calibre2"><a href="../Text/tehlikeliilisiler_split_050.html#footnote-1206-39" id="footnote-1206-39-backlink">[39]</a></sup></span>sözler yok mudur dersiniz? Niçin birinin kendini koruması, ötekinin de size bir zarar vermesi için olanaklar sağlıyorsunuz?</p>

  <p class="normal">O hanımefendinin sırdaş değiştirmesi konusunda sizinle aynı fikirde olduğumu sanmayın. Bu işte bir kayıp olduğuna inanmıyorum ben. Her şeyden önce Madam de Volanges kin besliyor size ve unutmamak gerekir ki kinin sezgileri dostluktan daha güçlüdür ve daha becerikli bir duygudur kin. Sizin yaşlı halanız ne kadar namuslu olursa olsun, gene sizi eleştirmeye dili varmaz, erdemli insanların da zaafları vardır. Ayrıca sizin bütün korkularınız bütünüyle yanlış düşüncelerden kaynaklanıyor.</p>

  <p class="normal"><span class="ideitalik">Kadınlar yaşlandıkça daha hırçın, daha sert oluyorlar</span> diyorsunuz, kesinlikle yanlış. Evet kırk-elli yaş arasında kadınlar yüzlerinin solduğunu görüp üzülür. Çok önem verdikleri iddia ve zevklerinden vazgeçmek zorunda olduklarını hissetmelerinin getirdiği öfke hemen hemen bütün kadınları saldırgan yapar, bir namus numarası tuttururlar. O büyük fedakârlığa katlanabilmeleri için uzun zaman gerekir ama bu süre dolunca da hepsi iki sınıfa ayrılır.</p>

  <p class="normal">Büyük çoğunluğu yani eskiden de yüz güzelliği ve gençliklerinden başka bir sermayeleri olmayanlar aptalca bir uyuşukluk içine düşer; ancak kumar için, bir de bazı ibadet etkinlikleri için uyanırlar. Bunlar sürekli baş ağrıtır, dırıltıları bitmek bilmez, zaman zaman insanın başına iş açtıkları da olur ama her şeye rağmen bunların pek azı kötü kalplidir... bu kadınların sert olup olmadıkları konusunda da bir şey söylemek mümkün değil çünkü kendilerine ait bir düşünceleri, bir yaşamları yoktur! Duyduklarını anlamadan, ilgisizce yinelerler. Hiç olmaktan kurtulamaz onlar.</p>

  <p class="normal">Öteki sınıf kalabalık değildir ama gerçekten değerlidir bu sınıftaki kadınlar. Bu sınıfın kadınlarının daha önce de bir iradeleri, bir kişilikleri olmuştur ve düşüncelerini de sürekli geliştirmişlerdir. Dolayısıyla doğanın kendilerini yoksun bıraktığı şeyleri kendi kendilerine yaratmayı bilir, kaderlerine razı olur ve vaktiyle yüz güzelliği için yararlandıkları mücevherler yerine zekâlarını süslemeye başlarlar. Bu kadınların fikirleri sağlam olur genellikle; güzel, neşeli, hoş konuşurlar. Bir çekicilikleri kalmadığından insanları kendilerine bağlayan bir iyilik huyu edinirler; yaşlandıkça çekici bir cana yakınlık da kazanırlar. Böylelikle kendilerini gençlere sevdirerek bir dereceye kadar gençlerle karışmış olurlar. Ama o zaman sizin dediğiniz gibi hırçın, <span class="ideitalik">sert olmak</span> şöyle dursun, hoşgörüleri, insanın güçsüzlüğü üzerine edindikleri düşünceler, gençlik anıları, kendilerini yaşama bağlayan biricik bağ olan o anılar, belki de aşırı bir uysallığa götürür onları.</p>

  <p class="normal">Nihayet şunu da söyleyebilirim size: Biliyorsunuz, ben sürekli yaşlı kadınlarla ahbaplık istemişimdir ve bu tercihimin yararını da görmüşümdür. Bunların içlerinde öyleleri oldu ki, çıkar duygusundan çok ilgi duyduğum için sürdürdüm ahbaplığımı kendileriyle. Neyse bırakalım bu konuyu, çünkü siz artık anında tutuşuveriyorsunuz. Korkarım sonra yaşlı halanıza tutuluverirsiniz... zaten kaç zamandır aynı mezarda yaşıyorsunuz onunla, büsbütün gömülmeyesiniz! Ben gene asıl konuya döneyim.</p>

  <p class="normal">Öğrenci kızı çok sevdiğinizi söylüyorsunuz ama ben yeni tasarılarınıza herhangi bir biçimde onu da dahil edeceğinize inanmıyorum. O elinizin altındaydı, aldınız. İyi de ettiniz! Ama gönlünüzü kaptırmadınız ya ona! Aslında bütünüyle sizin olduğu da söylenemez! Yalnızca bedeni size ait, hepsi bu! Kalbini karıştırmıyorum işe ve biliyorum ki kalbinde yerinizin olmaması da hiç umurunuzda değildir sizin. Ancak kafasında da bir yerinizin olmadığının farkında mısınız bilmem? Ben son yazdığı mektupta<sup class="calibre2"><a href="../Text/tehlikeliilisiler_split_051.html#footnote-1206-40" id="footnote-1206-40-backlink">[40]</a></sup> anladım bunu. O mektubu gönderiyorum size, siz de bir değerlendirin. Ne zaman sizden söz etse <span class="ideitalik">Mösyö de Valmont</span> diyor, bütün düşünceleri, hatta sizin kafasına soktuğunuz düşünceler bile dönüp dolaşıp hep <span class="ideitalik">Danceny’ye</span> çıkıyor. Ona katiyen Mösyö demiyor, yalnızca Danceny diye söz ediyor kendisinden. Dolayısıyla da herkesten farklı görüyor onu. Sizinle birlikte olurken bile onunla yakınlaşıyor. Böyle bir fethin sizin için bir <span class="ideitalik">çekiciliği</span> varsa, verdiği zevkle sizi <span class="ideitalik">bağlayabiliyarsa</span> o zaman siz çok mütevazı, çok kolay bir insansınız demektir! O kızı elden çıkarmak istemiyorsanız, anlıyorum bunu! Ama ben öyle sanıyorum ki, insan böyle bir nedenle on beş dakikalık bir rahatsızlığa bile katlanamaz. Ayrıca onun üstünde bir hâkimiyet<sup class="calibre2"><a href="../Text/tehlikeliilisiler_split_052.html#footnote-1206-41" id="footnote-1206-41-backlink">[41]</a></sup> kurmanız gerekiyor. Bir gün Danceny’ye yaklaşacak olsa bile, onu biraz unutturmak gerekiyor.</p>

  <p class="normal">Sizi bırakıp kendimden söz etmeye başlamadan önce şunu bilmenizi isterim ki, sizin başvurmak istediğiniz bu hastalık numarası çok bayatlamıştır. Doğrusunu söylemek gerekirse Vikont, siz icat nedir bilmiyorsunuz! Şimdi anlatacağım gibi benim de bir yaptığımı bir daha yaptığım olmuyor değil; ancak ben işin ayrıntı derecesindeki bazı yerlerini değiştirerek kendimi kurtarıyorum. Ayrıca ben girdiğim işi başarıyorum ve benim yüzümü ağartan da bu zaten. Gene bir deneme yapacağım, yani bir maceraya atılacağım. Aslında zor bir şey değil, öyle aman aman bir şey de değil, eğlence olsun işte. Çok sıkılıyorum.</p>

  <p class="normal">Neden bilmem, şu Prevan olayından beri, Belleroche’a katlanamıyorum artık. İlgiyi, sevgiyi, <span class="ideitalik">hayranlığı</span> öyle bir artırdı ki onu tutamıyorum artık. Öfkesi hoşuma gitmişti önceleri ama yatıştırılması da gerekiyordu çünkü işi oluruna bıraksaydım bana laf gelecekti. Bir türlü laf anlatamadım. Baktım olmuyor, biraz daha sevgi göstereyim, o zaman belki yola gelir, diye düşündüm; yola gelmesine geldi ama bu sefer de benim tavrımı ciddiye aldı. O günden beri halinden çok hoşnut ve hayranlık duyguları içinde, büyülenmiş gibi sanki. Ama ben bunalıyorum. Bana çok güveniyor, ebediyen ona aitmişim gibi bakıyor ve çok aşağılayıcı buluyorum bu tavrını. Onurumun zedelendiğini hissediyorum. Ne sanıyor beni! Öyle bir insan beni kendine nasıl bağlayabilir ki? Üstüne üstlük geçen gün de ondan başkasını sevemeyeceğimi söyledi. Çok sinirlendim! Az daha olup biten her şeyi anlatıp gözünü iyice açacaktım. Kendisini ayrıcalıklı biri sanan bu adam çok komik doğrusu! Evet yakışıklı, güzel bir yüzü var ama nihayet bir aşk işçisi olabilir, o kadar. Vakit geldi artık, ayrılmamız gerekiyor.</p>

  <p class="normal">On beş gündür de uğraşıyorum, her yolu denedim. Soğuk davrandım. Sinirli göründüm. Çılgınlık ettim! Kavga çıkardım! Ama yapışkan herif, bırakmıyor. Anlaşılan daha sert davranmak gerekecek, bunun için köye götüreceğim onu. Öbür gün gidiyoruz. Birkaç kişi daha olacak yanımızda ama bu işlerle ilgileri olmayan, biraz da dar kafalı insanlar bunlar. Yani orada başbaşaymışız gibi özgür olacağız. Orada onu bir güzel seveceğim, bir güzel okşayacağım, ben yalnızca onunmuşum, o da yalnızca benimmiş gibi yaşayacağız ve şimdi çok istediği bu yolculuğun bir an önce bitmesini benden çok isteyecek. Ben şimdi bıktım ondan, dönüşte onu benden daha bıkkın bulmazsanız sizden daha fazla hiçbir şey bilmediğime hükmedebilirsiniz.</p>

  <p class="normal">Köye gitmek istememin bir nedeni daha var. O benim önemli davayla gerektiği biçimde ilgilenmek istiyorum. Kış başında bakacaklarmış. Çok sevindirdi beni bu haber. Çünkü insanın maddi durumunun böyle belirsiz kalması tatsız bir şey. İşin sonunun nereye varacağını merak ettiğimi sanmayın. Bir kere haklıyım ben, avukatlarım öyle diyor, ayrıca haklı olmasam da ne çıkar? Karşımda kim var? Küçük yaşta birkaç çocuk ve bunların işine bakan yaşlı bir adam. Bunlara karşı bir dava kazanamayacak kadar beceriksiz miyim ben? Ama bu kadar büyük bir işte, hiçbir şey rastlantıya bırakılmayacağından iki avukat alacağım yanıma. Siz bu yolculuğun hiç de eğlenceli olmayacağını düşünüyorsunuzdur mutlaka. Olmasın, bu yolculuk bana davamı kazandırıp, Belleroche’a kaybettirirse vaktim boşa gitmiş sayılmaz.</p>

  <p class="normal">Şimdi tahmin edin bakalım Vikont, halef kim olacak? Çok kolay! Ama siz neyi tahmin edebildiniz ki şimdiye kadar? Ben söyleyeyim, halef Danceny. Şaşırdınız değil mi? Şaşırırsınız tabii. Nihayet ben çocuklarla uğraşacak bir dadı olamazdım herhalde! Ama Danceny’nin ayrı bir yere konması gerekiyor. O yaşamın güzelliklerini, hoşluğunu almış, uçarılık yok onda. Ağırbaşlılığıyla her türlü kuşkuyu uzaklaştırır, kendisiyle başbaşa kaldınız mı doyum olmaz ona. Bu sözlerime bakıp, onunla işim olmuş bitmiş gibi bir düşünce yer etmesin kafanızda. Şimdilik bana dertlerini, sırlarını açıyor, hepsi bu. Ama öyle sanıyorum ki o dostluk kisvesi altında bir zaafı da var bana ve bu da hoşuma gidiyor benim açıkçası! Böyle bir zekâ, böyle bir zarafet o küçük Volanges dediğimiz aptal kıza feda edilir, köreltilirse yazık olmaz mı? Onu sevdiğini sanmakla sanırım yanılıyor. Bu sevgiye kesinlikle değmez o kız! Kıskanıyorum da böyle konuşuyorum sanmayın ama bir cinayet olur bu ve ben Danceny’yi kurtarmak istiyorum. Rica ederim Vikont ne yapıp yapın Cécile’ine (bir türlü bırakmadı bu kötü huyu, böyle hitap ediyor hep) yaklaştırmayın onu. İlk gönül yarası, bilirim, sanıldığından da etkilidir. Biliyorum, Danceny, ben yokken bir daha görürse o kızı, işin sonunun hayırlı olacağını hiç sanmam. Ben döndükten sonra üstlenirim işi ve başarılı olacağımdan da hiç kuşkum yok.</p>

  <p class="normal">O delikanlıyı da yanıma alıp götürmek istemiştim ama gene her zamanki o ihtiyatlılığım tuttu ve vazgeçtim. Belleroche’la aramda bir şey olduğunu fark eder diye korktum, olan bitenin birazcık bile farkına varırsa çok üzülürüm doğrusu. Ona kendimi sunduğumda beni hiç değilse hayalinde tertemiz, lekesiz bir kadın sanması gerekir. Gerçekten ona yaraşmak için de öyle olmak gerekmez mi?</p>

  <p class="normal" p="sagnormal"><span class="ideitalik">Paris, 15 Ekim 17</span>**</p>

  <h2 class="h2baslik" id="calibre_toc_124">YÜZ ON DÖRDÜNCÜ MEKTUP</h2>

  <p class="ortayazi"><span class="idebold">Madam de Tourvel’den Madam de Rosemonde’a</span></p>

  <p class="normal">Sevgili dostum, merakımı yenemediğim için yazıyorum bu mektubu size, cevap verebilecek misiniz bilmem. Ama ben sormaktan alamıyorum kendimi. Mösyö de Valmont’un sağlık durumunda endişe edilecek bir şey olmadığını söylüyorsunuz ama ben sizin kadar rahat olamadım. Öyle kederli, mahzun olmanın, dünyadan bezmiş olmanın sonunda ağır bir hastalığa yol açması görülmemiş bir şey değildir. Ruhun acıları gibi bedensel acılar da yalnızlık özlemi verir insana, insanların acılarını, sızılarını anlamayıp acımayıp da onlara huysuzluk ediyorlar diye sitem ettiğimiz çok olur.</p>

  <p class="normal">Bence mutlaka birini bulup danışmak gerekir. Siz hasta olduğunuz halde, nasıl oluyor da hekim bulundurmuyorsunuz yanınızda? Bu sabah bizim hekimi gördüm ve açık söyleyeyim, fark ettirmemeye çalışarak şöyle bir ağzını aradım. Yaradılış olarak canlı, hareketli kimselerin birdenbire uyuşukluk içine düşmelerinin hiç de ihmal edilecek bir şey olmadığını söyledi bana. Gene dediğine göre zamanında tedavi edilmeyen hastalıklar daha sonra kesinlikle iyileşmezmiş. Sizin, çok sevdiğiniz bir insanı böyle bir tehlike karşısında bırakmanız doğru olur mu peki?</p>

  <p class="normal">Endişelerimi artıran başka bir şey daha var: Dört gündür haber alamıyorum kendisinden. Tanrım! Yoksa durumuyla ilgili olarak doğru bilgiler vermiyor musunuz bana? Mektup yazmaktan birdenbire vazgeçmesine ne anlam verilir ki? Hepsini inatla geri göndermemse bunun nedeni, daha önce vazgeçebilirdi pekâlâ. Ben böyle önsezilere falan inanmam ama birkaç gündür beni endişelendiren bir sıkıntı var içimde. Kim bilir yakında belki büyük bir felaket gelecek başıma, onun için sıkılıyor olabilirim!</p>

  <p class="normal">İnanmayacaksınız belki ve ben de söylemeye utanıyorum ama ondan mektup alamamak çok üzüyor beni. Oysa alsam da okumayacağım gene bu mektupları ve geri çevireceğim. Ama işte, beni düşündüğünü gösteriyordu bu mektuplar! Önümde ondan gelen bir şey görüyordum! Açmıyordum bu mektupları, açmıyordum ama bakıp bakıp ağlıyordum onlara. Gözyaşları daha tatlıydı ve daha kolay akıyordu. Buraya geleli beri göğsüm sıkışıyor sanki ve ancak o gözyaşlarıyla hafifliyordum biraz. Yalvarıyorum size Madam, siz çok merhametli bir insansınızdır. Fırsat bulur bulmaz bana bir mektup yazın, o zamana kadar da bana her gün kendi sağlığınızdan ve onun sağlığından haber vermeyi ihmal etmeyin.</p>

  <p class="normal">Sizinle ilgili olarak neredeyse hiçbir şey yazmadığımı şimdi fark ediyorum ama benim duygularımı, size ne kadar bağlı olduğumu, sizin anlayışlı dostluğunuzun beni ne kadar minnettar ettiğini biliyorsunuz. Ne kadar sıkıntılı olduğumu, ne ölümcül acılar çektiğimi, belki benim yüzünden doğacak felaketlerden korkarak dayanılmaz bir acı içinde yaşadığımı düşünüp, kusuruma bakmazsınız belki. Hey büyük Allahım! O sıkıntı veren düşünce bir an rahat bırakmıyor beni, yüreğimi paralıyor. Bir bu felaket eksikti başımda! Meğer ben bütün belalara katlanmak için doğmuşum!</p>

  <p class="normal">Allahaısmarladık sevgili dostum, beni sevin, acıyın bana. Bugün bir mektup alabilecek miyim sizden acaba?</p>

  <p class="normal" p="sagnormal"><span class="ideitalik">Paris, 16 Ekim 17</span>**</p>

  <h2 class="h2baslik" id="calibre_toc_125">YÜZ ON BEŞİNCİ MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Anlaşılır gibi değil sevgili dostum. İki insan birbirinden bir ayrıldı mı, düşünceleri de ayrılıyor. Ben yanınızdayken duygularımız aynıydı, yaklaşık üç aydır sizi görmediğim için hiçbir şeyde uzlaşamıyoruz artık. Ben mi yanılıyorum, siz mi yanılıyorsunuz? Bilirim siz hiçbir şeyden çekinmez, hemen lafı gediğine oturtursunuz ama ben daha terbiyeli ya da daha aklı başında olduğumdan kesin bir karara varamıyorum. Yalnızca mektubunuza karşılık verip benimsediğim yöntemi anlatacağım o kadar.</p>

  <p class="normal">Önce, hakkımda yapılan dedikodulardan beni haberdar ettiğiniz için teşekkür ediyorum size ama ben bunları dert etmiş değilim kendime. Onları durdurmak için gerekli olan şeyleri pek yakında elde edebileceğimi umuyorum, hatta biliyorum. Hiç endişeniz olmasın, o çevreye döneceğim ben ve her zamankinden daha şöhretli ve size her zamankinden daha layık bir halde döneceğim.</p>

  <p class="normal">Küçük Volanges’la yaşanan macerayı siz pek önemsemiyorsunuz ama umarım onlar önemseyeceklerdir. Bir kızı âşığından bir gecede kaçırmak, sonra ondan kendi malımmış gibi istediğim biçimde ve istediğim kadar yararlanmak az şey midir? Meslekleri bu olan kadınlardan bile istemeyeceğim şeyi ondan kolayca koparmak küçümsenecek bir şey midir? Ayrıca bunlar onun o şefkatli aşkını hiç zedelemeden gerçekleşti. Onu değil sadakatsizliğe, hıyanete bile sürüklemeden oldu bütün bunlar. Evet, siz söylediniz bunu, kafasında kesinlikle yerim yokmuş! Demek hevesimi aldıktan sonra o neredeyse hiçbir şeyin farkına varmadan tekrar sevgilisinin kucağına atacağım kendisini. Çok sık görülen bir şey midir bu? İnanın, o öğrenci kız benden çıktıktan sonra da kafasına soktuğum düşünceler, bilgiler öyle gelişecektir ki, hocasını gururlandıracak bir atılım yapacaktır.</p>

  <p class="normal">Kahramanlık destanlarından hoşlananlar olursa da Madam de Tourvel’i gösteririm onlara. İşte her erdeme örnek gösterilecek bir kadın, en çapkınlarımız bile saygı gösteriyordu ona! Öyle ki hiç kimse ona saldırmayı düşünememiştir bile! Onun görevlerini de namusunu da unutup, şöhretini, iki yıllık mazbut yaşamını feda ederek, kendini bana beğendirme mutluluğu peşinde koştuğunu, beni sevme mutluluğuyla kendinden geçtiğini ve bütün fedakârlıklarına karşılık tek bir sözü, tek bir bakışı, her zaman elde edemeyeceği o nimetleri yeterli bir ödül saydığını gösteririm! Daha da ileri giderim ve bırakırım onu. Ya ben anlayamadım o kadını ya da benden sonra bir başkasını sevecek biri değildir o. Bu kadın teselli ihtiyacına da haz alışkanlığına da hatta öç alma isteğine de direnebilir. Yani o ancak benim için yaşamış olacaktır. Bu çevreden geçişi uzun sürsün, kısa sürsün; yolu ben açtım, ben kapayacağım. O zaferi elde ettikten sonra da düşmanlarıma dönüp, “İşte benim eserim, çağımızda bir eşi daha var mı?” derim.</p>

  <p class="normal">Bugün kendime bu aşırı güvenin nereden geldiğini sorabilirsiniz. Bir haftadır sultanımın sırlarına vakıfım da ondan. Kendisi anlatmadı, ben öğrendim. Madam de Rosemonde’a gönderdiği iki mektuptan öğrendiklerim yeter bana. Bundan sonrakileri okusam da sırf merakımdan okurum. Giriştiğim işi başarıyla tamamlamak için bir tek şeye ihtiyacım var bundan böyle: Ona yaklaşmak... beni ona yaklaştıracak yolları da buldum. Yakında başvuracağım bu yollara.</p>

  <p class="normal">Meraklandınız sanıyorum, değil mi? Hayır, cezanızı çekeceksiniz. Söylemeyeyim de benim icatlarıma inanmamak neymiş görün! Aslına bakarsanız, size artık sırlarımı söylemesem de yeridir, en azından bu macerayla ilgili bir şey söylememem gerekir. Ancak elimden bir şey gelmiyor çünkü vereceğiniz ödül büyük, yoksa bu konuyu açmazdım hiç. Görüyorsunuz ki sinirliyim. Ama artık kendinize bir çekidüzen vereceğiniz umuduyla şu cezayla yetineceğim. Gene hoşgörüme dönüyorum, bir an için kendi büyük hedeflerimi unutuyorum ve sizin planlarınızla ilgili olarak sizinle birlikte düşünmek istiyorum.</p>

  <p class="normal">Demek şimdi köydesiniz siz! Duygu kadar sıkıcı, sadakat kadar hüzünlü köydesiniz! Ya o zavallı Belleroche! Ona unutturan suyu içirmekle kalmıyorsunuz, işkence de ediyorsunuz demek! Ne diyor? Aşkın verdiği bulantıya dayanıyor mu? Dilerim Tanrı’dan daha da bağlansın. Daha etkili bir ilaç bulabilir misiniz acaba diye merak ediyorum. Bu ilaca başvurmak zorunda kaldığınız için acıyorum size. Ben hayatımda bir kez, hiç istemeyerek, sırf bazı kuralları yerine getirmek için sevmiştim. Önemli bir nedeni vardı. Kontes de ***’yla birlikteydim. O koynumdayken belki yirmi kez dilimin ucuna geldi: “Madam bunu ben istemiştim ama artık vazgeçiyor, izninizle gidiyorum artık buradan” diyecektim. Elde ettiğim kadınlar içinde kötülemekten gerçekten zevk duyduğum tek kadın odur.</p>

  <p class="normal">Sizin gerekçenizi, doğrusunu söylemek gerekirse çok tuhaf buldum. Halefin kim olacağını tahmin edemeyeceğimi söylemekte haklısınız. Demek bütün bu çabalar Danceny için ha! Sevgili dostum, bırakın da o zavallı <span class="ideitalik">erdemli</span> Cécile’ine tapsın! Böyle çocuk oyunlarına niçin bulaşıyorsunuz? Çocuk ya <span class="ideitalik">müreb-biye</span> elinde yetişir ya da <span class="ideitalik">yaşıtı kızlarla masum oyunlar oynar.</span> O çaylak delikanlıyla nasıl uğraşırsınız siz? O sizi almayı da terk etmeyi de bilemez. Her iş size kalır. Gerçekten hiç sevmedim bu işinizi sizin. Onu tercih etmiş olmanızı kimse duymamış olsa bile benim gözümden ve kendi gözünüzden düşmez misiniz?</p>

  <p class="normal">Hoşunuza gittiğini söylüyorsunuz, öyle diyorsunuz ama kesinlikle yanılıyorsunuz. Yanılmanızın nedenini de bulduğumu sanıyorum. Belleroche’tan bıkmanız bir kıtlık zamanına denk gelmiş. Paris’te kimseyi bulamayınca her zamanki hızlılığınızla önünüze ilk çıkan erkeğe saldırmışsınız. Ama düşünün ki dönüşünüzde belki bin erkek bulacaksınız ve içlerinden hangisini seçeceğinize karar veremeyebileceksiniz. “İş dönüşe kalırsa, boş kalır tembelleşirim” diyorsanız o zaman da ben varım, boş zamanlarınızda sizi eğlendirmeye hazırım.</p>

  <p class="normal">Siz dönünceye kadar benim önemli işlerim bitmiş olacaktır nasıl olsa. Artık küçük Volanges, hatta Madam de Tourvel beni fazla uğraştırmayacaklarından ben size istediğiniz kadar vakit ayırabileceğim. Hatta o zamana kadar bizim küçük hanımı o çok mazbut âşığına bırakmış bile olabilirim. Siz onun bağlayıcı bir zevk olmadığını söylüyorsunuz ama ben sizinle aynı fikirde değilim. Ben hayatım boyunca, onun beni bütün öteki erkeklerden üstün bulmasını dilemiş, bu nedenle de aşırı yüklenmiştim bu işe; böyle giderse dayanamaz, hasta düşerim. Şimdi bile bırakabilirim aslında ama insan eline bakma düşüncesi elimi kolumu bağlıyor.</p>

  <p class="normal">Anlamıyor musunuz beni? Umudumu tazelendirmek için ikinci bir dönemin gelmesini bekliyorum. Tasarladıklarımı tam başarıp başaramadığım da o zaman belli olacak işte. Evet sevgili dostum, bizim öğrenci kızın kocasının çocuk bırakmadan ölmeyeceğinin belirtilerini görüyorum. Gelecekte Gercourt hanedanının başı belki de bir Valmont olacak. Ama, sevgili dostum, ısrarlarınızla girdiğim bu işi kendi keyfimce tamamlayayım izin verirseniz. Şunu bilmeniz gerekir ki, Danceny’yi sadakatsizlik yapmak zorunda bırakırsanız tatsızlaşır iş. Ayrıca onun yerine ben gelmek istiyorum. Öyle sanıyorum ki beni tercih etmeniz de hakkımdır biraz.</p>

  <p class="normal">Size o kadar güveniyorum ki, sizin işlerinizi biraz bozmaktan bile çekinmedim. Yani o mazbut âşığın ilk ve de ilk olmaya değer âşığı için çektiği sevdayı artırmak için çaba harcadım. Sizin hanım kızı dün mektup yazarken gördüm. Önce o güzel uğraşından alıp daha hoş, daha tatlı bir işle oyaladım, sonra mektubu görmek istedim. Sıkıntı içinde yazılmış, tatsız tuzsuz bir mektup. Sevdiğini bununla avutamayacağını anlattım kendisine ve benim dikte edeceğim başka bir mektup yazmaya razı ettim onu. Onun o saçma sapan üslubunu taklit etmeye çalışarak delikanlının aşkını güvenilebilecek umutlarla beslemek istedim. Küçük hanım böyle güzel şeyler yazdığı için çok mutlu olduğunu söylüyordu. Bundan böyle ben üstleniyorum mektup işini. Danceny uğruna neler yapmam ki? Ben onun hem dostu, hem sırdaşı hem rakibi hem sevgilisi oluyorum. Bu kadarla da kalmıyor ve şimdi de sizi tehlikeli bağlarınızdan kurtarma iyiliğini ediyorum. Tehlikedir bu tabii ki çünkü bir insanın sizi elde edip sonra yitirmesi bir anlık mutluluğu ebedi ayrılık acıları pahasına satın alması anlamına gelir.</p>

  <p class="normal">Allahaısmarladık sevgili dostum. Bir gayret gösterin de şu Belleroche işini bitirin bir an önce. Danceny’yi boş verin ve ilk ilişkimiz zamanındaki o hazları tatmaya ve bana da tattırmaya hazırlanın.</p>

  <p class="normal"><span class="ideitalik">Not:</span> Davanıza yakında bakılacağını söylüyorsunuz. Tebrikler. Bu mutlu olay benim saltanatıma rastlarsa çok sevinirim.</p>

  <p class="normal" p="sagnormal"><span class="ideitalik">...Şatosu, 19 Ekim 17</span>**</p>

  <h2 class="h2baslik" id="calibre_toc_126">YÜZ ON ALTINCI MEKTUP</h2>

  <p class="ortayazi"><span class="idebold">Şövalye Danceny’den Cécile Volanges’a</span></p>

  <p class="normal">Madam de Merteuil köye gitti bu sabah. Güzel Cécile’imin ve benim dostumuz olan o hanıma hep sizden söz ediyor, bu özlem günlerinde avunuyordum hiç değilse. Şimdi o zevkten, o biricik zevkimden yoksun kaldım. “Benim de dostum” dememin nedeni kendisinin bir süredir izin vermiş olması buna. Ne yalan söyleyeyim çok hoşuma gitti bu, çünkü ona dostum diye hitap etmek beni size biraz daha yaklaştırıyor sanki. Eşsiz bir kadın o! Büyülüyor insanı dostluğuyla. İnsan gurur duyuyor böyle bir dostluktan! Aşktan esirgediği her şeyi hep o tatlı duyguya katmış sanki, onunla güzelleştirmiş ve güçlendirmiş. Sizi ne kadar sevdiğini tahmin edemezsiniz! Ben sizden söz ettiğimde ne kadar mutlu olduğunu düşünemezsiniz! Ona bu kadar bağlanmamın nedeni de budur hiç kuşkusuz. Dünyada yalnızca sizler için, ikiniz için yaşamak, aşkın nazlarından dostluğun zevklerine, dostluğun zevklerinden aşkın nazlarına geçmek, aranızdaki bağların düğüm noktası gibi bir şey olmak, birinizi mutlu etme gayreti içinde olurken ötekinizi de mutlu edeceğimi bilmek... o tapılası kadını sevin, çok sevin. Benim ona hissettiğim bağlılığı siz de hissedin ki değeri daha da artsın. Dostluğun büyüsünü tattığımdan beri onu sizin de tatmanızı istiyorum. Sizinle paylaşmadığım bir zevk yarım kalıyor benim için. Cécile’im, sizi yüreğinizi en güzel, en tatlı duygularla sarmak isterdim. Kalbinizin her atışının size bir mutluluk heyecanı duyurmasını isterdim; bütün bunların gerçekleştiğini görsem bile size borçlu olduğum mutluluğun ancak bir bölümünü ödemiş olurum.</p>

  <p class="normal">Bütün bu güzel düşünceler niçin yalnızca hayalimde yaşıyor da gerçek dünya bana hüzünlü ve ebedi yoksunluklardan başka bir şey vermiyor? Gittiğiniz yerde gelip sizi görebileceğim konusunda umut vermiştiniz bana. Şimdi anlıyorum ki, boş bir umutmuş bu! Bunu sizin de istediğinizi ama gerçekleşmesi için imkân bulamadığınızı düşünüyorum ve böyle avutuyorum kendimi. Ama siz söylemiyorsunuz bana bunu ve benimle birlikte üzülmüyorsunuz! Bu şikâyetlerimi dile getirdiğim mektuplarımın ikisini de yanıtsız bıraktınız. Ah Cécile’im! İnanıyorum ki bütün kalbinizle seviyorsunuz siz beni! Ama sizin kalbiniz benimki gibi ateşler içinde yanıp tutuşmuyor. Engelleri yıkmak benim elimde olsaydı, sizin çıkarlarınızı değil de kendi çıkarlarımı düşünseydim, o zaman aşkın önünde hiçbir şeyin duramayacağını kanıtlardım size.</p>

  <p class="normal">Bu dayanılmaz özlemin ne zaman biteceğini söylemiyorsunuz bana: Burada olsanız, görürdüm sizi hiç değilse. O güzel bakışlarınız biraz olsun canlandırırdı belki bitkin ruhumu. O dokunaklı bakışlarınız ruhuma ihtiyacı olan huzuru verirdi. Bağışlayın beni Cécile’im, bu endişe bir kuşkudan kaynaklanmıyor. Sizin sevginize, sadakatinize inanıyorum. Aksi takdirde çok mutsuz olurdum. Ama önümüzde sayısız engel var! Her gün de artıyor bu engellerin sayısı. Kederler içindeyim sevgilim. Madam de Merteuil’ün böyle aniden gitmesi bütün acılarımı depreştirdi.</p>

  <p class="normal">Allahaısmarladık Cécile’im, allahaısmarladık sevgilim. Sevdiğinizin kederli olduğunu düşünün, onu mutlu edebileceğinizi düşünün.</p>

  <p class="normal" p="sagnormal"><span class="ideitalik">Paris, 17 Ekim 17**</span></p>

  <h2 class="h2baslik" id="calibre_toc_127">YÜZ ON YEDİNCİ MEKTUP</h2>

  <p class="ortayazi"><span class="idebold">Cécile Volanges’dan Şövalye Danceny’ye</span></p>

  <p class="normal"><span class="ideitalik">(Bu mektubu Valmont dikte etmiştir)</span></p>

  <p class="normal">Siz öyle mi sandınız yoksa sevgilim? Sizin üzüleceğinizi bileceğim ve ben de üzülmeyeceğim! Ve bunun için bana sitemde bulunmanız gerekecek ha! Sizin sorunlarınızın benim de sorunlarım olduğundan kuşkunuz mu var? Elimde olmadan size çektirdiğim acılar bile yaradır içimde. Benim bunların dışında bir derdim daha var ve öyle sanıyorum ki siz beni takdir etmiyor, bana haksızlık ediyorsunuz. Doğru değil bu tutumunuz ama. Neye üzüldüğünüzü biliyorum: Son iki mektubunuzda buraya gelmek istediğinizi yazmıştınız, yanıt vermedim size, bunu mesele yaptınız ama o yanıtı vermek kolay mıydı sanıyorsunuz? Sizin isteğinizin kötü bir şey olduğunu bilmediğimi mi sanıyorsunuz? Böyle birbirimizden uzakken hayır diyemiyorum da, ya buraya gelirseniz ne yaparım ben? Sizi bir an avutabilme uğruna hayatım boyu dövünmemi mi istiyorsunuz?</p>

  <p class="normal">Sizden hiçbir şeyi gizlemiyorum. Düşüncelerimi söyleyeyim de artık siz kararınızı verirsiniz. Ben aslında her şeye rağmen razı olurdum sizin istediğinize ama daha önce de yazmıştım size, bize bu dertleri açan Mösyö de Gercourt pek yakın bir zamanda gelmeyecekmiş buraya. Ayrıca annem bir süreden beri daha bir sevgi gösteriyor bana. Ben de elimden geldiği kadar iyi davranmaya çalışıyorum kendisine, ondan neler koparabileceğimi kim bilebilir? Biz, sonradan pişman olacağım bir kusur işlemeden mutlu olabilsek, daha iyi olmaz mı? Doğru, yalan bilmiyorum ama çok kişiden duydum, erkekler karılarını, karıları olmadan önce çok severlerse, sonradan o kadar sevmezlermiş. Beni her şeyden çok bu korku engelliyor. Siz benim yüreğimde-kilerden kuşkulu musunuz yoksa? Her zaman size ait değil mi benim yüreğim?</p>

  <p class="normal">Bakın, ben daha yüzünü bile görmeden nefret ettiğim o Mösyö de Gercourt’la evlenme bahtsızlığından kurtulamazsam, söz veriyorum size, hiçbir şey dinlemem ve bir an önce sizin olmak için elimden gelen her şeyi yaparım. Sizin sevginizden başka hiçbir şey değerli değildir benim için. Benim kendimi teslim etmem kötü bir şey de olsa, siz kusurun bende olmadığını bileceksiniz ya, bu yeter bana. Yeter ki siz, beni ebediyen şimdiki gibi seveceğinize söz verin... ama lütfen izin verin de o zamana kadar tuttuğum bu yoldan ayrılmayayım. Sizin isteklerinize karşılık veremediğim için üzülüyorum hem de çok üzülüyorum ama ne yapayım ki çok önemli gerekçeleri var bunun, böyle bir şey istemeyin artık benden.</p>

  <p class="normal">Lütfen Mösyö de Valmont da sizin adınıza benden isteklerde bulunmasın. Onun o ısrarcı tutumu beni daha da üzmekten başka bir işe yaramıyor. Sizi temin ederim gerçek bir dostunuz var! Siz de burada olsanız, ondan daha fazla bir şey yapamazdınız! Artık veda ediyorum size sevgilim. Mektubu yazmaya başladığımda vakit oldukça geçti zaten ve neredeyse bütün gecemi aldı bu mektup. Bir an önce yatayım da, yitirdiğim zamanı telafi edeyim. Kucaklıyorum sizi ama azarlamayın beni bir daha.</p>

  <p class="normal" p="sagnormal"><span class="ideitalik">...Şatosu 18 Ekim 17</span>**</p>

  <h2 class="h2baslik" id="calibre_toc_128">YÜZ ON SEKİZİNCİ MEKTUP</h2>

  <p class="ortayazi"><span class="idebold">Şövalye Danceny’den Markiz de Merteuil’e</span></p>

  <p class="normal">Benim tapılası dostum, takvime bakarsak, siz gideli iki gün oldu ama yüreğim iki yüz yıl geçtiğini söylüyor. Siz söylediniz bunu: İnsan yüreğinin sesini dinlemeliymiş, her zaman yüreğini dinlemeliymiş. Öyleyse dönme zamanınız gelmiştir, işleriniz de çoktan bitmiştir zaten. Sizin davanızla nasıl ilgilenmem ben? Kazansanız da kaybetseniz de, özlemin verdiği üzüntüyle bedelini ben ödeyeceğim! Nasıl kavga etmek istediğimi bilemezsiniz! İnsanın öfkelenmek için böyle bir nedeni olsun ve gene de öfkelenmeye hakkı olmasın, dayanılacak gibi değil bu!</p>

  <p class="normal">Bir insanı, bir dostunuzu bir an sizsiz yaşayamayacak duruma getirdikten sonra bırakıp uzaklara gitmeniz acımasızlık, merhametsizlik değil midir? Bütün avukatlarınıza danışın bakalım: Bu yaptıklarınızdan temize çıkarabilirler mi sizi? Nasıl başarabilirler bunu? Ayrıca bu insanlar mantığın kabul edebileceği birtakım sözler bulabilirler ancak bu sözleri duygulara söz geçiremez kesinlikle!</p>

  <p class="normal">Buradan ayrılırken, bu yolculuğu mantık emrediyor, dediniz ısrarla ve iyice açtınız aramı mantıkla. Artık dinlemek istemiyorum onu, sizi unutmamı istese de dinlemiyorum. Ama aslında bu söylediği son derece anlaşılır bir şey. Siz zor sanıyorsunuz ama hiç ilgisi yok. Sürekli sizi düşünmeyi bıraktım mı, tamamdır bu iş. İnanın, burada sizi hatırlatacak hiçbir şey yok.</p>

  <p class="normal">Çok çekici, çok güzel olduğu söylenen hanımlar bile sizden o kadar uzak ki, onlar da sizi çok az hatırlatabiliyorlar. Özellikle de insanın gözü biraz görmüş geçirmiş olunca, bu kadınların önce size benzediklerini sansa da sonradan farkı iyice anlıyor. Bildikleri her şeyi göstermeye çalışmaları boş bir çaba... asla sizin gibi olamıyorlar. İşte sizi siz yapan çekicilik de bu. Yazık ki günler bu kadar uzun, insan da işsiz olunca, dalıp gidiyor, hayaller kuruyor, rüyalarının kadınını canlandırıyor gözünde ve coşku gittikçe artıyor. Kendi yarattığı o kadını güzelleştirmek istiyor, zevk verebilecek her şeyi bir araya getiriyor, mükemmelliğe kadar ulaşıyor ama oraya ulaşınca da onu kendisinin yaratmadığını, yaşayan bir örnekten aldığını fark ediyor ve sürekli sizi düşünmüş olduğunu anlayarak şaşırıyor.</p>

  <p class="normal">Ben şu anda bile aşağı yukarı benzer bir yanılgı içindeyim. Size, sizi düşünmek amacıyla mektup yazdığımı sanıyorsunuz değil mi? Hiç ilgisi yok, sizi unutmaktır burada amaç. Biliyorsunuz, sizinle ilgisi olmayan ama size söylenecek çok şey vardı ve bunlar da beni de çok yakından ilgilendiriyordu ama ben sizi değil de asıl onları unuttum. Dostluğun büyüsü, aşkın büyüsünü ne zamandan beri unutturur oldu? Biliyorum ki bu işi biraz kurcalasam belki kusurlu olduğumu anlayacağım ve yiyip bitireceğim kendimi! Neyse, pek de önemli olmayan o kusuru unutalım ki bir daha işlemeyelim. Siz ki dostumsunuz, siz bile bilmeyin onu.</p>

  <p class="normal">Ama niçin burada değilsiniz siz? Bana yanıt verirdiniz, sapıtınca doğru yola getirirdiniz beni. Cécile’den söz ederdiniz bana, sevdiğimin sizin de dostunuz olduğunu anımsatır, böyle bir şey mümkünse eğer, onu sevmekten duyduğum mutluluğu pekiştirirdiniz. İtiraf edeyim ki, gönlümde uyandırdığı aşk, siz de açılmama izin verdiğinizden bu yana daha da değer kazandı gözümde. Size içimi dökmek, duygularımı size de düşündürtmek, duygularımı size emanet etmek anlatılamaz bir keyif benim için! Siz onları dinleme alçakgönüllülüğünü göstereli beri duygularımı eskisinden daha çok seviyorum sanki! Sonra size bakıyorum ve “Benim bütün mutluluğum onda gizli işte” diyorum.</p>

  <p class="normal">Durumumla ilgili olarak size anlatacağım yeni hiçbir şey yok. Ondan aldığım son mektup umudumu sürdürmemi sağlıyor ve güç veriyor bana ama gene de uzaklaştırıyor. Ancak gösterdiği nedenler öyle sevgi dolu, öyle temiz bir yürekten geliyor ki, siteme de şikâyete de imkân bırakmıyor. Söylediklerimi pek iyi anlayamayabilirsiniz ama siz niye burada değilsiniz? İnsan dostuna her şeyi söyler ama yazmaya cesaret edemez! Özellikle aşk sırları hassas bir meseledir ve bunlar böyle iyi niyete falan bırakılamaz. Bunları bazen kendi hallerine bıraksak bile gene de gözümüz üstlerinde olmalıdır hep, sığınacakları yeni yeri görmemiz gerekir. Gelin artık benim eşsiz dostum. Size ihtiyacım var gördüğünüz gibi. Ya bulunduğunuz yerde kalmanızı gerektiren binbir nedeni unutun ya da bana siz olmadan yaşamayı öğretin.</p>

  <p class="normal">Saygılar...</p>

  <p class="normal" p="sagnormal"><span class="ideitalik">Paris, 19 Ekim 17</span>**</p>

  <h2 class="h2baslik" id="calibre_toc_129">YÜZ ON DOKUZUNCU MEKTUP</h2>

  <p class="ortayazi"><span class="idebold">Madam de Rosemonde’dan Madam de Tourvel’e</span></p>

  <p class="normal">Ağrım sızım pek fazla güzelim ama size, o merak ettiğiniz konudan söz edebilmek için kendi elimle yazmaya çalışacağım bu mektubu. Yeğenim hâlâ insanlardan kaçıyor. Her gün birini gönderip halimi hatırımı sorduruyor ama defalarca rica etmeme rağmen kendisi hiç gelmedi. Artık hiç göremiyordum neredeyse, Paris’teydi sanki. Ama bu sabah hiç ummadığım bir yerde karşılaştım kendisiyle. Ağrılarım nüksedeli beri ayine gidemiyordum, bu sabah gittim ve orada karşılaştım onunla. Ve bugün öğrendiğime göre de dört gündür düzenli biçimde ayine katılıyormuş. Umalım sürdürsün bu işi.</p>

  <p class="normal">İçeri girince, gördü beni ve hemen yanıma geldi, daha iyi göründüğümü ve buna sevindiğini söyledi. Ayin başlamak üzere olduğundan pek bir şey konuşamadık; daha sonra konuşuruz, diyordum ama ben yanına gidemeden kayboldu ortadan. Sizden saklayacak değilim, biraz değişmiş gördüm onu. Ama güzelim, çok fazla meraklanmayın da sizi mantıklı biri bildiğime pişman etmeyin beni. Şunu da bilesiniz ki, sizi kesinlikle aldatmayı düşünmem ve üzüleceğiniz şeyleri de söylerim.</p>

  <p class="normal">Bir iyileşsem, yeğenim benden kaçmaya devam etse bile, ben odasına gidip göreceğim onu. Bu tuhaf ve büyük aşkın nedenini anlamaya çalışırım. Bu duruma biraz da sizin yüzünüzden düştü. Öğrendiklerimi size de aktarırım. Parmaklarım hareket etmediğinden kesiyorum burada mektubu artık. Hem Adelaide yazı yazdığımı öğrenirse bütün gece azarlar beni. Allahaısmarladık güzelim benim.</p>

  <p class="normal" p="sagnormal"><span class="ideitalik">...Şatosu, 20 Ekim 17</span>**</p>

  <h2 class="h2baslik" id="calibre_toc_130">YÜZ YİRMİNCİ MEKTUP</h2>

  <p class="ortayazi"><span class="idebold">Vikont de Valmont’dan Peder Anselm’e</span></p>

  <p class="normal"><span class="ideitalik">Saint-Honoré Sokağı’nda Feuillant Manastırı Rahibi</span></p>

  <p class="normal">Sizin tarafınızdan tanınma onuruna erişemedim henüz Mösyö, ancak Madam de Tourvel’in size çok güvendiğini ve sizin de gerçekten güvenilir biri olduğunuzu biliyorum. Bu nedenle sizden bir iyilikte bulunmanızı rica etsem, bunu bir saygısızlık kabul etmezsiniz umarım. Bu dileğim sizin kutsal mesleğinize de yaraşır olduğu gibi Madam de Tourvel’i de ilgilendirmektedir benim kadar.</p>

  <p class="normal">Bugün elimde bazı önemli evrak var ve ben bunları, Madam de Tourvel’i ilgilendirdiklerinden, başka kimseye vermek istemem, zaten doğru da olmaz bu. Ancak durumu kendisine bildirmenin bir yolunu bulamıyorum, belki nedenini söylemiştir size, bilemiyorum ama her koşulda benim söyleyemeyeceğim nedenlerle Madam de Tourvel mektuplaşmayı kesti benimle. Bu kararından dolayı da kendisini eleştirme hakkına sahip değilim, çünkü sonradan ortaya çıkan bazı şeyleri düşünemezdi elbette. Ben de beklemiyordum bunları ayrıca, insanüstü bir gücün iradesi olmaksızın bu işlerin ortaya çıkması da mümkün değildi zaten.</p>

  <p class="normal">Evet Mösyö, benim sizden ricam kendisine yeni kararlarımı bildirmeniz ve benimle bir an önce görüşmesini sağlamanızdır. Bu fırsattan yararlanarak kendisinden özür diler, bazı kusurlarımı affettiririm belki ve belki son bir fedakârlıkla beni onun nezdinde suçlu duruma düşüren bir yanılgı ya da hatanın son izlerini de silebilirim.</p>

  <p class="normal">Ve ancak bu kefareti ödedikten sonra, yıllarca işlediğim günahları size gelip itirafa cesaret edebilirim. Daha önemli ama maalesef daha zor başka bir barışma için de yardımınızı ancak o zaman isteyebileceğim sizden. Çok gerekli ve çok önemli yardımlarınızı benden esirgemeyeceğinizi umut edebilir miyim efendim? Zaafımı hoş görüp bana güç vereceğinizi ve çılgınca yürümek istediğim ancak utanç duyarak itiraf edeyim ki, henüz bilmediğim bir yolda yürümeme yardım edeceğinizi umabilir miyim?</p>

  <p class="normal">Hatalarını tamir etmek isteyen bir pişmanlığın sabırsızlığı içinde yanıtınızı bekliyorum ve size minnet ve şükranlarımla birlikte en derin saygılarımı sunuyorum. Âciz hizmetkârınız...</p>

  <p class="normal"><span class="ideitalik">Not:</span> Bu mektubumu Madam de Tourvel’e göstermeyi uygun bulduğunuz takdirde benim buna hiçbir itirazım olmaz. Kendisine yaşam boyu saygılı olmayı bir görev telakki ediyorum. Tanrı, benim ruhumu erdeme ulaştırabilmem için onun ruhunu gösterip örnek almamı istemiştir, hiçbir zaman unutmayacağım bunu.</p>

  <p class="normal" p="sagnormal"><span class="ideitalik">...Şatosu, 22 Ekim 17</span>**</p>

  <h2 class="h2baslik" id="calibre_toc_131">YÜZ YİRMİ BİRİNCİ MEKTUP</h2>

  <p class="ortayazi"><span class="idebold">Markiz de Merteuil’den Şövalye Danceny’ye</span></p>

  <p class="normal">Mektubunuzu aldım çok genç dostum ama teşekkür etmeden önce biraz haşlayacağım sizi ve bilesiniz ki kendinize bir çeki düzen vermezseniz yanıt alamazsınız bir daha benden. Sözlerime inanın ve bu yalakalığı bırakın. Kullandığınız sözcükler aşkı anlatmak için kullanılmadığı takdirde bayağı bir edebiyat olur. Dostluğun üslubu bu olabilir mi? Hayır dostum her duygunun kendine göre bir ifadesi vardır; uygun olmayan bir ifade kullanırsanız, iletmek istediğiniz düşünceyi gizlemiş olursunuz. Biliyorum, bizim hanımefendiler kendilerine söylenen her sözün bu bayağı edebiyat sözleri olmasını isterler, öteki türlüsünden anlamazlar ama sizin beni onlarla aynı kefeye koymamanızı beklemeye hakkım olduğunu sanıyordum. Belki de beni böyle yanlış tanımanıza gereğinden fazla içerlemiş olabilirim.</p>

  <p class="normal">Benim mektubumda sizinkinde bulunmayan iki şey var: İçtenlik ve yalınlık. Sözgelimi, söylemekte ne sakınca olabilir, sizi özledim, çok göreceğim geldi, keşke çevremde böyle tatsız tuzsuz insanlar olacağına hoşlandığım kimseler olsaydı da sıkıl-masaydım... gibi bir şey söylemek istediğinizde, kalkıyorsunuz, <span class="ideitalik">bana siz olmadan yaşamayı öğretin,</span> diyorsunuz. Yani siz günün birinde sevgilinize kavuşursanız, aranızda üçüncü kişi olarak ben olmasam yaşayamayacak mısınız? Ne ayıp! Ya çok çekici, çok güzel olduğu söylenen bayanlar bile sizden o kadar uzak ki onlar bile hatırlatamıyor sizi, demeniz! Yoksa Cécile’inizde de mi bir eksiklik sayıyorsunuz ben olmamayı? Bakın ne anlamlar çıkabiliyor sözlerinizden! Bırakın bu üslubu. Bugün herkes bu lafları o kadar çok geveliyor ki ağzında, artık tebrik için, övgü için bile değerleri kalmadı bunların. Yalnızca iş olsun diye kullanılan laflar bunlar, mektupların altına konan nâçiz kulunuz sözcükleri gibi oldu bunlar ve kimse yutmuyor.</p>

  <p class="normal">Dostum, bana mektup yazdığınızda kendi düşüncelerinizi, duygularınızı aktarın. Çünkü ben bu tür cümleler okumak istersem size hiç ihtiyaç duymam, moda romanlardan herhangi birini alır, orada bulurum bu sözleri. Mektubumda bir öfke kokusu sezseniz bile darılmayın. Saklayacak değilim, kızgınım size. Ama sizde bulduğum kusura kendim de düşmüş gibi gözükmemek için sizden uzak olmak da bu öfkeyi belki artırıyor, demeyeceğim. Uzakta olmanın bir etkisi olmadığı söylenemez; öyle sanıyorum ki siz, ne de olsa bir dava ile iki avukattan, belki o <span class="ideitalik">dikkatli</span> Belleroche’tan bile değerlisinizdir.</p>

  <p class="normal">Gördüğünüz gibi yanınızda olmadığım için şikâyetçi olmak şöyle dursun, şükretmeniz gerekir; yanınızdayken size hiç böyle bir şey söylemiş, böyle bir övgüde bulunmuş muydum? Sanırım sizin hastalığınız bana da geçti, ben de yalakalık yapmaya başlayacağım. Yok yok, ben gene içi dışı bir olmaktan vazgeçmeyeyim! Çünkü size duyduğum şefkatli dostluğa, bu dostluğun bende size karşı uyandırdığı ilgiye ancak böyle olursam daha kolay inandırırım sizi. İnsanın sizin gibi kalbini başka bir kadına vermiş bir dostu olması hoş bir şey doğrusu! Her kadın hoşlanmaz bundan ama ben hoşlanıyorum. Böyle olunca, insan kendini dostluğun zevkine daha rahat bırakıyor ve işin sonu kötüye varırsa ne olur diye düşünmüyor bence. Ben de sizin için, belki çok kısa sürede bir sırdaş olup çıktım. Ama siz de o kadar genç sevgililer seçiyorsunuz ki, ilk kez yaşlandığımı sezdiren siz oldunuz bana! Kendinize böyle uzun bir bağlılık, sebat yaşamı hazırlamakla çok iyi ediyorsunuz. Sevdiğinizin de böyle sadık biri olmasını canı gönülden dilerim.</p>

  <p class="normal">Bana yazdığınıza göre mutluluğunuzu geciktiren o <span class="ideitalik">sevecen ve onurlu gerekçelere</span> teslim olmakta haklısınız. Uzun süre direnemeyen kadınlar, hiç değilse kendilerini uzun süre savunabilmiş olmakla avunabilirler. Aşık olduğunu itiraf eden bir kadının artık tehlikede olduğunu bilmesi gerekir ve tehlikeden kaçamaması bağışlanmaz bir yanılgıdır, ancak Volanges daha çocuk, nasıl fark edebilir bu tehlikeyi? Siz erkekler bir kadın için erdem nedir, namusunu feda etmeye kalkışmak neye mal olur, anlayamıyorsunuz bunları! Ama biraz kafasını çalıştıran bir kadın, güçsüzlük belirtisi göstermekle yalnızca bir kabahat işlemiş olmakla kalmayacağını, kendine aynı zamanda büyük bir felaket de hazırladığını bilir. Düşünme fırsatını bulabilmiş bir kadının bu duruma düşmesi anlaşılabilecek bir şey değil.</p>

  <p class="normal">Bu düşüncelerimi tartışmaya kalkışmayın, beni size bağlayan özellikle bu düşüncedir. Siz beni aşkın tehlikelerinden kurtaracaksınız; şimdiye kadar ben siz olmadan da koruyabildim kendimi ama gene de bu yüzden size minnettar olmaya razıyım, böylece size olan sevgim artacak ve güçlenecektir.</p>

  <p class="normal">Evet sevgili Şövalyem, burada kesiyorum; Tanrı’ya emanet ediyorum sizi, Tanrı korusun.</p>

  <p class="normal" p="sagnormal">... <span class="ideitalik">Şatosu, 22 Ekim 17</span>**</p>

  <h2 class="h2baslik" id="calibre_toc_132">YÜZ YİRMİ İKİNCİ MEKTUP</h2>

  <p class="ortayazi"><span class="idebold">Madam de Rosemonde’dan Madam de Tourvel’e</span></p>

  <p class="normal">Benim sevgili kızım, bu mektubumla endişelerinizi, merakınızı gidermek isterdim ama üzülerek anlıyorum ki gidermek şöyle dursun, tam tersine artıracağım belki de! Gene de telaş etmeyin. Tehlikede değil yeğenim, hatta hasta olduğunu söylemek bile doğru değil. Ama hiç kuşkusuz olağanüstü günler yaşıyor. Bir şey anlayamıyorum, ancak biraz önce odasından çıkarken içimde bir hüzün duydum ve ürperdim. Bunlarla sizi üzmenin de yanlış olacağını biliyorum. Ne var ki bu konuları size açmadan da edemiyorum. Olanları anlatayım size ve her şeyi gördüğüm gibi aktaracağımdan da hiç kuşkunuz olmasın. O hüzünlü durumu o kadar etkiledi ki beni, seksen yıl daha yaşasam aklımdan çıkmaz.</p>

  <p class="normal">Bu sabah yeğenimin odasına gittim. Masasına oturmuş yazı yazıyordu ve çevresinde bir yığın kâğıt vardı; belli ki işi bu kâğıtlarlaydı. Çok dalmıştı işine, ben odanın ortasına kadar gittiğim halde kafasını kaldırıp bakmadı. Ama sonra fark edince hemen ayağa kalktı ve yüzündeki sıkıntıyı gidermeye çalıştığı gözümden kaçmadı. Ona daha dikkatle bakmamın nedeni belki de bu çabası yüzündendi. Saçlarını pudralamış değildi henüz ama yüzü çok solgundu ve halsiz görünüyordu, çok farklıydı yüzü. Bir zamanlar canlı ve neşeli bakan gözlerine bir hüzün, bir solgunluk çökmüştü. Aramızda kalsın ama onu o haliyle görmenizi istemezdim doğrusu. Çünkü insanı derinden etkileyen ve şefkatli bir acıma duygusu uyandıran bir hali vardı ki, bu da aşkın en tehlikeli tuzaklarından biridir.</p>

  <p class="normal">Gördüklerim beni çok üzdü tabii ki, hiçbir şeyin farkında değilmiş gibi konuşmaya başladım. Önce bir hal hatır sordum. Sağlığının iyi olduğunu söylemedi ama açıkça kötü de demedi. İnzivaya çekilmiş olmasından ve biraz tuhaf gözükmesinden yakındım ve bunları söylerken biraz şakacı bir üslup kullanmaya özen gösterdim. O ise ağır ve ölçülü bir tavırla karşılık verdi: “Bu da bir kusur, itiraf ediyorum ama öteki kusurlarla birlikte düzelir” dedi. İçerikten çok biçimdeki bir şey benim o yapmacık neşemi aldı götürdü, bir şakaya alınganlık gösterdiğini söyleyerek kapattım konuyu.</p>

  <p class="normal">Sonra sakin sakin, sağdan soldan konuşmaya başladık. Az sonra bana belki birkaç güne kadar bir iş için, <span class="ideitalik">hayatının en önemli işi</span> için Paris’e gideceğini söyledi. Bu işin ne olduğunu öğrenmekten, bu konunun bizi hiç arzu etmediğim halde dertleşmeye götürmesinden korktuğumdan hiçbir şey sormadım. Yalnızca biraz daha eğlenmesinin sağlığına iyi geleceği yolunda bir karşılık vermekle yetindim ve “Bu sefer, kalmanız için üstelemeyeceğim, çünkü ben dostlarımı kendi keyfim için değil, onların iyiliklerini düşünerek severim” diye de ekledim. Bu son derece basit ve sıradan sözler üzerine ellerime sarıldı ve kendinden geçerek konuştu: “Evet halacığım, size saygı ve sevgi hisleriyle dolu olan yeğeninizi sevin, söylediğiniz gibi onu kendi iyiliğini düşünerek sevin. Mutluluğu için endişe etmeyin. Yakında sonsuz bir rahatlığa kavuşacağını umuyor, siz hiç tasalanmayın ki rahatı kaçmasın. Bir kez daha söyleyin lütfen: Beni seviyorsunuz ve bağışlıyorsunuz, değil mi? Evet, siz bağışlarsınız beni, ne kadar yüce gönüllü olduğunuzu bilirim ben sizin ama bana darılmış olan bunca insanın da bağışlamasını nasıl umabilirim?” Konuşurken bana doğru eğildi, sanıyorum acılarını gizlemek istiyordu ama sesinden belliydi acı çektiği.</p>

  <p class="normal">O anda nasıl heyecanlandığımı anlatamam, oturduğum yerden hemen kalktım. Ürktüğümü fark etmiş olacak ki, durumunu daha da saklamaya çalıştı ve şöyle devam etti: “Özür dilerim, özür dilerim Madam, yapamıyorum, beceremiyorum, elimden gelmiyor, anlıyorum bunu, elimde olmadan kötü bir yola doğru sürükleniyorum. Çok rica ediyorum sizden, unutun bunları, yalnızca size olan derin saygımı, yalnızca onu hatırlayın. Yola çıkmadan önce saygılarımı sunmak amacıyla gene rahatsız ederim sizi.” Bu son sözleriyle artık yanından ayrılmamı istiyor gibiydi, ben de hemen ayrıldım odasından.</p>

  <p class="normal">Ne demek istemiş olduğunu şimdi düşünüyorum ve düşündükçe de daha beter, hiçbir şey anlamaz oluyorum. <span class="ideitalik">Hayatının o en önemli işi</span> neymiş acaba? Niçin benim kendisini bağışlamamı istiyor? Benimle konuşurken niçin kederlendi öyle? Bunları defalarca sorup, nedenlerini anlamaya çalıştım ama bulamadım. Sizinle ilgili bir şey de göremiyorum burada; ancak şunu biliyorum ki, aşkın gözleri dostluğun gözlerinden daha iyi görür, daha iyi anlar; bu nedenle yeğenimle aramda geçenleri size olduğu gibi, hiçbir şey saklamadan anlatmayı doğru buldum.</p>

  <p class="normal">Size bu uzun mektubumu yazmadan önce çok düşündüm, dört kez yeniden başladım. Daha da uzun olabilirdi ama çok yorgun hissediyorum kendimi.</p>

  <p class="normal" p="sagnormal"><span class="ideitalik">...Şatosu, 25 Ekim 17</span>**</p>

  <h2 class="h2baslik" id="calibre_toc_133">YÜZ YİRMİ ÜÇÜNCÜ MEKTUP</h2>

  <p class="ortayazi"><span class="idebold">Peder Anselme’den Vikont de Valmont’a</span></p>

  <p class="normal">Göndermek lütfunda bulunduğunuz mektubu aldım Mösyö Vikont. İstemiş olduğunuz gibi de dün, malum hanımın evine gittim. Kendisine bildirmemi emrettiğiniz konuyu açtım, nedenlerini anlattım. İlk kararlarından dönmek istemiyorlardı. Ama ben sizi görmeyi kabul etmemekle sizin gerçek mutluluğa kavuşmanıza engel olabileceklerini ve böylece Tanrı’nın bağışlayıcılığını da engelleyeceklerini söyledim. Bunun üzerine ikna oldular ancak bu görüşmenin son görüşme olması koşulunu ileri sürüyorlar. Önümüzdeki perşembe günü, yani ayın 28’inde evde olacaklarını size iletmemi emrettiler. Siz herhangi bir nedenle o günü uygun bulmadığınız takdirde kendilerine haber vermenizi rica ediyorum. Kabul edecekler mektubunuzu.</p>

  <p class="normal">Bununla birlikte Mösyö Vikont izninizle şunu da arz edeyim: Bana anlattığınız o güzel niyetlerinizi gerçekleştirmek amacıyla kendinizi bunlara bütünüyle adayabilmeniz için çok önemli nedenler olmazsa, görüşmeyi geciktirmeyin. Unutmayın ki Tanrı yoluna giriş anından yararlanmakta geciken kimse bu hakkın elinden alınması tehlikesiyle karşı karşıya kalır. Gerçi Tanrı’nın inayeti sonsuzdur ama Tanrı kullarına yardımda da adaletten ayrılmaz. Bağışlayıcı olan Tanrı bir intikam tanrısına dönüşebilir bir anda.</p>

  <p class="normal">Beni güveninizle onurlandırmaya devam ederseniz, emrettiğiniz anda size elimden gelecek her türlü hizmeti yapacağıma güvenebilirsiniz. Ne kadar çok işim olursa olsun en önemli görevim, kendimi adadığım kutsal rahiplik mesleğinin gereklerini yerine getirmektir. Hayatımın en güzel anı da Tanrı’nın yardımıyla emeklerimin meyve verdiğini gördüğüm an olacaktır. Biz günahkâr kulların elinden bir şey gelmez! Ancak sizi çağıran Tanrı her şeye kadirdir, siz sürekli ona kavuşma isteğinizi ve ben de sizi Tanrı’ya ulaştırma çabalarımı hep onun iyiliğine borçlu olacağız. Bu dünyada sürekli ve gerçek mutluluğun ancak kutsal dinimizde bulunabileceğine, o mutluluğu insanın kör tutkularıyla aramasının boş olduğuna Tanrı’nın yardımıyla inandıracağım sizi, umuyorum bunu. En derin saygılarımla...</p>

  <p class="normal" p="sagnormal"><span class="ideitalik">Paris, 25 Ekim 17</span>**</p>

  <h2 class="h2baslik" id="calibre_toc_134">YÜZ YİRMİ DÖRDÜNCÜ MEKTUP</h2>

  <p class="ortayazi"><span class="idebold">Madam de Tourvel’den Madam de Rosemonde’a</span></p>

  <p class="normal">Dün aldığım bir haber şaşkına çevirdi beni Madam. Bununla birlikte bu haberin sizi memnun edeceğini düşündüğüm için vakit geçirmeden bildirmeyi uygun buldum. Mösyö de Valmont artık ne benimle ne de aşkıyla ilgileniyormuş. Artık tek arzusu kendini dine verip gençliğinde işlediği günahları daha doğrusu yanılgıları bağışlatmakmış. Bu önemli olayı Peder Anselme’den öğrendim: Mösyö de Valmont ona bir mektup yazıp, kendisini yönlendirmesi ve bu arada da benimle görüştürmesi için ricada bulunmuş. Benimle görüşmek istemesinin en önemli nedeni öyle sanıyorum ki, mektuplarımı geri vermek isteği. Şimdiye kadar çok istemiş, ikna edememiştim kendisini bu konuda.</p>

  <p class="normal">Böyle olumlu bir değişiklik sevindirici tabii ki ve kendisinin dediği gibi bunda benim gerçekten bir katkım varsa övünmem gerekir. Ama niçin benim buna alet olmam gerekti? Niçin huzurumla ödüyorum ben bunun bedelini? Mösyö de Valmont’un mutlu olması için benim mutsuz olmam şart mıydı? Siz ki yüce gönüllüsünüz, merhametlisiniz, böyle yakındığım için bağışlayın beni. Tanrı’nın emirlerini sorgulamanın haddim olmadığını biliyorum ama Tanrı’mdan uzun süredir, kalbimdeki talihsiz aşkı yenme gücü vermesini diliyorum ve bunu benden esirgeyen Tanrı, istemeyen bir insana veriyor, güçsüzlüğüm beni yere sererken yardımsız bırakıyor.</p>

  <p class="normal">Ama bırakalım bu günahkârca isyanı. Evden kaçan oğul, eve döndüğünde babasından, evde kalan oğulun gördüğünden daha büyük ilgi ve iltifat görmemiş mi? Yüce Tanrı’m, kendisi söylemiyor mu bunu bize? Bize hiç borcu olmayan birinden biz neyin hesabını sorabiliriz? İnsanın bir şey istemeye, bu nedenle de erdemlerini göstermeye hakkı olabilir belki ama ben ne hakla isteyeceğim? Erdemimin lekesiz kalmasını Valmont’a borçlu değil miyim? Beni kurtaran odur. Ben şimdi onun uğrunda acı çektiğim için yakınacak mıyım? Hayır, benim acılarımın bedeli onun mutluluğuysa, bana düşen, acılarımı neşeyle karşılamaktır. Hepimizin babası olan Tanrı’ya elbet ve er geç dönecekti. Onu yaratan Tanrı tabii ki sever onu. Kendinden uzak kalsın, cehennemlik biri olsun diye yaratmadı ya bu sevimli varlığı! Cüretkâr ihtiyatsızlığımın cezasını çekmem gerekir şimdi. Madem ki onu sevmeme izin yoktu, görmemin de doğru olmayacağını bilmeliydim.</p>

  <p class="normal">Benim hatam, daha doğrusu talihsizliğim bu gerçeği uzun süre kabul etmiş olmamdır. Siz de tanığımsınız benim sevgili, saygıdeğer dostum. O fedakârlığa katlanmak zorunda olduğumu anladığımda katlandım ama bu fedakârlığın eksiksiz olabilmesi için Mösyö de Valmont’un payı olmamalıydı bunda. Açıkça söylemem gerekir ki, en büyük derdim budur benim. Ne katlanılmaz şeymiş şu gurur! Çektirdiğimiz acıları düşündürüp çektiklerimizi hafifletiyor! Yeneceğim bu boyun eğmeyen gönlümü, yeneceğim ve kibirlenmemeye alıştıracağım onu!</p>

  <p class="normal">Mösyö de Valmont’la görüşmek zor olacak benim için ama gönlüme söz geçirmek için razı oldum buna. Önümüzdeki perşembe geliyor. Kalbinde artık hiçbir yerim olmadığını, o etkinin artık tamamen kaybolduğunu, kendi ağzıyla söyleyecek bana elbet! Bana en küçük bir heyecan duymadan baktığını göreceğim. Ben de heyecanımı göstermemek için sürekli yere bakacağım. Defalarca isteyip alamadığım mektuplarımı, ilgisiz bir tavır içinde geri verecek bana. Bu mektupları bana gereksiz ve kendisini hiç ilgilendirmeyen kâğıt parçaları gibi geri verecek ve benim titreyen ellerim de utanç verici o emaneti alırken veren ellerin de hiç titremediğini hissedecek! Sonra onun uzaklaştığını ve bir daha dönmemek üzere uzaklaştığını göreceğim. Arkasından bakakalan gözlerim onun bir kez bile başını çevirip baktığını görmeyecek!</p>

  <p class="normal">Böyle aşağılanmak da varmış kaderimde! Hiç değilse bu bana ders olsa da ne kadar zayıf biri olduğumun farkına varsam! Evet onun artık bulundurmak istemediği mektupları ben alıp bir hazine gibi saklayacağım. O mektupları her gün bir kez daha okuma utancını bir ceza gibi göze alacağım, gözyaşlarımın son izlerini silinceye kadar okuyacağım. Onun mektuplarını da benim iç dünyamı bozan zehire karıştıkları için yakacağım. Nasıl bir şeymiş ki bu aşk, bizi bir zamanlar içine attığı tehlikeleri bile aratıyor! Karşımızdaki insanın gönlünde artık hiçbir izimiz kalmamış olsa bile gene de hissetmekten korkuyoruz bu duyguyu! Bizi kesinlikle utanç ve mutsuzluk arasında bir seçim yapmak zorunda bırakan, bazen ikisine birden sürükleyen bu uğursuz tutkudan kaçalım, erdemimizle değilse bile temkinli davranıp kaçalım.</p>

  <p class="normal">Bu perşembe günü ne kadar uzak daha! O acı veren fedakârlığı bir an önce yapabilsem de, nedenini de, kimin uğrunda yapıldığını da hemen unutabilsem! Onun gelecek olması sıkıntı veriyor bana, söz verdiğim için pişman oluyorum. Ne ihtiyacı vardı ki beni görmeye? Biz neyiz ki artık birbirimiz için? Beni gücendirdiyse, bağışlıyorum onu. Kusurlarını bağışlatmak istemesi de övgüye değer bir dilek, tebrik etmek gerekir onu bu nedenle. Daha da ileri gideyim ve ona benzemeye çalışacağımı söyleyeyim. Değil mi ki ben de aynı hatalara düştüm, ben de onun yoluna döneceğim. Ama benden kaçmak istiyorsa niçin işe beni aramakla başlıyor? İkimizin de her şeyden önce birbirimizi unutmak için çaba harcamamız gerekmez mi? Bundan böyle benim en büyük çabam hiç kuşkusuz onu unutmak olacaktır.</p>

  <p class="normal">İzin verirseniz sevgili dostum, bu zor işi başarabilmek için yanınıza geleceğim. Yardıma, teselliye ihtiyacım olursa, sizden başka hiç kimseden istemem bunları. Benim yüreğimin dilinden yalnızca siz anlıyorsunuz, onun söylediklerini yalnızca siz anlıyorsunuz. Sizin değerli dostluğunuz bütün yaşamımı dolduracaktır. Sizin vereceğiniz emeklere yardımcı olabilmek için ben de her güçlüğe göğüs gererim. Sizin yardımınızla da rahata, mutluluğa kavuşur, erdemli bir insan olurum. Bana yapacağınız iyiliklerin ödülünü de benim onlara değer biri olduğumu görerek alırsınız.</p>

  <p class="normal">Sanıyorum, çok abuk subuk şeyler anlattım bu mektupta. Yazarken çektiğim sıkıntıdan anlıyorum bunu. Bu mektupta utanç duyacağım şeyler varsa, merhametli dostluğunuzla örtün onları. Yalnızca buna güveniyorum ben. İçimdeki hiçbir duyguyu sizden saklamak istemem.</p>

  <p class="normal">Allahaısmarladık saygı değer dostum. Geleceğim günü ya- kında bildireceğimi umuyorum.</p>

  <p class="normal" p="sagnormal"><span class="ideitalik">Paris, 25 Ekim 17</span>**</p>
</body>
</html>
