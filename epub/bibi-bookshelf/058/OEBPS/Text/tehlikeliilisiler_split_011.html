<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tehlikeliilisiler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">DÖRDÜNCÜ BÖLÜM</h1>

  <h2 class="h2baslik" id="calibre_toc_135">YÜZ YİRMİ BEŞİNCİ MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Bana karşı direnebilme cesaretini göstereceğini sanan o şahane kadın yenildi sonunda işte sevgili dostum! Evet sevgili dostum, benim oldu o artık, tamamen benim oldu. Dünden beri bana vermediği bir şey kalmadı artık.</p>

  <p class="normal">Elde ettiğim mutluluk öylesine doldurdu ki içimi, değerini ölçemiyorum ama beni büyüleyen o çekiciliğe de şaşıyorum bir yandan. Hiç tatmamıştım böyle bir mutluluğu. Erdem, bir kadına güçsüzlüğüne teslim olduğu anda bile başka bir değer mi kazandırıyor, doğru mu bu acaba? Olamaz, kadınlarla ilgili masallardan çıkarılmış bu çocukça söze kulak asmayalım! Ustaca karşı koymayı beceremeyen ve hemen teslim olan bir kadın var mıdır? Ama ben sözünü ettiğim bu çekiciliği başka nerede buldum ki? Aşkın çekiciliği de değil bu. O şaşırtıcı kadının yanında, zaman zaman ödlek bir tutkuyu andıran zaaf anlarım olmadı değil ama ben her zaman bunları yenmeyi bildim ve kendi ilkelerime döndüm. Farz edelim ki dün olanlar beni umduğumdan daha çok kendimden geçirdi. O kadının ruhunda doğurduğum sarhoşluğun beni de sardığını farz edelim. Bu geçici yanılgının şimdi bitmiş olması gerekirdi, oysa hâlâ sürüp gidiyor. Saklayacak değilim, kendimi o yanılgıya koyuvermek çok hoş olacak benim için ama endişelendiriyor beni. Bu yaşımda, tıpkı okullu bir çocuk gibi, istemediğim, bana yabancı bir duygunun kölesi mi olacağım? Hayır, önce bu duyguyla mücadele etmeli, onu irdeleyip anlamalıyım.</p>

  <p class="normal">Şu da var ki, belki buldum bile nedenini! Her durumda bulmuş olduğumu düşünmek keyif veriyor. Çok isterdim doğru olmasını.</p>

  <p class="normal">Yanlarında bugüne kadar âşıklık rolünü ve işlevini sürdürdüğüm kadınları düşünüyorum. Ben onları kandırmayı ne kadar istediysem, onlar da kendilerini vermeyi o kadar istemişlerdir. Öyle ki, kışkırtıcı savunmalarıyla ilk adımların kendilerinden geldiğini pek unutturamayan birçok kadına karşı yalnızca yolun yarısını kendiliklerinden aşmış olanlara namuslu geçinen kadın demeyi alışkanlık haline getirmiştim.</p>

  <p class="normal">Bu kez, tersine, elde etmek istediğim kadının beni daha tanımadan, hakkımda kötü bir ön yargıya sahip olduğunu gör-düm ve bu düşüncesi, kinci ama doğruları da gören bir bayanın öğütleri, yazdıkları ve anlattıklarıyla iyice pekişmişti. Çok çekingen biriydi ve görgülü olduğu belli olan bir utanma duygusundan güç alıyordu. Erdeme olan sadakatiyle kendini dinin gereklerine vermiş ve iki yıl boyunca da hiç sarsılmamıştı inançları ve işte böyle bir kadın çeşitli gerekçelerle açıkça bazı etkinliklere girişti ve etkinliklerin hepsinin de amacı benden kurtulmak, beni uzaklaştırmaktı.</p>

  <p class="normal">Bu iş, benim eski maceralarımdaki gibi az ya da çok yararlı ve yararlanması kolay, övünülmesi zor basit bir teslim alma değil, tam bir zafer bu, zor bir savaşla, ustalıklı manevralarla erişilmiş bir zafer. Bu zaferi, yalnızca kendi emeğimle başardığım için, değerini gözümde daha da artırsam, şaşılır mı buna? Zaferi kazandığım anda fazladan bir zevk duyduysam, hâlâ da duyuyorsam bu zevki, bu da şan ve şeref kazanmış olmanın verdiği zevktir. Böyle olduğunu söylemek zevk veriyor, kurtarıcı oluyor, yoksa köle ettiğim kadının bir ölçüde kölesi olduğumu, mutluluğumun bütünüyle bende, kendi içimde olmadığını, bu mutluluğu bana yalnızca bir kadının tattırabileceğini kabul etmek zorunda kalırım ki, bu da çok gücüme gider doğrusu.</p>

  <p class="normal">Bu önemli işle ilgili olarak izleyeceğim yolu işte bu uyumlu düşüncelerle çizeceğim. Siz hiç merak etmeyin, o kadar da zincire vurdurmam kendimi, her şeye rağmen elimi kolumu keyfimce sallar, bu yeni bağları da koparıveririm gerekirse. Ve ben daha şimdiden, kalkmış ilişkimi keseceğim günden söz ediyorum size. Siz de bu hakkı benim hangi yollarla elde ettiğimi bilmiyorsunuz henüz. Okuyun ve aklın deliliğe yardım etmek isteyince ne hallere düştüğünü anlayın. Kendi söylediklerimi de aldığım yanıtları da dikkatle irdelerken; bunların hepsini olduğu gibi aktarıp sizi sevindireceğimi umuyorum.</p>

  <p class="normal">Bu mektuba iliştirilmiş iki mektubu<sup class="calibre2"><a href="../Text/tehlikeliilisiler_split_053.html#footnote-1206-42" id="footnote-1206-42-backlink">[42]</a></sup> okursanız, beni sevdiğime kavuşturması için kimi aracı seçtiğimi ve o yüce insanın da bizi birleştirmek için nasıl bir gayret gösterdiğini anlarsınız. Ayrıca şu da var: Eski alışkanlıklarımdan birine uyarak, gideceği yere varmadan ele geçirip okuduğum bir mektuptan öğrendiğime göre bizim namuslu geçinen dindar hanım artık unutulup terk edilmekten korkmuş ve bu düşünceyi bir türlü hazmedemeyerek temkinli davranmayı da unutmuş, gönlüne, beynine akıl almaz ancak ilgilenmeye değer duygu ve düşünceler üşüşmüş. İşte bu acil işleri hallettikten sonra dün yani nankör âşığın seçtiği 28 Ekim Perşembe günü, yaptıklarına pişman olmuş mahcup bir köle olarak evine gittim ve daha sonra da başımda zafer tacıyla ayrıldım oradan.</p>

  <p class="normal">Dünyadan elini eteğini çekmiş güzelimin evine akşam saat altıda vardım. El etek çekmiş diyorum çünkü döneli beri kapısı kimseye açılmıyor. Ben içeri girerken kalkmak istedi ama dizleri titriyordu, ayakta duramadı ve hemen oturdu. Beni getiren uşağın orada işi varmış ve hanımın canını sıktı bu durum. Uşak işini bitirip gidinceye kadar biz karşılıklı hal hatır sorup biraz sohbet ettik. Ama ben her anı çok değerli bir zamandan hiç yitirmemek için bulunduğumuz yeri iyice kolaçan ettim ve zafer kazanacağım yeri o anda belirledim. Daha da iyi bir yer belirleyebilirdim. Bir sedir vardı odada ama sedirin tam karşısına evin efendisinin resmi asılmıştı, itiraf edeyim ki korktum. Böyle tuhaf bir kadınla birlikteyken ne olacağı belli olmaz, gözü tesadüfen o tarafa ilişti mi bu kadar emek boşa gidiverir bir anda. Sonunda başbaşa kaldık ve hemen konuya girdim.</p>

  <p class="normal">Ziyaretimin nedenlerini Peder Anselme’in mutlaka söylemiş olması gerektiğini kısaca anlattıktan sonra bana insafsızlık edildiğinden yakındım ve özellikle de küçümsenen biri gibi görülmenin çok ağırıma gittiğini ısrarla belirtmeye çalıştım. Bu düşünceleri kabul etmeyeceğini biliyordum ancak tahmin edeceğiniz gibi bu kadarla yetinmek niyetinde değildim. Benden çekinmesini, korkmasını, rezalete meydan vermeyi göze alarak kaçmasını, mektuplarıma karşılık vermemesini, onları okumaya bile tenezzül etmeyişini, kısacası bütün yaptıklarını tek tek saydım. Bunların yanlış olduğunu kanıtlamaya girişecekti tabii ki ve ben de anında sözünü kesmeyi görev bildim. Ayrıca bu kabalığımı bağışlatmak için de yaltaklanıyormuş gibi yaptım: “Güzelliğiniz yüreğimin en derin yerine nüfuz ederken sanır mısınız ki, erdeminizden de etkilenmedim? Size yaklaşma arzusuyla yanıp tutuşurken buna layık biri olduğumu düşünmüştüm. Aynı fikirde olmadığınız için kınamıyorum sizi ama ben o hayalleri kurmuş olmanın cezasını çekiyorum” dedim. Karşılık vermedi, sustu, ben devam ettim. “Ben, Madam, ya sizin gözünüzde aklanmak ya da beni her şeye rağmen kabahatli buluyorsanız, özür dilemek için geldim. Siz benim hayatımı güzelleştirmeyi reddettiğinizden beri benim için yaşamanın ne değeri var? Hiç değilse bağışlayın da kalan günlerimi acılar içinde geçirmeyeyim.”</p>

  <p class="normal">Burada bir karşılık vermek ister gibi oldu: “Görevlerim izin vermiyordu...” ve görevinin gereği olan bu yalanın sonunu getirmek oldukça zordu, bitiremedi bir türlü. Ben çok sevecen bir tavırla sordum: “Demek doğru bu, kaçmışsınız benden!” “Oradan uzaklaşmak zorundaydım.” “Beni de yanınızdan uzaklaştırmak istiyorsunuz, öyle mi?” “Öyle gerekiyor” “Ebediyen?” “Mecburum.” Söylemeye bile gerek yok ki bu kısa konuşmada o namuslu geçinen sevdalı kadının sesi pürüzlüydü, gözlerini de yere çevirmişti ve kesinlikle bana bakamıyordu.</p>

  <p class="normal">Cansız bulduğum bu sahneye can vermek istedim. Sinirlenmiş gibi ayağa kalktım ve şöyle dedim: “Madem ki sözünüzden dönmüyorsunuz, ben eski sözüme döneceğim. Ayrılırız Madam, hem de sizin istediğinizden daha fazla ayrılırız ve o zaman eserinize bakıp övünürsünüz.” Beklemediği bu sitemli konuşmaya biraz şaşkınlık içinde karşılık vermek istedi: “Kararınız...” dedi. Ben şiddetli bir tepki göstererek, “Verdiğim karar üzüntümden geliyor” dedim. “Siz benim mutsuz olmamı istediniz. Bu isteğinizi fazlasıyla gerçekleştirdiniz, kanıtlayacağım bunu size.” “Ben sizin mutlu olmanızı istiyorum” dedi. Sesinden son derece heyecanlı olduğu belliydi. Hemen dizlerine kapandım ve bildiğiniz o acıklı sesimle “Zalim!” diye bağırdım. “Sizin payınızın bulunmadığı bir mutluluk, mutluluk olabilir mi benim için? Sizden uzaktayken, nerede bulabilirim mutluluğu ben? Hiçbir yerde! Hiçbir zaman bulamam!” İşi bu noktaya kadar götürürken ne yalan söyleyeyim gözyaşlarımın da yardımcı olacağını umuyordum. Ama ne oldu bilmem, bir türlü ağlayamadım ve nedeni belki de her işte zahmetli, sürekli bir dikkat göstermek zorunda kalmamın bir sonucudur.</p>

  <p class="normal">Bereket versin anında düşündüm ki, bir kadını etki altına almak istediğinizde hiçbir çareye başvurmaktan çekinmemek gerekir. Onu etkili bir hareketle şaşırtırsak gönlünde bir iz, özellikle de bizim için uygun ve elverişli bir iz kalması için yeterlidir bu. İşte bu düşünceyle, madem ki duyarlık gösteremiyorum, hiç değilse yıldırayım dedim ve bu amaçla yalnızca sesimi değiştirerek devam ettim konuşmaya: “Evet, ayaklarınıza kapanmışken yemin ediyorum: Ya sizi elde ederim ya ölürüm.” Bunları söylememle birlikte bakışlarımız da birleşti. O mahcup kadın acaba gözlerimde ne gördü ya da ne gördüğünü sandı? Büyük olasılıkla korkarak ayağa kalktı. Ben kollarımı beline dolamıştım, kurtuldu ve kaçtı. Ben de yakalamak için hiçbir şey yapmadım çünkü çok iyi biliyordum ki, çok canlı hüzün sahneleri uzarsa ya gülünçleşir ya da insanı gerçekten trajik şeyler yapmaya zorlar ve benim de hiç böyle bir şeye niyetim yoktu doğrusu. O kaçarken ben de usulca ama onun duyabileceği bir sesle, “Peki, ölüm o halde!” dedim.</p>

  <p class="normal">Ayağa kalktım, bir süre sessiz kaldım ama sanki ben iste-miyormuşum da gözlerim kendiliğinden kayıyormuş gibi ürkek ve ürkünç bir bakış attım. Aslında şaşkın, ne yaptığını bilmez biri gibiydi halim ama hiçbir şeyi kaçırmıyor, her şeyi gözlemliyordum. Sıkıntılı hali, çok hızlı soluk alıp vermesi, bütün bedeninin kaskatı kesilmiş olması, yarı kalkık kollarının titremesi, kısaca her şeyi, üzerinde tam da istediğim etkiyi bırakmış olduğumu gösteriyordu ama aşkta işin tamama ermesi ancak çok yakın olmakla mümkündür, oysa biz çok uzaktık birbirimizden. Yakınlaşmam gerekiyordu ve bunu başarabilmem için olabildiğince çabuk bir biçimde yatışmış gibi gösterdim kendimi. Bu tavrım biraz önceki şiddet sahnesinin etkilerini yatıştırabilir ancak azaltamazdı.</p>

  <p class="normal">Geçiş durumunda şöyle konuştum: “Ne talihsiz insanmışım! Bütün yaşamımı sizi mutlu etmeye adamayı düşünmüştüm, mutluluğunuzu bozdum. Şimdi kendimi feda edeyim ve siz mutlu olun diyorum, gene huzurunuzu kaçırıyorum.” Sonra kendime hâkim olmaya çalışır gibi ciddi bir tavırla şunları söyledim: “Affedersiniz Madam, aşkın fırtınalarına hiç alışık olmadığım için heyecanlarımı gizleyemiyorum. Kendimi böyle koyuvermem bir kusursa bile, bunun son kez olduğunu düşünün. Endişe etmeyin lütfen, üzülmeyin.” Bunları söylerken fark ettirmeden yanına yaklaşıyordum. Ürken sevgilim de, “Üzülmememi, telaş etmememi istiyorsanız, rahat durun biraz siz de” dedi. Ben de “Peki! Söz veriyorum” dedim. Ve sonra daha alçak bir sesle, “Evet, büyük çaba göstermek gerekir ama herhalde uzun sürmez” dedim. Bir an sessiz kaldım sonra şaşkın, sıkıntılı bir tavırla konuşmamı sürdürdüm: “Ben buraya size mektuplarınızı iade etmek için gelmiştim değil mi? Alın onları lütfen. Ben bu fedakârlığa da katlanmalıyım. Cesaretimi kırabilecek bir şey bırakmayın bende.” Cebimden o değerli tomarı çıkarıp, “İşte mektuplarınız” dedim. “Bana dost olduğunuzu söyleyip beni aldatan mektuplarınız. Alın beni hayata bağlayan bu mektupları. Alın ve beni ebediyen uzaklaştıracak ayrılığın başladığını kendiniz bildirmiş olun.”</p>

  <p class="normal">Çekingen ve âşık kadın bu sözler üzerine hissettiği o şefkatli endişeye iyice teslim etti kendini ve “Neyiniz var Mösyö de Valmont?” diye sordu. “Buraya kendi iradenizle mektuplarımı geri vermek amacıyla gelmemiş miydiniz? Bu sonuca kendi düşüncelerinizle varmamış mıydınız? Benim görevlerim gereği vermiş olduğum kararı sizin onaylamanız da gene kendi düşüncelerinizin eseri değil miydi?” “Evet, sizin verdiğiniz karar benim de karar vermeme neden oldu.” “Nedir kararınız peki?” “Sizden ayrıldıktan sonra derdime derman olabilecek tek işi görmek.” “Cevap verin, yapmak istediğiniz nedir?” Ve tekrar kollarıma alıp sıktım, kesinlikle hiç direnmedi. Böylece kendinden geçip, görevlerini falan unuttuğunu görünce heyecanının derecesini, gücünü anladım, işi kendimden geçmeye kadar götürmeyi göze aldım ve şöyle konuştum: “Siz, tapılası kadın, gönlümde doğurduğunuz aşkın ne olduğunu kesinlikle anlamamışsınız. Benim sizi nasıl bir hayranlıkla sevdiğimi, bu duygunun benim için hayatımdan da değerli olduğunu hiç bilemeyeceksiniz anlaşılan! Tanrı’dan size rahat, mutlu bir yaşam bağışlamasını diliyorum! Beni yoksun bıraktığınız o mutlulukla dolsun günleriniz! Gönülden ettiğim bu duaya karşılık siz de bir pişmanlık gösterin hiç değilse, bir damla gözyaşı akıtın, bilesiniz ki son fedakârlığımdır bu ve en acısı, en ağırı da değildir. Elveda.”</p>

  <p class="normal">Bunları söylerken kalbinin hızla attığını hissediyordum. Yüzü değişiyor, hıçkırıklarla boğulacak gibi oluyordu ama öyle sel gibi akmıyordu gözyaşları, sıkıntıyla dökülüyordu âdeta. Ve işte o zaman gitmek, oradan uzaklaşmak ister gibi yaptım. Engelledi beni coşkulu bir tavırla. “Hayır, hayır, dinleyin beni!” dedi. “Bırakın beni” diye karşılık verdim. “Dinleyeceksiniz beni, dinlemenizi istiyorum.” “Kaçmalıyım, kaçmam gerekir sizden!” “Hayır!” diye bağırdı. Ve bağırmasıyla kollarıma atılması da bir oldu. Daha doğrusu bitkin bir halde düştü kollarıma. Elde ettiğim bu zafere henüz pek inanmadığımdan korkmuş gibi davrandım ve aynı anda da onu, zafer alanım olarak gözüme kestirdiğim yere doğru götürdüm, daha doğrusu sürükledim. Kendine geldiğinde artık boyun eğmiş, mutlu fatihine teslim olmuş bir kadındı.</p>

  <p class="normal">Buraya kadar sevgili dostum, sanırım sizin onaylayacağınız bir yöntemle gördüm işimi. Savaşın asıl kurallarından hiç sapmadım ve sanıyorum gene sizin de fark ettiğiniz gibi tıpkı öteki savaşa benziyor bu savaş da. Bu nedenle beni bir Turenne ya da Friedrich gibi görün ve öyle karar verin hakkımda. Sürekli zaman kazanma peşinde olan düşmanı savaşmak zorunda bıraktım. Ustalıklı manevralarla alanı kendim seçtim, çarpışmayı istediğim gibi yönlendirdim. Düşmanı kandırdım ve onda korkulacak bir şey olmadığı izlenimi uyandırdım, sığınmış olduğu yerde baskın yaptım ona ve hemen vuruşmaya başlamadan önce de korkuttum, hiçbir şeyi rastlantıya bırakmadım, yendiğim takdirde kazancımın büyük olacağını, yenilirsem de kendimi kurtarabileceğim yolları güvence altına almadan saldırmadım. Savaş açarken de arkamda, önceden elde ettiklerimi koruyabileceğim, çekileceğim bir yeri hazır tutmayı da ihmal etmedim. Sonuç olarak yapılabilecek olanın en iyisini yaptığımı sanıyorum. Ama şimdi korkuyorum ve sanıyorum ben de, Capua’da kendini zevk ü sefaya kaptıran Hannibal gibi gevşeyiverdim. Daha sonraki gelişmeleri anlatayım şimdi.</p>

  <p class="normal">Bu tür büyük olaylar araya gözyaşı, umutsuzluk, dövünme karışmadan geçiştirilemez ve ben de bekliyordum bunları. Önce daha fazla utanma, sıkılma ve kendini toparlama gibi bir durum gözlemledim. Şaşırtmadı bu beni ve her iki durumu da namuslu geçinen kadın tavırları olarak yorumladım. Yalnızca mekânın gereklilikleri gibi kabul ettiğim bu çok hafif farklara aldırış etmeden ben de herkesin geçtiği o avutma yolunu tuttum. Bu işte de genel kuralların geçerli olduğunu ve bedende uyandırılacak nazların yürekteki duyguya yardımcı olacağını, tek bir eylemin bin sözden hayırlı olacağını düşünüyordum ancak burada sözü de ihmal etmiyordum. Ne var ki müthiş bir dirençle, aşırılığından çok biçimi yüzünden korkunç bir dirençle karşılaştım.</p>

  <p class="normal">Taş gibi hareketsiz, oturmuş, yüzünde en küçük bir değişiklik hissedilmeyen bir kadın düşünün. Sanki düşünmüyor, dinlemiyor, işitmiyor, hareketsiz gözlerini bir noktaya dikmiş, sürekli ağlıyor. Ben konuşurken hep bu haldeydi Madam de Tourvel işte. Ama ben bir okşama hareketi, son derece masum bir hareketle bile dikkatini çekmek istesem, artık bütün duygularını yitirmiş gibi görünen o kadın anında bir ürperti geçiriyor, tıkanıyor, hıçkırıyor, çığlıklar atıyor ancak anlaşılır tek sözcük çıkmıyordu ağzından.</p>

  <p class="normal">Bu krizler, her seferinde daha da şiddetli bir biçimde birkaç kez geldi. Özellikle de sonuncusu çok şiddetli oldu ve gerçekten çaresiz bıraktı. Kazandığım zaferin hiçbir anlamı olmadığını düşünerek korktum. Beylik laflar etmeye başladım ve bir keresinde de şöyle dedim: “Beni mutlu ettiğiniz için mi böyle umutsuzsunuz?” Bu lafım üzerine o tapılası kadın bana döndü, yüzünde gene bir pişmanlık belirtisi vardı ama o meleksi görünümünü kazanmıştı tekrar. “Mutlu mu ettim?” dedi. Cevabı tahmin ediyorsunuzdur. “Siz mutlusunuz şimdi öyle mi?” dedi. Minnet ve şükran dolu ifademi daha da güçlendirdim. “Demek ben mutlu ettim sizi!” dedi. Kendisine övgüler düzdüm ve sevgi dolu sözler söyledim. Ben böyle konuşurken o gerilimli hali geçti, gevşedi ve koltuğuna yığıldı. Cesaret gösterip elini tuttum, direnmedi. “Hissediyorum, bu düşüncenin beni avuttuğunu ve rahatlattığını hissediyorum” dedi.</p>

  <p class="normal">Takdir edeceğiniz gibi bu yola bir kez girince geri dönmedim bir daha. Asıl tutulması gereken yol da buymuş. Bir deneyeyim, ikinci bir başarı daha gelir mi diye düşündüm. Önce direnç gördüm, daha önce olup bitenleri, düşünüp çekindim biraz ama gene mutluluk sözcüğünü yardıma çağırdım ve olumlu etkilerini de gördüm. O sevecen kadın, “Haklısınız!” dedi, “Benim bundan böyle bu yaşama katlanabilmem ancak sizi mutlu etmekle mümkündür. Kendimi sizi mutlu etmeye adıyorum. Ben sizinim artık. Bundan böyle benden ne bir direnç göreceksiniz ne de bir pişmanlık sözü duyacaksınız ağzımdan.” İster saflık deyin ister yüce gönüllülük deyin, işte böyle bütün güzelliklerini bağışladı bana, mutluluğumu paylaştı ve daha da artırdı. Tam ve karşılıklı bir esrime oldu bizimkisi. Hayatımda ilk kez zevkten sonra da geçmedi sarhoşluğum. Kollarından ayrılır ayrılmaz, ayaklarına kapandım, onu ebediyen seveceğime dair yeminler ettim. Gerçekten düşündüklerimi söylediğimi de itiraf ediyorum. Ayrıyken bile sürekli onu düşünüyordum, bundan kurtulabilmek için çok zorladım kendimi.</p>

  <p class="normal">Niçin burada değilsiniz siz şimdi? Burada olsaydınız bu çabalarımın büyüsüne, ödülün büyüsünü de katardınız ve dengelerdiniz durumu. Ama beklemekle de bir şey kaybetmiş olmuyorum değil mi? Geçen mektubumda önerdiğim o anlaşmayı kabul edeceğinizi umuyorum. Gördüğünüz gibi üstlendiğim işleri yerine getiriyorum. Gene söz verdiğim gibi dönüşünüzde her şey epey ilerlemiş olacak, zamanımın bir bölümünü size ayıracağım. Biraz acele edin de şu sıkıcı, ayak bağı olan Belleroc-he’u uzaklaştırın artık. O tatlılığı bile yavan Danceny’yi bırakın da benimle, yalnızca benimle ilgilenin. Siz o köyde böyle nasıl meşgulsünüz ki, bir yanıt bile yazmıyorsunuz bana! Size çıkışmak istiyorum aslında ama mutluluk insana bir hoşgörü veriyor. Ayrıca tekrar âşıklarınız arasına katılmakla yeniden kaprislerinize boyun eğmem gerektiğini de unutmuyorum. Ancak siz de şunu unutmayın ki, yeni âşık eski dostluk haklarından hiçbirini kaybetmeye razı değildir.</p>

  <p class="normal">Gene eskisi gibi Allahaısmarladık... <span class="ideitalik">Evet Allahaısmarladık Meleğim! Sana aşkın bütün öpücüklerini gönderiyorum.</span></p>

  <p class="normal"><span class="ideitalik">Not:</span> Biliyor musunuz, Prevan bir ay hapis yattıktan sonra birliğinden ayrılmak zorunda kalmış. Bütün Paris bu konuyu konuşuyor şimdi. Aslında işlemediği bir suçun cezasını çekiyor adam. Siz de tam bir başarı kazandınız bu işte!</p>

  <p class="normal" p="sagnormal"><span class="ideitalik">Paris, 29 Ekim 17</span>**</p>

  <h2 class="h2baslik" id="calibre_toc_136">YÜZ YİRMİ ALTINCI MEKTUP</h2>

  <p class="ortayazi"><span class="idebold">Madam de Rosemonde’dan Madam de Tourvel’e</span></p>

  <p class="normal">Size daha önce yanıt vermek istiyordum yavrum ama son mektubu yazarken hissettiğim yorgunluktan sonra ağrılarım gene başladı, o yüzden son günlerde kolumu kullanamıyorum. Yeğenimle ilgili olarak verdiğiniz güzel haberlere bir an önce teşekkür edip candan kutlamak istiyorum sizi. Elbette Tanrı’nın bir lütfu vardır bu işte. Yeğenime doğru yolu göstererek sizi de kurtarmış. Evet yavrum, sizi yalnızca denemek isteyen yüce Tanrı’m gücünüz tükendiğinde yardıma geldi. Önce isyankâr olmuş olabilirsiniz ama şimdi şükretmelisiniz ona. Anlamadığımı sanmayın. Keşke bu kararı önce siz vermiş olsaydınız ve Valmont’un kararı da bunun bir sonucu olsaydı. Böylesi kesinlikle daha iyi olurdu sizin için. Öyle sanıyorum ki daha insanca ifade edersek, biz kadınların, bir tekini bile gözden çıkarmak istemediğimiz haklarımız daha iyi korunmuş olurdu o zaman. Ama asıl büyük amaçlara erişilmişse, bu gibi hafif düşüncelerin ne önemi olabilir? Fırtınadan kurtulmuş birinin, kurtulma çarelerini kendim seçmedim diye yakındığı görülmüş, duyulmuş mudur?</p>

  <p class="normal">Benim sevgili kızım, sizi korkutan acıların yakında hafiflediklerini hissedeceksiniz. Bu acılar hafiflemeseler ve de hep oldukları gibi kalsalar bile, bunlara dayanmak suçun, kendi kendinden nefret etmenin vereceği pişmanlıklara dayanmaktan kolay olduğunu gösterir hiç değilse size. Önemli sandığım bu öğütleri size önceden verseydim bir işe yaramazdı. Aşk bağımsız bir duygudur, temkinli olmak önüne geçebilir belki ama yenemez onu. Bir kez doğdu mu, ya bütün yaşamını sürdükten sonra ya da tamamen umut kesildikten sonra ölür ancak. Şimdi sizin hiçbir umudunuz kalmadığından düşündüklerimi özgürce dile getirme cesaretini gösteriyorum ben de. Artık umudu kalmamış bir hastayı korkutmak zalimliktir, onu avutmak, oyalamak gerekir ama hastalığı yeni atlatmış birine ne gibi tehlikeler geçirdiğini söyleyip, aydınlatmak gerekir onu ki bir daha muhtaç olduğu ihtiyatlı tavrı bırakmasın, kendisine yararlı olabilecek öğütleri dinlesin.</p>

  <p class="normal">Siz beni kendinize hekim olarak seçtiğinize göre ben de sizinle hekim gibi konuşacağım ve şunu söylüyorum size: Şimdi hissettiğiniz bazı önemsiz rahatsızlıklar için de ilaç gereklidir belki ancak bunlar şimdi kurtulmuş olduğunuz o ürkütücü hastalıkla karşılaştırıldığında birer hiçtir. Ayrıca dostunuz olarak, mantıklı bir kadının dostu olarak şunu da söyleme cüretini göstereceğim: Başınıza gelmiş olan başlı başına bir felakettir, özellikle de kimi sevdiğiniz düşünülürse büyük bir felakettir bu. Benim, yeğenimi kusurlarını göremeyecek kadar çok sevdiğimi bilirsiniz. Yakışıklı, hoşsohbet bir delikanlıdır, övülmeye değer başka birçok üstün özellikleri daha vardır ama söyledikleri doğruysa eğer, kadınlar için tehlikesiz biri de değilmiş, kötülükleri dokunuyormuş kadınlara, onları ayartmakla kalmayıp, adlarını kötüye çıkarmaktan da hoşlanırmış. Siz onu yola getirebilirdiniz, inanırım buna. Ayrıca hiç kuşku yok ki, böyle bir iyiliği de hak etmiş bir insandır ama bugüne kadar birçok kadın onu yola getirmiş olmakla övünmüştür ve umutları boşa çıkmıştır. Bu yüzden sizin de bunu denemek ve sonrasında da böyle belirsiz bir çareye başvurmak zorunda kalmamanız bence çok daha hayırlı olmuştur.</p>

  <p class="normal">Şimdi, güzelim şöyle düşünün: Birçok tehlikeyle karşılaşabilirdiniz, karşılaşmadınız ve üstelik vicdanınız rahata kavuştu ve içiniz de rahat edecek, bu kadarla da bitmeyecek, Val-mont’un din ve ahlâk yoluna dönmesine neden olduğunuzdan da mutlu olabileceksiniz. Bence bu iş daha ziyade sizin cesur bir tavırla karşı koymanızla gerçekleşmiştir. Bir an bir zaaf gösterseydiniz hiç kuşkum yok ki, yeğenim hayatı boyunca o günahkâr insan olarak kalacaktı. Ben böyle düşünüyorum, sizin de böyle düşünmenizi isterim. Siz bu düşüncelerle biraz avunursunuz, ben de sizi daha çok sevmek için yeni nedenler bulurum.</p>

  <p class="normal">Pek yakında döneceğinizi söylüyorsunuz, sevgili kızım, bekliyorum sizi. Gelin, mutluluğunuzu, huzurunuzu burada yitirdiniz, gene burada bulun. Annenize, kendisinin de, sizin de yüzünüzü kızartacak hiçbir şeyiniz olmayacağı konusunda verdiğiniz sözü tuttunuz. Gelin ve burada annenizi ne kadar sevindirdiğinizi görüp siz de sevinin.</p>

  <p class="normal" p="sagnormal"><span class="ideitalik">...Şatosu, 30 Ekim 17</span>**</p>

  <h2 class="h2baslik" id="calibre_toc_137">YÜZ YİRMİ YEDİNCİ MEKTUP</h2>

  <p class="ortayazi"><span class="idebold">Markiz de Merteuil’den Vikont de Valmont’a</span></p>

  <p class="normal">19 tarihli mektubunuzu yanıtsız bırakmamın nedeni zamansızlık değildi Vikont, yalnızca kızmıştım. O mektupta söyledikleriniz aklı başında bir insanın söyleyebileceği sözler değildi. Bu nedenle ben de ses çıkarmayıp unutmuş gözükmeyi daha doğru bulmuştum. Ama madem, siz gene o mektuptan söz ediyor, o düşüncelerde diretiyorsunuz, benim suskunluğumu da kabullenme olarak anlıyorsunuz, düşüncelerimi açıkça dile getireyim.</p>

  <p class="normal">Ben bazen tek başıma bütün bir sarayı doldurabileceğimi sanmışımdır. Ama bir saray kadını olma düşüncesi asla uygun gelmemiştir bana. Bunu bildiğinizi sanıyordum. En azından bundan böyle bilmediğinizi söyleyemezsiniz ve getirdiğiniz önerinin bana ne kadar komik geldiğini kolayca tahmin edebilirsiniz. Ben bir güzelliği üstelik yeni tattığım bir güzelliği feda edip sizinle ilgilenecekmişim! Hem de nasıl bir ilgi! Bir <span class="ideitalik">köle</span> gibi boyun eğip, ulu efendimin yardımlarını bekleyerek... Sözgelimi o melek gibi kadın Madam de Tourvel’in <span class="ideitalik">tattırdığı büyüleyici çekicilik</span>’ten bıkıp biraz oyalanmak istediğinizde ya da o <span class="ideitalik">kendine bağlayıcı</span> Cécile’in hakkınızdaki izleniminin tehlikeye düşmesinden korktuğunuzda, gönül indirip bana gelecek, aslında pek hararetli olmayan ama gene de ilgisiz kalınmayacak zevkler arayacaksınız. Sizin o paha biçilmez iyiliklerinize ender olarak kavuşacağım ama gene de yetecek bana bunlar, benim mutluluğuma!</p>

  <p class="normal">Söyleyecek bir şey yok, kendinizi beğenme konusunda pek zenginsiniz ama ben de bu konuda o kadar mütevazı değilimdir. Kendime şöyle bir bakıyorum, o kadar da düşkün olduğumu sanmıyorum. Bir kusur olabilir bu ama size şunu söyleyeyim ki benim başka bir çok kusurum daha vardır.</p>

  <p class="normal">Özellikle de mutlaka bilmenizi istediğim bir kusurum var. O sizin <span class="ideitalik">okullu, yavan</span> bir tatlılığı olan çocuk diye andığınız Danceny öyle hava atıp durmuyor. Yalnızca beni düşünüyor. O yaşta nasıl sevmek gerekirse, öyle seviyor. Ben de, varsın yirmi yaşında deneyimsiz bir çocuk olsun, zararı yok, beni mutlu etmekte, bana zevk tattırmakta sizden daha yararlı olur diye düşünüyorum. Ayrıca şunu da söyleyeyim size: Böyle bir fanteziye gerek duyup üstüme bir ortak getirirsem, en azından şu durumda sizi seçmem büyük olasılıkla.</p>

  <p class="normal">Siz de şimdi bu düşüncemin nedenlerini soracaksınız, değil mi? Her şeyden önce hiçbir nedeni olmayabilirdi: Keyfim nasıl isterse öyle davranırım, sizi seçebilirim de dışlayabilirim de, kim ne karışır buna? Ancak gene de saygılı davranıp gerekçe göstereceğim size. Öyle sanıyorum ki, sizi aşırı bir fedakârlıkta bulunmaya zorlamış olurdum. Benden bir minnettarlık beklemeye kalkışacağınıza hiç kuşkum yok ancak ben asıl sizin bana minnettar olmanız gerektiğini sanıyorum! Gördüğünüz gibi sizin düşünceleriniz ve benim düşüncem hiç uymuyor birbirlerine ve bunları birbirlerine yakınlaştırmak da bir hayli zor gözüküyor. Bu duygu ve düşüncelerimi de sık sık değiştireceğime hiç ihtimal vermiyorum. Kendimde bir düzelme görürsem, söz veriyorum haberdar edeceğim sizi durumdan. O zamana kadar başka çareler aramaya bakın kendiniz için. Öpücüklerinizi de kendinize saklayın, onları kullanabileceğiniz daha iyi yerler var!</p>

  <p class="normal">Gene <span class="ideitalik">eskisi gibi Allahaısmarladık,</span> diyorsunuz. Öyle sanıyorum ki siz eskiden daha bir değer verirdiniz bana ve böyle üçüncü dereceden rollere uygun görmezdiniz beni ve özellikle benim evet dememi bekler, razı olduğuma ondan sonra inanırdınız. Bu nedenle izin verin de ben size eskisi gibi değil de şimdi olduğu gibi Allahaısmarladık diyeyim.</p>

  <p class="normal">Kölenizim sizin sayın Vikont.</p>

  <p class="normal" p="sagnormal"><span class="ideitalik">...Şatosu, 31 Ekim 17</span>**</p>

  <h2 class="h2baslik" id="calibre_toc_138">YÜZ YİRMİ SEKİZİNCİ MEKTUP</h2>

  <p class="ortayazi"><span class="idebold">Madam de Tourvel’den Madam de Rosemonde’a</span></p>

  <p class="normal">Hayli geciken yanıtınız ancak dün elime geçti Madam. Ben benim olsaydım, mektubunuz anında öldürürdü beni ama şimdi başka biri sahip bana ve o başka biri de Mösyö de Valmont. Gördüğünüz gibi sizden hiçbir şey gizlemiyorum. Beni dostluğunuza değer bulmasanız bile şunu biliniz ki sizi aldatmak benim için dostluğunuzu yitirmekten beterdir. Şu kadarını söyleyeyim ki ben Mösyö de Valmont’un ya ölmesine ya da mutlu olmasına neden olacaktım ve onu mutlu etmeyi daha doğru buldum. Bununla övünüyor değilim ama bir suç işlemiş olduğumu da sanmıyorum. Durumu bildiriyorum size yalnızca.</p>

  <p class="normal">Mektubunuzu, mektubunuzda dile getirdiğiniz acı gerçekleri okurken ne hale geldiğimi tahmin etmişsinizdir. Ama sanmayın ki içimde bir pişmanlık belirdi ve bundan böyle duygularım da, tuttuğum yol da değişecektir... gerçi onulmaz acılar çekiyorum ama parçalanan kalbim bu acılara dayanamaz artık, diye düşünüp korktuğum anlarda bile, “Valmont mutlu ya!” diyorum içimden. Bu düşünce bütün üzüntülerimi dağıtıyor, daha doğrusu neşeye çeviriyor.</p>

  <p class="normal">Ben, bundan böyle yeğeninize adadım kendimi, bu dünyayı da öteki dünyayı da yitirdim onun uğrunda. Bütün duygu ve düşüncelerimin merkezinde o var şimdi. Benim yaşamam onun mutluluğu için elzem olduğu sürece bir değeri olacak yaşantımın ve dolayısıyla talihli kabul edeceğim kendimi. Bir gün gelir düşünceleri değişirse... o zaman da hiçbir yakınma ve sitem gelmeyecek benden ona. Cesaret gösterip o anı daha şimdiden gördüm ve nasıl davranacağıma karar verdim.</p>

  <p class="normal">Mösyö de Valmont, günün birinde benim adıma da leke getirir diye korktuğunuzu söylüyorsunuz. Anlamanız gerekir ki böyle bir kötülük etmesi beni artık sevmediği anlamına gelir. O beni sevmedikten sonra duyacağım boş eleştiriler ne ilgilendirir beni? Benimle ilgili olarak karar verebilecek tek insan odur. Nasıl ben yalnızca onun için yaşıyorsam, anılarım da onun kalbinde kalacaktır ve o zaman, “O kadın beni gerçekten seviyormuş!” derse eğer ben o zaman aklanmış ve ödülümü almış olurum.</p>

  <p class="normal">Yüreğimi olduğu gibi açtım size, Madam. Böyle açıkça konuşmam beni gözünüzden düşürürse, yıkımdır bu benim için. Ancak birtakım yalanlardan medet umup sevginize yaraşır biri olmaktansa, o yıkıma da katlanırım. Bir zamanlar bana yaptığınız iyilikleri anladığım için size kalbimi bütünüyle açmayı bir borç bildim kendim için. Tek bir sözcük daha ekleyecek olursam, gene de kendimi sevginize değer görmek gibi bir gurura kapıldığım gibi bir anlam çıkarabilirsiniz bundan. Oysa ben şimdiki durumumu düşünüp sevginizi kesinlikle hak etmemiş olduğumu anlıyorum.</p>

  <p class="normal">Saygılarımla Madam, naçiz ve itaatkâr hizmetkârınız...</p>

  <p class="normal" p="sagnormal"><span class="ideitalik">Paris, 1 Kasım 17</span>**</p>

  <h2 class="h2baslik" id="calibre_toc_139">YÜZ YİRMİ DOKUZUNCU MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Neydi güzelim o son mektubunuzdaki acı, iğneleyici alaylar öyle? Tabii ki farkında olmadan ne suç işlemişim ki bu kadar öfkelenmişsiniz siz? Siz daha razı olmadan benim peşin peşin sizi razı olmuş gibi kabul ettiğimi söylüyorsunuz. Bana öyle geliyor ki, herkes için boşu boşuna böbürlenmek sayılabilecek bir durum ikimiz arasında yalnızca güvenden kaynaklanan bir haktır ve güvenin de dostluğa ya da aşka bir zararı olabileceğini hiç düşünmemiştim. Ne zamandan beri böyle bu acaba? İçgüdümüz bizi her zaman aradığımız mutluluğun yanında olduğumuz yanılgısına düşürür. Ben de isteklerime umudu katarken o içgüdüye kapılmıştım ama siz sabırsızlığımdan kaynaklanan bir durumu gururuma mal ediyorsunuz. Böyle zamanlarda kuşkulanmanın bir saygı gereği olduğunu bilmez değilim ama bu kuşku yalnızca iş olsun diye duyulur ve aslı yoktur. Aramızda böyle önemsiz ayrıntılara dikkat etmeyi uygun bulmamanın hakkım olduğunu sanıyordum.</p>

  <p class="normal">Ayrıca bana sorarsanız istediğinizi doğrudan doğruya, özgürce söylemek eski bir ilişkinin gücüne dayanıyorsa çoğu zaman aşkı kaçıran o tatsız tuzsuz yalakalıktan çok daha değerli-dir. Benim tuttuğum yolu doğru bulmam belki de içimde uyandırdığı hatıraların benim için çok değerli olmasından geliyor. Ancak bu böyledir diye de sizin başka türlü düşündüğünüzü görmek çok ağır geliyor bana.</p>

  <p class="normal">Tek hatam bu olabilir ancak. Yoksa şu dünyada benim sizden üstün tutacağım bir kadın bulunacağına inanacağınızı, hele hele benim değerinizi bilmeyeceğimi düşünebileceğinizi hiç aklım almıyor. Aynaya bakmışsınız ve o kadar da düşkün olmadığınızı görmüşsünüz. Gayet tabii, ayna yalan mı söyleyecekti size yani? Peki ama benim hiçbir biçimde sizin hakkınızda öyle düşünmeyeceğimi anlamanız bu kadar zor muydu?</p>

  <p class="normal">O tuhaf düşünceyi nasıl edindiğinizi bir türlü anlayamıyorum. Sanırım benim başka kadınları övmeye cesaret etmemle az ya da çok ilgili bu. Size Madam de Tourvel ya da küçük Volanges’dan söz ederken, <span class="ideitalik">canım, melek gibi, insanı bağlıyor</span> gibi sözcükler kullanmış olmamı yüzüme vuruyorsunuz. Bilmiyor musunuz ki insan böyle sözleri düşünmeden söyler; dilin ya da kalemin ucuna öylesine geliverir işte. Bu sözcükleri bir kadını nitelemek amacıyla kullandık diye o kadın gözümüzde çok değerli olmuştur anlamına mı gelir bu? Hayır. Biz o kadından söz ederken kendimiz ne durumdaydık, işte onu gösterir ancak. Ayrıca değil mi ki ben onlardan herhangi birine bu kadar tutulmuşken bile sizi böylesine istiyordum. Değil mi ki sizi her ikisinden de üstün tuttuğumu açıkça söylüyorum. Değil mi ki bizim eski ilişkimizin tazelenmesi ancak o iki ilişkinin zararına gerçekleşebilirdi. Bana sitemde bulunmanız için bir neden göremiyorum.</p>

  <p class="normal">Daha önce tatmadığım bir çekicilik, demiştim, buna da biraz alınmış gibisiniz. Ama bu sözlerin de suç olmadığını kolayca kanıtlayabilirim. Her şeyden önce, “Daha önce tatmadığım”, “Bana daha güçlü gelen” demek değildi ki! Sizin her gün taze, her gün ateşli bir biçimde verebileceğiniz zevklerden üstün bir zevk var mıdır? Ben yalnızca o çekiciliğin benim henüz tatmadığım türden olduğunu söylemek istemiştim. Herhangi bir değer biçmeye çalışmadım ona. O zaman söyledim, gene söylüyorum, bu çekicilik ne olursa olsun, çarpışırım onunla ve yenmeyi de başarabilirim. Çok zor olmayan bu iş size sunulmaya değer bir armağansa eğer, daha da fazla çaba gösteririm bunun için.</p>

  <p class="normal">Cécile’e gelince, ondan söz etmeye gerek görmüyorum. Unutmamışsınızdır tabii, siz istediğiniz diye ilgilendim onunla. Uzaklaştırmak için de izninizi bekliyorum. Onun saf ve körpe olduğunu söylemiş olabilirim, ayrıca onun insanı <span class="ideitalik">bağlayan</span> bir yanı olduğunu sanmıştım. Ne yapalım ki kendi eseri güzel görünüyor insana ama hiçbir biçimde dikkat çekecek kadar bir kararlılık ve tutarlılık yok bu kızda.</p>

  <p class="normal">Ve şimdi sevgili dostum, sizin adaletinize, sizden vaktiyle gördüğüm yardımlara, o zamandan beri aramızdaki bağları güçlendirmiş güvene ve uzun, mükemmel dostluğa sığınarak soruyorum: Bana karşı bu insafsızlığınızı hak ettim mi ben? Ama siz ne zaman isterseniz, bir ödülle bütün haksızlıklarınızı unuttura-bilirsiniz! Bir şey söyleyin, o zaman göreceksiniz ki, ne bağlılık ne de çekicilik kalacak! Bir gün değil, bir dakika bile durmam. Ayaklarınızın dibine, kollarınıza uçuverir ve kalbimin gerçek sultanının siz olduğunu bin kez ve bin biçimde gösteririm.</p>

  <p class="normal">Allahaısmarladık sevgili dostum. Yanıtınızı büyük bir sabırsızlıkla bekliyorum.</p>

  <p class="normal" p="sagnormal"><span class="ideitalik">Paris,</span> 3 <span class="ideitalik">Kasım 17</span>**</p>

  <h2 class="h2baslik" id="calibre_toc_140">YÜZ OTUZUNCU MEKTUP</h2>

  <p class="ortayazi"><span class="idebold">Madam de Rosemonde’dan Madam de Tourvel’e</span></p>

  <p class="normal">Niçin güzelim artık kızım olmak istemiyorsunuz? Artık aramızda her tür haberleşmenin kesileceğini bildirir gibisiniz sanki, niçin? İşin nereye gittiğini ben kendiliğimden anlamadım diye mi cezalandırmak istiyorsunuz beni? Yoksa sizi isteyerek üzdüğümden mi kuşkulanıyorsunuz? Hayır, ben sizin içinizi bilirim, böyle düşünemezsiniz benim hakkımda. Benim şimdi çektiğim üzüntünün nedeni de zaten kendimden çok sizi düşündüğümdendir.</p>

  <p class="normal">Ah, benim genç dostum! İçim yanarak söylüyorum bunu size, siz çok sevimli bir insansınız, aşkın sizi mutlu edeceğini sanmayın sakın. Mutluluk getireceğine inandığı o duyguyla sonunda mutsuzluğa düşmemiş olan anlayışlı ve duygulu bir kadın var mıdır bu dünyada? Erkekler elde ettikleri kadının değerini bilebilirler mi hiç?</p>

  <p class="normal">Gerçi tuttukları yolda tutarlı ve sevgilerinde dürüst olan çok erkek vardır ama bunlar arasında da yürekleri bizim yüreğimiz gibi çarpan kaç kişi çıkar? Onların sevgisinin de bizim sevgimize benzediğini sanmayın güzel kızım! Aslında onlar da bizim hissettiğimiz coşkuyu hisseder tabii ki, hatta bizden daha fazla coştukları olur ama bizim içimizde hiç eksik olmayan bir şefkat duygusu uyandıran ve sevdiğinden başkasını düşünmeyen o hassas ilgiyi doğuran endişeli telaşı tanımazlar. Erkek mutluluğa kavuştum diye, kadın ise mutluluğa kavuşturdum diye sevinir. Çok derin olmasına rağmen gene de dikkat edilmeyen bu fark, her ikisinin de birbirleriyle olan bütün ilişkilerini etkiler. Birinin zevki arzuları doyurmak, ötekininki ise özellikle arzuları doğurmaktır. Hoşa gitmek biri için yalnızca başarının bir yolu, öteki içinse başarının ta kendisidir. Kadınlar hoppalıkları yüzünden çok eleştirilmiştir ama tavırları da kendilerini beğendirme isteklerinin ölçüsünü biraz kaçırmış olmalarından başka bir şey değildir ve dolayısıyla bu isteğin de ne kadar gerçek olduğunu gösterir. Nihayet özellikle aşkın belirlediği bu çok özel zevk erkekte yalnızca olsa olsa başka bir kadının belki zayıflatacağı ama kesinlikle yok etmeyeceği bir zevkin derecesini artırmaya yarayan bir tercihtir. Bu derin duygu, kadınlarda ise başka bir isteği yok etmekle kalmaz, doğadan da güçlüdür, doğanın egemenliğinden kurtulur ve kesinlikle haz doğacağı sanılan bir yerde bile ancak bir nefret ve tiksinti duymalarına yol açar.</p>

  <p class="normal">Bu söylediklerime uymayan az ya da çok bazı istisnaların bu genel gerçeklerle çatışıp onları çürütebileceklerini sanmayın! Halk yalnızca erkeklerde sadakatsizlikle ihaneti aynı kefeye koymuyor... söylediklerimi doğrulamaz mı bu? Bu yüzden pek böbürlenirler ama aslında utanmaları gerekirdi. Kadınlar arasındaysa sadakatsizliği ve ihaneti önemsemeyen, türümüzün yüz karası ahlâksız kadınlar kendi kendilerini aşağı görmekten kurtaracağını umdukları her çareyi doğru bulurlar.</p>

  <p class="normal">Güzel kızım benim, size bunları anlatırken şu noktanın altını çizmek istiyorum: Aşk bize her zaman ebedi ve kusursuz bir mutluluk hayal ettirir, böyle bir mutluluk getireceğini vaat ederek kandırır bizi. Söylediklerimi bilirseniz bu boş hayallere karşı donanımlı olursunuz diye düşündüm. O umut insanı aldatır ve içinde öylesine yer eder ki ona veda etmek zorunda olduğunuzu anladığınız zaman bile yitirmezsiniz onu. Bu hayal bir kalbe her zaman aşkla birlikte gelen o gerçek acıları artırdığında bile kaptırırsınız kendinizi ona. Benim şimdi yapabileceğim tek şey üzüntülerinizi hafifletmeye ya da bunların sayısını azaltmaya çalışmaktır. Bir derdin devası yoksa, hekime düşen o dertle birlikte yaşayabilmenin yolunu göstermektir. Ben sizden yalnızca şunu rica ediyorum: Unutmayın ki bir hastaya acımak onu ayıplamak demek değildir. Ayrıca biz kim oluyoruz ki birbirimizi ayıplayacağız? Yargılamak içimizi okuyan Tanrı’nın hakkıdır yalnızca ve ben öyle sanıyorum ki Tanrı’m da bizlere bir baba gibi baktığından, bir yığın erdem adına bir güçsüzlüğü bağışlar elbet.</p>

  <p class="normal">Ama yalvarırım size kızım, güçten çok tam bir cesaretsizlik belirtisi olan sert kararlardan koruyun kendinizi. Hayatınızın şimdi başka birinin elinde olduğunu söylüyorsunuz ama unutmayın ki dostlarınızın da hakları vardır sizin üstünüzde ve bu haklarından vazgeçmezler. Siz de bu dostlarınızı düş kırıklığına uğratamazsınız.</p>

  <p class="normal">Allahaısmarladık sevgili kızım. Sizi çok seven annenizi ara sıra da olsa hatırlayın, onun sizi her zaman sevdiğinden ve her şeyden çok sizi düşündüğünden kuşkunuz olmasın.</p>

  <p class="normal" p="sagnormal">... <span class="ideitalik">Şatosu, 4 Kasım 1</span>7**</p>

  <h2 class="h2baslik" id="calibre_toc_141">YÜZ OTUZ BİRİNCİ MEKTUP</h2>

  <p class="ortayazi"><span class="idebold">Markiz de Merteuil’den Vikont de Valmont’a</span></p>

  <p class="normal">Hele şükür Vikont! Bakın bu kez memnunum sizden işte! Şimdi dostça, arkadaşça konuşalım: O istediğiniz anlaşmanın sizin için de benim için de gerçekten bir delilik olacağını gösterebileceğimi sanıyorum.</p>

  <p class="normal">Evet, bir erkekle kadını birleşmeye götüren tek şey zevktir ama zevk, aralarında bir ilginin ortaya çıkması için yeterli değildir. Aşktan önce iki kişiyi birbirine çeken istek vardır, ancak bu istek geçtikten sonra onları birbirinden uzaklaştıran tiksinti ortaya çıkar. Bu bir doğa yasasıdır. Ancak aşkla değişebilir. Ne var ki âşık olmak da her zaman elimizde olan bir şey değildir. Buna karşılık her zaman da gereklidir. Bu nedenle bir tarafın âşık olması yeterlidir. Böylece zorluk azalıyor, daha doğrusu büyük bir zarar vermiyor. Bir taraf sevme mutluluğunu tadarken, öbür taraf da beğenilme mutluluğunu tadıyor. Gerçi beğenilmek sevmek kadar hoş değildir ama işin içine aldatma zevkini de katarsanız denge sağlanır ve her şey yoluna girer.</p>

  <p class="normal">Ama söyleyin Vikont, ikimizden hangimiz ötekini aldatma işini üstlenecek? Hikâyeyi bilirsiniz: Hani iki üçkâğıtçı kumar oynuyorlarmış, ikisi de birbirinin ne malın gözü olduğunu anlayınca, “Olmaz” demişler, “ikimiz de bir iş çıkaramayız, yarı yarıya ödeyelim kâğıtların parasını da bırakalım oyunu!” Sonra kalkmışlar masadan. Biz de onları örnek alalım Vikont ve zaman kaybetmeyelim, vaktimizi başka bir şeye harcarız, daha işe yarar.</p>

  <p class="normal">Burada size benim çıkarımın sizin çıkarınızla örtüştüğünü, öfkeye kapılmadığımı ve kapris yapmadığımı kanıtlamak için aramızda kararlaştırdığımız ödülü alacağınızı söylüyorum. Tek bir gece olduktan sonra birbirimize fazlasıyla yeterli geleceğimizi çok iyi anlıyorum ve o geceyi geçip gitmiş olmasından üzüntü duyacağımız kadar güzelleştiririz kesinlikle. Ancak unutmamamız gerekir ki mutluluk için böyle bir üzüntü gereklidir. Bir an kapılacağımız hayalin, ne kadar tatlı olursa olsun kalıcı olabileceğini ummayalım.</p>

  <p class="normal">Görüyorsunuz ki ben de iyi niyetli çabalarımı sürdürmeye çalışıyorum, hem de siz sözünüzü tutmadığınız halde. Hani o melek gibi dindar kadının ilk mektubunu verecektiniz bana! Bilmiyorum hâlâ korumak istiyor musunuz o kadını siz, yoksa benimle konuştuklarınız yalnızca lafta kaldı ve yaptığımız pazarlığın koşullarını unuttunuz belki! Her durumda ben şimdiye kadar hiçbir şey alabilmiş değilim. Ya ben yanılgı içindeyim ya da o şefkatli dindar daha pek çok mektup yazacaktır. Yalnız kaldığında ne yapar? Herhalde akıllılık edip de eğlenmez. Görüyorsunuz, istesem daha çok şey söyleyebilirim size ama son mektubumda biraz öfke saçtığımı hatırlıyorum da o yüzden bu mektubu biraz daha sessiz geçiştirip durumu telafi etmek istiyorum.</p>

  <p class="normal">Şimdi Vikont bir dileğim var sizden ve bu sizin için de benim için de yararlı olacaktır: En az sizin kadar istediğim anı erteleyelim ve Paris’e dönüşümü bekleyelim. Çünkü her şeyden önce burada gerekli özgürlük ortamını bulamayız. Ayrıca ben de durduk yerde riske atmış olurum kendimi: O asık suratlı Bel-leroche artık kopuyor benden ama kazara bir kıskançlığa kapı-lıverirse yeniden dönmek isteyebilir bana. Şimdi beni sevmek için boşuna didinip duruyor. Öyle ki, onu okşamalarımla bunaltıyorum ve bunu yalnızca ihtiyattan değil biraz da muzipliğimden yapıyorum. Ama bu arada anlamanız gerekir ki burada sizin için bir fedakârlık falan yapılmıyor. Her ikimiz de sadakatsizlik etmeliyiz ki işin büyüsü daha da artsın.</p>

  <p class="normal">Biliyor musunuz, bazen biz böyle şeylere mi kalacaktık, diye düşünüyorum! Birbirimizi sevdiğimiz günlerde, ki aşktı bizimkisi, mutluydum ben ve siz de mutluydunuz... ama ne gereği var o mutluluktan söz etmenin? Geri gelmez artık! Hayır, ne derseniz deyin, geri gelmez artık. Her şey bir yana ben sizden bazı fedakârlıklar isterim ve bunlar kesinlikle mümkün değildir sizin için. Ayrıca mümkün olsa da istemezsiniz. Benim böyle fedakârlıklara değip değmeyeceğim de başka bir sorun tabii, ikincisi, nasıl bağlanacaksınız siz? Hayır, aklımdan bile geçirmek istemem böyle bir şeyi. Gerçi şimdi size mektup yazmak büyük bir zevk benim için ama birdenbire kesmek daha iyi galiba. Allahaısmarladık Vikont.</p>

  <p class="normal" p="sagnormal">... <span class="ideitalik">Şatosu, 6 Kasım 17</span>**</p>

  <h2 class="h2baslik" id="calibre_toc_142">YÜZ OTUZ İKİNCİ MEKTUP</h2>

  <p class="ortayazi"><span class="idebold">Madam de Tourvel’den Madam de Rosemonde’a</span></p>

  <p class="normal">İyilikleriniz yüreğimin en derin yerine kadar işledi Madam. Kabul ettiğimde, onları kirleteceğimden, saygısızlık edeceğimden korkmasam, teslim ederdim kendimi onlara. Nasıl bir alınyazım varmış ki, yardımlarınızın benim için ne kadar değerli olduğunu gördüğüm anda artık onları hak etmediğimi de anlıyorum! Hiç değilse bir cesaret gösterip size ne kadar minnettar olduğumu söyleyeyim. Özellikle de sizin gibi erdemli bir insanın bizim güçsüzlüklerimizi görüp, bize, dertlerimizi paylaşacak kadar acımasına hayranım. Bu tavrınızın büyüsü insanı o kadar etkiliyor ki aşkın yüceliğinin yanında bile gücünü ve çekiciliğini yitirmiyor.</p>

  <p class="normal">Ama artık mutlu olmama yetmeyen bir dostluğu hak ediyor muyum ben? Öğütleriniz için de aynı şeyi söyleyeceğim. Değerlerini çok iyi anlıyorum ama onları tutmayı başaramıyo-rum. Ben şu anda eksiksiz bir mutluluk yaşarken nasıl inanmam eksiksiz mutluluğa? Evet, erkekler sizin dediğiniz gibiyse gerçekten onlardan kaçmamız ve nefret etmemiz gerekir ama Valmont hiç benzemiyor onlara! Aşk onda da çok şiddetli bir tutku, sizin dediğiniz gibi bir taşkınlık oluyor ama onun bir inceliği, saygılı bir düşünceli yanı var ki her şeyin ötesine geçiyor bu! Siz beni seversiniz ve sıkıntılarımı paylaşmak istersiniz. Dolayısıyla mutlu olduğum için sevinmeniz gerekir. Ben mutlu-luğumu aşka borçluyum. Özellikle de sevdiğim insanın değerini düşündükçe mutluluğum da artıyor! Siz yeğeninizi, belki kusurlarını göremeyecek kadar sevdiğinizi söylüyorsunuz, değil mi? Ah! Siz onu benim tanıdığım kadar tanısaydınız! Ben onu taparcasına sevdiğim halde gene gerektiği kadar sevemiyorum. Evet, hayatında bazı yanılgılara düşmüş olabilir, kendi de kabul ediyor bunu zaten ama gerçek aşkı onun kadar hisseden başka bir insan var mıdır? Daha ne söyleyeyim size? O aşkı bir yürekte nasıl çarpıyorsa, öyle hissediyor.</p>

  <p class="normal">Siz bunları da <span class="ideitalik">aşkın bizi yanılgıya düşürerek hayal ettirdiği boş şeyler</span> olarak görürsünüz. Böyle olsaydı, Valmont, benden isteyebileceği bir şey kalmadıktan sonra bile daha sevecen, daha çok seven, daha coşkulu biri olur muydu? Eskiden onda bir hesap kitap, bir ölçü, bir denge kaygısı gördüğümü itiraf ediyorum. Çok ender durumlarda vazgeçtiği o haline bakardım da, kendisiyle ilgili olarak duyduğum asılsız ve abartılı söylentilere istemeye istemeye inandığım olurdu. Ama artık kendimi tutku ve heyecanlarıma bırakmaya fırsat bulduktan sonra her arzumu seziyor. Bilinmez ki belki de birbirimiz için yaratılmıştık biz! Onun mutluluğunu sağlayacak olan belki de bendim! Bu bir yanılgıysa, bu yanılgı bitmeden öleyim! Hayır, hayır, ben onu bütün kalbimle, taparak sevmek için yaşayacağım. Niçin sev-meyecekmiş beni? Hangi kadını benden daha çok mutlu edebilir o? Ve ben kendimden biliyorum ki doğrulan bu mutluluk en güçlü bağdır, gerçekten bağlayan tek bağdır. Evet aşkı yücelten, kutsal kılan, Valmont’un ruhu gibi şefkatli, yüce bir ruha değer kılan işte o hoş duygudur.</p>

  <p class="normal">Allahaısmarladık benim sevgili, saygıdeğer ve beni seven gerçek dostum. Daha uzun uzun yazmak isterdim ama yazamıyorum. Şimdi gelecek o, söz vermişti, başka bir şey düşünmem mümkün değil. Böyle söylediğim için darılmayın! Siz benim mutlu olmamı istemez misiniz? Şu anda öyle büyük bir mutluluk içindeyim ki yetemiyorum buna.</p>

  <p class="normal" p="sagnormal"><span class="ideitalik">Paris, 7 Kasım 17</span>**</p>

  <h2 class="h2baslik" id="calibre_toc_143">YÜZ OTUZ ÜÇÜNCÜ MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Neymiş bu fedakârlıklar, sevgili dostum, ödülünün beni size beğendirmek olduğunu bilmeme rağmen gene razı olamayacağım o fedakârlıklar? Söyleyin hele bir onları, bir an duraksadığımı görürseniz, o zaman izin size, vermeyin o ödülü. Siz şu son zamanlarda benim ne kadar kötü olduğumu düşünüyorsunuz ki hoşgörülü olduğunuz bir anda bile, duygularımdan ve enerjimden kuşkulanıyorsunuz? Elimden gelmeyecek ya da kabul edemeyeceğim fedakârlıklar! Demek siz beni iyice tutkun, boyunduruk altına girmiş biri gibi görüyorsunuz. Demek benim giriştiğim işi başarmak istememin nedenini bu işin ucundaki kadına çok fazla değer vermeme bağlıyorsunuz? Allah’a şükür ki, henüz o duruma düşmüş değilim, kanıtlayabilirim bunu size. Evet, Madam de Tourvel’i kırma pahasına da olsa kanıtlayabilirim. Ondan sonra bir kuşkunuzun kalmaması gerekir.</p>

  <p class="normal">En azından ilginç biri olduğu inkâr edilemeyecek bir ka- dınla bir süre ilgilenmiş olmayı bir suç gibi gördüm, bir rahatsızlık duydum bundan. Bu işe kendimi biraz fazla kaptırmış olmamın nedeni belki de ölü sezona rast gelmiş olmasıdır. Bugünlerde bile yalnızca onunla ilgileniyorsam şaşırtıcı bir şey aramamak gerekir bunda. Bakın, şehir daha yeni yeni uyanıyor. Ayrıca düşünün ki, üç aylık emeğimin meyvesini toplamaya başlayalı şunun şurasında bir hafta bile olmadı. Aslında, benim bu kadar değerli olmayan ve daha da kolay elde ettiğim kadınlarla daha fazla birlikte olduğum olmuştu ama siz bir şey dememiştiniz.</p>

  <p class="normal">Bu işe bu kadar önem vermemin gerçek nedenini öğrenmek ister misiniz? Söyleyeyim size: Bu kadının yapısında bir çekingenlik var. Önceleri mutluluğundan sürekli kuşkulandı ve bu kuşku onu tuhaf biri yapmaya yetiyordu: Bu yüzden ben de bu yoldaki gücümün nereye kadar gidebileceğini daha yeni yeni anlayabiliyorum ve doğrusunu söylemek gerekirse çok da merak ediyorum bunu; insanın eline fırsat öyle sanıldığı kadar kolay geçmiyor.</p>

  <p class="normal">Her şeyden önce şu var ki, kadınların çoğu için zevk her zaman zevktir ve asla bunun dışında bir şey değildir. Bu tür kadınların yanında bizi ne kadar sanlara ve ünlere boğarsa boğsun, memurdan ve işçiden farkımız olamaz bizim. Tek üstünlüğümüz çalışkanlığımızdır, en fazla çalışan, en fazla üreten en iyidir.</p>

  <p class="normal">Belki daha kalabalık başka bir sınıf kadın daha vardır ki, bunların da işleri güçleri âşıklarının şöhreti ya da mevkisiyle övünmek, onu yaratmış oldukları için mutlu olmak ve bir gün ellerinden kaçıracakları korkusuyla kıvranmaktır. Bu tür kadınların mutluluklarında bizim de iyi kötü etkimiz vardır, ancak bu etki gerçek anlamda bizden değil, bizim durumumuzdan doğar. Onlara mutluluk bizim yolumuzla gidebilir ama bizden gitmez.</p>

  <p class="normal">Benim araştırma ve incelemelerim içinse büsbütün başka kategoriden bir kadın bulmam gerekiyordu: Duygulu, anlayışlı, yalnızca aşkla ilgili, aşkta yalnızca âşığı gören. Öyle bir kadın olmalıydı ki heyecanı herkesin heyecanına benzememeliydi kesinlikle. Sürekli içinden devşireceği bu heyecan daha sonra bedenini sarmalıydı. Bu kadının (yalnızca ilk gün için söylemiyorum) hazdan gözyaşlarıyla çıkmasından bir an sonra iç dünyasına uygun bulduğu bir sözle gene hazza daldığını görmeliydim. Ayrıca kişiliğinde de bir saflık olmalıydı bu kadının. Sürekli kapıldığından artık yenemeyeceği ve dolayısıyla da duygularını gizleyemeyeceği bir saflık olması gerekirdi bu kadında... kabul edersiniz ki bu tür kadınların sayısı fazla değildir. Bu kadına rastlamasaydım, kim bilir, bir eşine hiç rastlamayacaktım bir daha.</p>

  <p class="normal">Bu durumda bu kadının beni bütün kadınlardan daha fazla çekmiş olmasında şaşılacak bir şey yoktur. Onunla yapmak istediğim iş kendisini mutlu etmemi, çok mutlu etmemi gerektiriyorsa, bundan niçin çekinecektim? Benim için engel oluşturmuyor, yardımcı oluyor bana. Ama beyin bir şeyle ilgileniyorsa, yürek de onun tutsağı mı olmuştur? Kesinlikle değildir. Evet, ben bu işi önemsiyorum ama başka maceralara da atılabilirim. Ayrıca daha hoş bir macera bulursam, bunu gözden çıkarabilirim de.</p>

  <p class="normal">O kadar özgürüm ki benim için çok az önemi olan küçük Volanges’ı bile bırakmayı düşünmedim. Üç güne kadar Paris’e getiriyormuş annesi onu. Ben de dünden beri onunla konuşmanın yolunu aradım, kapıcıya biraz para verdim, karısına da bir iki güzel söz söyledim, iş bitti. Bu kadar basit bir yol aklına gelmemiş Danceny’nin! Bir de aşk insanı becerikli kılar derler. Tersine aşk, etkisi altına aldığı insanı aptallaştırır. Ben de kendimi korumayacağım aşktan! Endişe etmeyin, çok fazla etkilendim belki ama birkaç güne kadar bölüp zayıflatacağım onu. Bir kez bölmekle olmazsa, parçaların sayısını artırırım.</p>

  <p class="normal">Ama sizin uygun gördüğünüz bir anda da kızı mazbut âşığına bırakmaya hazırım. Bana öyle geliyor ki, onların kavuşmalarını istememeniz için bir neden kalmadı artık. Ben de Dan-ceny’ye bu iyiliği yapmaya razıyım. Onun bana yaptığı iyiliklere karşılık ben de bu kadarcık bir iyilik yapmışım, çok mu yani? O şimdi büyük bir merak içinde Madam de Volanges’ın Paris’e döndükten sonra kendisini kabul edip etmeyeceğini düşünüp duruyor. Ben her durumda kendisini sevindireceğime dair söz vererek elimden geldiği kadar rahatlatmaya çalışıyorum onu ve <span class="ideitalik">Cécile’i</span> döner dönmez, mektuplaşmaya başlayacaklarmış yeniden. Mektupları getirip götürme işini üstüme aldım. Daha şimdiden altı mektup yazdı, o mutlu güne kadar bir iki tane daha hazırlar. Oğlan iyice işsiz kalmış galiba.</p>

  <p class="normal">Bu iki çocuğu bırakalım da kendi işimize bakalım biz. Mektubunuz ne kadar umutlandırdı beni! Ben artık başka bir şeyle ilgilenebilir miyim bu durumda? Elbette bağlayabilirsiniz beni. Bundan kuşkulanmanız çok gücüme gitti ve asla unutamayacağım bunu. Ben size sadakat yolundan hiç ayrıldım mı acaba? Aramızdaki bağlar çözülmüş olabilir ama biz hiç koparıp atmadık ki bunları! Artık ayrılıyoruz birbirimizden dedik ama bir yanılgıymış bu. Bir hayalmiş. Duygularımız, ilgi alanlarımız hep aynı kaldı. Ve ben şimdi birçok yer gezip, hayallerinin boş olduğunu anladıktan sonra gene yurduna dönen bir yolcu gibiyim. Mutluluğu bırakıp umut peşinde koşmuşum, d’Harcourt gibi konuşabilirim ben de:</p>

  <p class="normal"><span class="ideitalik">Dışarıda yaşadıkça yurdumu daha çok sevdim<sup class="calibre2"><a href="../Text/tehlikeliilisiler_split_054.html#footnote-1206-43" id="footnote-1206-43-backlink">[43]</a></sup></span></p>

  <p class="normal">Bu yüzden, ne olur, sizi bana getiren düşünceye, daha doğrusu duyguya karşı koymayın. İkimiz de ayrı yollara girip bütün zevkleri tattık ama bunların içinde bizim birlikte tattığımız zevkle boy ölçüşebilecek bir tanesi var mıydı? Şimdi o zevk bize daha da tatlı gelmeyecek mi? Bırakalım artık kendimizi o mutluluğa.</p>

  <p class="normal">Allahaısmarladık benim güzel dostum. Dönüşünüzü beklemeye razıyım ama çabuk dönün artık. Bunu ne kadar istediğimi unutmayın.</p>

  <p class="normal" p="sagnormal"><span class="ideitalik">Paris, 8 Kasım 17</span>**</p>

  <h2 class="h2baslik" id="calibre_toc_144">YÜZ OTUZ DÖRDÜNCÜ MEKTUP</h2>

  <p class="ortayazi"><span class="idebold">Markiz de Merteuil’den Vikont de Valmont’a</span></p>

  <p class="normal">Gerçekten çocuk gibisiniz Vikont, bir şey söylenmeye görsün, isterim diye tutturuyorsunuz! Aklıma gelmişti öyle bir şey, üstünde durmak bile istemediğimi anlattım ama bir kere ağzımdan çıktı ya işte, fırsatı kaçırmak istemiyor ve beni mutlaka oraya sürüklemek istiyorsunuz. Ben başka düşüncelerle kendimi avutmak istiyorum ama siz ille onu düşündürtmek istiyorsunuz bana. Çocukça şeyler bunlar ve beni de zorla kendinize uyduracaksınız! Siz hiç endişelenmeyin ve her şeyi ben üstleneyim tek başıma, olacak şey mi bu? Bir kez daha söylüyorum, kendi kendime de kaç kez söylemişimdir, önerdiğiniz o anlaşma olacak şey değil! Diyelim ki bugün gösterdiğiniz yüce gönüllülükten hiç vazgeçmediniz, ben de hiç mi vicdan yok peki? Mutluluğunuzu gölgeleyecek fedakârlıklara kalkışmanızı nasıl isteyebilirim sizden?</p>

  <p class="normal">Sizi Madam de Tourvel’e bağlayan duygunun ne olduğunu hâlâ anlayamadığınız doğru mu Vikont? Bu da aşk değilse eğer, dünyada hiç aşk yaşanmamış demektir. Evet yüz türlü inkâr ediyorsunuz ama öte yandan da bin türlü doğruluyorsunuz. Siz kendi kendinizi aldatmak istiyorsunuz, beni değil (çünkü bana karşı içten olduğunuza inanıyorum). O kadını elinizden kaçırmama isteğini saklayamıyorsunuz, ondan kurtulmak da istemiyorsunuz. Ancak gücünüzün nereye kadar gidebileceğini merak ediyormuşsunuz! Kendini kandırmak değilse nedir bu? Şimdiye kadar hiçbir kadını mutlu etmemişsiniz sanki! Bu konuda kuşkunuz varsa, gerçekten hafızanız zayıf sizin! Hiç öyle şey olur mu? İşin aslı şu: Duygularınız mantığınızı yenmiş sizin, aslı astarı olmayan şeylere evet diyorsunuz ama ben, aldanmamak benim için çok önemli olduğundan, zor tatmin olurum.</p>

  <p class="normal">Bu kez incelik göstermişsiniz ve hoşlanmayacağıma inandığınız sözleri atmışsınız. Ben fark ettim bunu ama bu arada siz de eski düşüncelerinizi terk etmemişsiniz. Artık <span class="ideitalik">tapılası, melek gibi</span> Madam de Tourvel demiyorsunuz ancak bu kez de <span class="ideitalik">insanı şaşırtan bir kadın, ince ve duygulu bir kadın</span> diyorsunuz, öbür kadınlardan tamamen ayırıyorsunuz onu. Ender rastlanan bir kadın-mış ve bir benzeri daha bulunmazmış. Öyle olduğunu kabul edelim ama madem ki siz bugüne kadar böylesini bulamamışsınız, ileride de bulamazsınız dersek yanlış bir şey söylemiş olmayız. Bu durumda siz şimdi bu kadını bırakırsanız, bir daha bu zararı kapatabilmeniz mümkün olmaz. Ah Vikont! Sizin bu sözlerinizden, sizin bu tavrınızdan anlaşılan aşk değilse, hiçbir konuşmadan, hiçbir tavırdan anlaşılamaz aşk.</p>

  <p class="normal">Kızdığım için böyle söylediğimi sanmayın sakın, hiç ilgisi yok. Ben karar verdim artık, hiç kızmayacağım. Kesinlikle anladım ki kızgınlık tehlikeli bir tuzak olabilir. İnanın bana, biz yalnızca dost kalmalıyız ve daha öteye gitmemeliyiz. Ama kendimi korumakta böyle yürekli davrandığım için de takdir etmeniz gerekir beni. Evet yüreklilik diyorum, kimi zaman insan bir yolun kötü olduğunu anlıyor ama o yola girmemek için yürek gerekiyor.</p>

  <p class="normal">İsteklerinizi kabul etmek için bazı şartlar ileri süreceğim. Yapamayacağınız fedakârlıkların neler olduğunu soruyorsunuz bana. Söyleyeceğim bunları ama sizi düşüncelerime yaklaştırmak için söyleyeceğim bunları, böylelikle meseleyi iyice anla-yıp vazgeçersiniz ısrarınızdan diye düşünüyorum. “Şart ileri sürmek” sözünü bilinçli olarak kullanıyorum ve inanıyorum siz birazdan “Çok ağır şartlar ileri sürüyorsunuz” diyeceksiniz, olsun! Kabul etmemenize sinirlenmek şöyle dursun, memnun olur ve teşekkür ederim size.</p>

  <p class="normal">Bakın ne kadar acımasızım ben, o insanı şaşırtan Madam de Tourvel’i herhangi bir kadın gibi, olduğu gibi, sıradan bir kadın gibi görme şartını ileri süreceğim ve aldanmamak gerekir bu konuda. Başkalarında bulduğumuzu sandığımız o büyüleyici yücelik kendi içimizdedir aslında; sevgiliyi güzel gösteren de sevgiden başka bir şey değildir. Benim ileri süreceğim bu şart yerine getirilemez ama siz gene kendinizi zorlayıp bana söz vermeye yemin etmeye kalkışırsınız. Doğrusunu söylemek gerekirse ben böyle sözlere kanmam, inanmam için sizin tavır ve tutumunuzu görmem gerekir.</p>

  <p class="normal">Bu kadarla da yetinmem, canım ister, nazlanırım, kapris yaparım. Şimdi siz bana Cécile’i kendi arzunuzla kurban edeceğinizi söylüyorsunuz ama hiç ırgalamaz beni bu. Belki daha da ileri gider, benden yeni bir emir alıncaya kadar o zahmetli işi sürdürmenizi isterim. Bunun nedeni, sözümü geçiriyorum madem, ezeyim şunu diye düşünmüş olmamdır ya da merhametli ve dürüst olduğumdan, duygularına sahibim, zevkine karışmayayım artık diye düşünmüş olmamdır, işin orasını ben bilemem. Her durumda bana itaat etmenizi isterim ve emirlerim de ağırdır doğrusu!</p>

  <p class="normal">O zaman size teşekkür etmek zorunda hissedeceğim kendimi. Kim bilir? Ödüllendiririm de belki. Sözgelimi sizden böyle uzak olmaya katlanamam ve gideyim artık derim. Sizi görmeye gelirim Vikont, sizi görmeye gelirim! Hem de nasıl! Ama hatırlarsınız mutlaka, bunları yalnızca, belki gevezelik olsun diye söylüyorum, aklımdan olmayacak şeyler geçmişti, anlatayım şunları dedim, ikimiz de unutalım bunları.</p>

  <p class="normal">Biliyor musunuz benim dava endişelendiriyor beni biraz. Bu konuyla ilgili olarak neler yapabileceğimi öğrenmek istedim. Avukatlar yasalardan, <span class="ideitalik">kararlar’</span>dan söz ediyorlar ama bence bunların hiçbir akla da adalete de uygun değil. Vaktiyle önerilen uzlaşmaya yanaşmadığıma pişman oluyorum zaman zaman. Allah’tan vekilimin becerikli, avukatımın iyi bir hatip, davacının da güzel olduğunu düşünüp rahatlıyorum. Bu üç çare de hiçbir değer ifade etmeyecekse, dünyanın gidişatının değişmesi gerekiyor; eski geleneklere, göreneklere saygı kalır mı artık?</p>

  <p class="normal">Hâlâ buralarda olmam hep bu dava yüzünden. Belleroche davası artık bitti: Harç ve masraflar bölüşüldü. Şimdi bu akşamki baloda bulunamayacağı için üzülüyor. Tam da işsiz güçsüz insanlara yakışan bir dert. Hele Paris’e bir döneyim, bütünüyle özgürlüğüne kavuşturacağım onu. Bu zor fedakârlığa katlanıyorum ama onun bunu bir cömertlik sayacağını düşünerek avutuyorum kendimi.</p>

  <p class="normal">Allahaısmarladık Vikont. Sık sık mektup yazın bana. Eğlencelerinizi, zevklerinizi ayrıntılı olarak anlatın da bari onlarla avunup içimdeki sıkıntıyı gidermeye çalışayım.</p>

  <p class="normal" p="sagnormal"><span class="ideitalik">...Şatosu, 11 Kasım 17</span>**</p>

  <h2 class="h2baslik" id="calibre_toc_145">YÜZ OTUZ BEŞİNCİ MEKTUP</h2>

  <p class="ortayazi"><span class="idebold">Madam de Tourvel’den Madam de Rosemonde’a</span></p>

  <p class="normal">Size yazmak istiyorum ama bilmiyorum başarabilecek miyim! Tanrım! Son yazdığım mektubu düşünüyorum! Onu da uzatamamıştım ama o zaman mutlulukla dolup taşıyordum da ondandı! Bu kez karamsarlık nedeniyle o gücü bulamıyorum kendimde. Acılarımı hissediyorum ama bunları dile getirmeye gücüm yetmiyor.</p>

  <p class="normal">Valmont... Valmont beni sevmiyor artık, hiçbir zaman da sevmemiş. Aşk öyle sönüp gitmez ki! Aldatıyor beni, aşağılıyor, ihanet ediyor. Bu dünyada ne kadar felaket, insanın gücüne gidecek ne kadar şey varsa, hepsi üstüme çöktü, üstelik de onun aracılığıyla.</p>

  <p class="normal">Bunun yalnızca bir kuşku olduğunu sanmayın sakın. Kuşkudan o kadar uzaktım ki! Şimdi, yanılmışımdır belki diyebilme mutluluğundan da yoksunum. Gözümle gördüm, ne söyleyecek de kendini temize çıkaracak? Ama ne önemi var onun için? Kendini temize çıkarmaya falan çalışmaz... ah, zavallı kadın, sen sitem etmişsin, ağlamışsın, umurunda mı, seni mi düşünecek, kendisiyle meşgul o yalnızca.</p>

  <p class="normal">Bitirdi beni, kurban etti, harcadı, hem de kim için? Aşağılık bir kadın için... ah, neler söylüyorum ben böyle!.. O kadını aşağılamaya, küçük görmeye hakkım var mı? O benim kadar görevlerini ihmal etmiş, benim kadar büyük günah işlemiş biri değil. İnsanın içindeki hüzün vicdan azabıyla birleşince çok acı oluyor! İçimi yakan ateşin şiddetlendiğini hissediyorum. Elveda sevgili dostum! Ben sizin merhametinize layık bir insan değilim, sizin nasıl bir yüreğe sahip olduğunuzu bilirim, nasıl acılar çektiğimi bilseniz gene acırdınız.</p>

  <p class="normal">Bu mektubu tekrar okudum ve durumu bildirecek tek bir sözcük yok içinde. Bu dayanılmaz olayı size anlatabilmek için bir cesaret göstereyim diye düşündüm. Dün, Paris’e geleli beri ilk kez akşam yemeğini dışarıda yiyecektim. Valmont saat beşte beni görmeye geldi. Her zamankinden daha fazla sevgi gösterileri içindeydi. Benim çıkmak istememe pek memnun olmadığını söyledi. Hemen vazgeçtim ben de tabii ki. Ama iki saat sonra belirgin bir değişiklik fark ettim onda. Canını sıkacak bir laf mı kaçırmıştım ağzımdan, bilemiyorum. Her neyse, biraz sonra birisine söz vermiş olduğunu hatırladığını ve ayrılmak zorunda olduğunu söyledi, kalkıp gitti. Ama bu arada da üzülmüş gibi yapıyor, söz verdiğine pişman olduğunu anlatmak istiyordu. Ben söylediği her şeyi içtenlikle söylediğine inanıyordum.</p>

  <p class="normal">Yalnız kalınca, yapacak başka bir işim de olmadığından davetli olduğum yere gitmenin daha doğru olacağını düşündüm. Hemen hazırlandım, arabaya bindim. Arabacımın operanın önünden geçeceği tuttu ve tam da operanın dağılma saatiydi, kalabalığın içine düştük. Dört adım ötemizde, arabamın bulunduğu sıranın yanındaki sırada Valmont’un arabasını gördüm. Kalbim çarpmaya başladı ama korktuğumdan değil, düşündüğüm tek şey arabamın ilerleyebilmesiydi. İlerlemedi araba, bu arada onun arabası geriledi ve benim arabamın yanına geldi. Ve o anda yanında, namı almış yürümüş bir kadının bulunduğunu gördüm. Dondum kaldım. Hemen büzüldüm arabanın içinde tabii ki, gördüğüm manzara yüreğimi parçalamaya yetmişti. Ama belki inanmazsınız, kadın, kendisine büyük olasılıkla her şey anlatılmış olduğundan arabanın kapısından ayırmadı gözlerini, sürekli bana bakarak güldü, herkesin dikkatini çekecek biçimde, rezalet çıkarmak istercesine kahkahalar savurdu.</p>

  <p class="normal">Ölü gibiydim, buna rağmen davetli olduğum yere gittim ama duramadım orada. Her an bayılacak gibiydim sanki ve göz-yaşlarıma da engel olamıyordum.</p>

  <p class="normal">Eve dönünce Mösyö de Valmont’a bir mektup yazdım ve gönderdim. Yokmuş evde. Ne pahasına olursa olsun o ölü gibi halimden kurtulmak ya da gerçekten ölmek için mektubu bir kez daha gönderdim ve gene yoksa beklemelerini emrettim. Geceyarısı olmadan uşak döndü. Mösyö de Valmont’un arabacısı gelmiş ve efendisinin o gece eve dönmeyeceğini söylemiş. Bu sabah düşündüm, tek şey kalmıştı benim için yapılacak. Ondan mektuplarımı geri isteyip, bir daha bize gelmemesini rica etmek. Kapıcıya da bu doğrultuda emirler verdim ama hiç kuşkusuz o emirlere gerek de yoktu. Neredeyse öğle olacak. Hâlâ uğramadığı gibi tek satır bir yazı bile göndermedi.</p>

  <p class="normal">Şimdi sevgili dostum, söyleyeceğim bir şey yok artık, her şeyi öğrendiniz. Ve siz benim iç dünyamı da bilirsiniz. Bana şimdi sizin o duygulu dostluğunuzu daha uzun süre berbat etmemekten başka bir umut kalmadı.</p>

  <p class="normal" p="sagnormal"><span class="ideitalik">Paris, 15 Kasım 17</span>**</p>

  <h2 class="h2baslik" id="calibre_toc_146">YÜZ OTUZ ALTINCI MEKTUP</h2>

  <p class="ortayazi"><span class="idebold">Madam de Tourvel’den Vikont de Valmont’a</span></p>

  <p class="normal">Dünkü olaylardan sonra Mösyö herhalde bu eve girebileceğinizi düşünmüyorsunuzdur, istemezsiniz de böyle bir şeyi hiç kuşkusuz. Zaten ben de bu mektubu bir daha gelmemenizi istemekten çok, mektuplarımı geri istemek için gönderiyorum size. Aslında bu mektupları hiç yazmamam gerekirdi. Bu mektuplar beni körleştirmenizin kanıtları olarak sizi bir süre ilgilendirmiş olabilirler ancak şimdi gözlerim açıldığından, sizin yok ettiğiniz bir duyguyu hatırlatacakları için bir değerleri kalmamıştır artık sizce.</p>

  <p class="normal">Benden önce birçok kadının size güvenmelerinden dolayı kurban edildiklerini bilmeme rağmen ben de size inanma hatasına düştüm. Gizlemiyorum bunu. Yalnızca benim hatamdır bu, ancak sizin bana hakaret ettirmenize layık olduğumu da sanmıyordum doğrusu. Ben sizin için her şeyi feda etmekle, hem başkalarından gördüğüm saygıyı hem kendime olan saygımı sizin uğrunuzda kaybetmekle, herkesin insafsız yargılarıyla karşılaşabileceğimi de biliyordum ama sizin daha da insafsız kararlar verme hakkınız olacağını düşünemiyordum. İnsanlar bir zaafa düşmüş kadınla ahlâksız bir kadın arasında fark görürler, sizin için böyle bir şey de yok. Ben size yalnızca herkesin yapabileceği bu haksızlıklardan söz ediyorum. Aşka edilen haksızlıklardansa hiç söz etmiyorum. Siz beni anlayamazsınız. Allahaısmarladık Mösyö.</p>

  <p class="normal" p="sagnormal"><span class="ideitalik">Paris, 15 Kasım 17</span>**</p>

  <h2 class="h2baslik" id="calibre_toc_147">YÜZ OTUZ YEDİNCİ MEKTUP</h2>

  <p class="ortayazi"><span class="idebold">Vikont de Valmont’dan Madam de Tourvel’e</span></p>

  <p class="normal">Mektubunuzu biraz önce getirdiler Madam ve okurken ürperdim, yanıt yazmaya da gücümün yetip yetmeyeceğini bilemiyorum. Ne kötü bir insanmışım sizin gözünüzde meğer! Kuşkusuz benim de hatalarım var tabii ki. İşlediğim günahları siz hoş görseniz bile ben hayatım boyunca acılarını çekeceğim bunların. Ama bugün bende gördüğünüzü söylediğiniz ve çok acı sözlerle ifade ettiğiniz kusurlar ruhumdan ne kadar uzak! Ben mi sizi küçük düşürmek, onurunuzu zedelemek isteyeceğim? Ben ki sizi hep hem sevdim hem saydım, ben ki gururun ne olduğunu ancak siz beni kendinize yaraşır bulduğunuzda anladım! Görünüşe aldanmışsınız siz. Evet doğru, görünüşte suçlu sayılabilirim ama hiç mi sevgi yoktu gözünüzde de o aldatıcı görünüşü engellemeye çalışmadınız? Benden yakınabileceğinizi düşünmek, yalnızca bu düşünce bile başkaldırmanız için yeterli gelmedi mi? Her şeye rağmen inanmışsınız! Benim böyle utanmazca, azgınca bir işe kalkışabileceğime inanmakla kalmamış, bana gösterdiğiniz lütuflar yüzünden bu duruma düştüğünüzü bile düşünebilmiş ve korkmuşsunuz. Beni sevdiğiniz için kendinizi bu kadar alçalmış görüyorsanız, beni ne kadar aşağı görürsünüz kim bilir!</p>

  <p class="normal">Sizin böyle düşünmeniz beni öylesine bunalttı ki, şimdi size işin gerçek yüzünü anlatacağıma bu duygudan kurtulmak için vakit kaybediyorum. Her şeyi açıklayacağım ama buna hakkım olup olmadığını bilmiyorum. Anısını bile kaybetmek istediğim bazı şeyleri anlatmak, nasıl sürüklendiğimi hâlâ anlayamadığım, düşündükçe beni kahreden, bunaltan, hayatım pahasına silmek istediğim bir yanılgının izlerini sürmek, ikimiz için de ne kadar doğru olur bilmiyorum. Günahlarımı itiraf ederken sizi kızdırırsam, intikam almanız o kadar zor olmaz. Beni acılarımla baş başa bırakmanız yeterlidir bunun için.</p>

  <p class="normal">Ancak dün olup bitenlerin en önemli nedeni sizin yanınızda hissettiğim o ruhu saran büyü oldu. Kim düşünebilirdi bunu? Ertelenmesi doğru olmayacak çok önemli bir işi bu durum unutturdu bana. Yanınızdan ayrıldığımda zaman oldukça geçti, aradığım kimseyi bulamadım. Operada bulurum umuduyla oraya gittim, bu umudum da boş çıktı. Emilie’yi gördüm. Onu, sizi de aşkı da tanımaktan çok uzak olduğum bir dönemde tanımıştım. Arabası yokmuş Emilie’nin, yakında oturuyordu, evine bırakmamı rica etti. Ben de bir sakınca görmedim bunda, kabul ettim ve tam o sırada size rastladım. Beni suçlu görmek isteyeceğinizi de düşünmedim değil.</p>

  <p class="normal">Sizi üzmek, canınızı sıkmak endişesi bende o kadar ağır basar ki bunu belli etmemem mümkün değildir. Gerçekten de hemen belli oldu. Ayrıca, söylememde herhalde bir sakınca yok, kızı gizlenmesi için uyarmaya da çalıştım. Kibarlık ve incelikten kaynaklandığını sandığım bu önlem, meğer aşka zarar verecekmiş! Emilie de kendisine benzeyen her kız gibi, her zaman dalgınlıklarından yararlanarak avcuna aldığı erkeklere hâkim olduğuna inanabilmek için şamata çıkarmak zorunda hissetti kendisini ve böyle eşsiz bir fırsatı da kaçırmak istemedi tabii ki. Telaşımın arttığını görünce büsbütün sarktı pencereden. O çılgınca kahkahalarından dolayı sizin üzüldüğünüzü düşündükçe utancımdan yerin dibine batıyorum! O bana, saygıma, aşkım yüzünden çektiğim korkuya gülüyordu.</p>

  <p class="normal">Buraya kadar bu işte kesinlikle talihsizliğim söz konusudur ve bir suç yükleyemez kimse bana. Demek ki size yalnızca <span class="ideitalik">herkesin yapabileceği haksızlıklardan</span> söz ediyorum gibi bir aşağılama gerçekten olmamıştır, bu nedenle kınayamazsınız beni. Aşka yapıldığını söylediğiniz haksızlıklardan söz etmek istememeniz ise boştur; ben bunları sizin gibi içime atamam, bence bu sözü açmak ve irdelemek gerekiyor.</p>

  <p class="normal">Aslında sizin böyle akla hayale sığmayacak bir şeye inanmanız beni de şaşırttı ve anısı tazelenince de içim sızlıyor. Hatamı biliyorum, susarım ve cezasını çekerim. Ne kadar pişman olduğumu, sizi asla bitmeyecek bir aşkla sevdiğimi görerek beni bir gün mutlaka bağışlayacağınızı umabilirim. Ama söyleyeceklerimle sizin gönlünüze sesleneceksem nasıl susabilirim?</p>

  <p class="normal">Kendimi mazur gösterecek ya da olanları geçici bir süre için unutturacak bir dolap çevirmeye çalıştığımı sanmayın. Suçumu kabul ediyorum. Ama şimdi beni çok üzen o yanılgımın aşka yapılmış bir haksızlık sanılmasını kabul edemem. Hiçbir zaman kabul edemem. Dalgınlık edip ve bir an kendimi unutup, bedenin bir hevesine yenilmiş, sonra da utanıp üzülmüşüm. Böyle bir durumu, ancak çok hassas bir ruhta doğabilecek ve orada ancak saygıyla karşılandığı takdirde barınabilecek, meyvesi de mutluluk olan arı bir duyguyla bir tutmak, ikisi arasında ortak bir nokta bulunabileceğini sanmak doğru olur mu? Aşk kutsal bir duygudur, saygısızlık etmeyin ona. Hiçbir zaman bir araya gelemeyecek şeyleri bir arada görüp, bir tutmaya çalışmayın. Böyle yaparsanız kendi soylu ve yüce ruhunuza haksızlık etmiş olursunuz. Yerlerini başka birinin alabileceğini, kendilerine rağmen de olsa düşünerek korkmayı, kıskançlığın insanı küçük düşüren acılarıyla azap çekmeyi basit ve düşkün kadınlara bırakın. Bakışlarınızı kirletebilecek bu gibi şeylere bakmaya tenezzül etmeyin. Siz Tanrı kadar temiz ve yücesiniz ve Tanrı gibi aşağılamayı cezalandırın ama yüreğiniz incinmesin.</p>

  <p class="normal">Ancak sizin vereceğiniz ceza, benim şimdi çektiğim cezadan daha sert olabilir mi? Sizi sıkıntıya sokmuş olmaktan duyduğum üzüntüyle, sizi darıltmış olmanın verdiği keder, artık size layık olmadığım düşüncesiyle beni çökerten ve bitiren o düşünceyle karşılaştırılabilir mi? Siz beni cezalandırmayı düşünüyorsunuz. Oysa ben teselli bekliyorum sizden. Hakkım olmadığını biliyorum ama ihtiyacım var teselliye. Başka çarem yok ve sizden başka hiç kimse teselli edemez beni.</p>

  <p class="normal">Siz eğer hem benim aşkımı hem kendi aşkınızı birden unuttunuz da benim mutluluğumu önemsemiyor, beni sonsuza kadar kederlere gark etmek istiyorsanız, bir diyeceğim yok. Hakkınızdır, vurun ama merhametiniz ya da insafınız ağır basar da bir zamanlar bizi birleştiren o güzel duyguları, ruhun sürekli yeniden doğan ve sürekli kendini daha güçlü bir biçimde duyuran hazzını, birbirimize borçlu olduğumuz o aydınlık günleri hatırlıyorsanız, aşkın bağışladığı ve ancak aşkın bağışlayabileceği her nimeti, her şeye rağmen hatırlıyorsanız, belki onları yok etme gücünü değil, tekrar yaşatma gücünü istersiniz. Daha ne söyleyeyim size? Ben her şeyimi yitirdim, hem de kendi hatalarım yüzünden ama sizin lütfunuzla, yardımınızla her şeye yeniden sahip olabilirim. Kendiniz vereceksiniz kararınızı. Ben artık bir şey söyleyemem. Daha dün, mutluluğum sizin elinizde oldukça korkacağım bir şey yoktur diye yeminler ediyordunuz! Ah, Madam, bugün beni ebedi bir mutsuzluğa teslim edecek misiniz?</p>

  <p class="normal" p="sagnormal"><span class="ideitalik">Paris, 15 Kasım 17</span>**</p>

  <h2 class="h2baslik" id="calibre_toc_148">YÜZ OTUZ SEKİZİNCİ MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Gene ısrar ediyorum sevgili dostum. Hayır âşık değilim. Oynadığımız oyun gereği koşullar beni âşık yaptıysa bu da bir suç sayılamaz herhalde! Hele siz bir razı olup buraya dönün, sözlerimin ne kadar doğru olduğunu kısa zamanda siz de anlarsınız. Âşık olmadığımı dün kanıtladım. Hem öyle bir kanıtladım ki bugün olup bitenlerle çürütülemez.</p>

  <p class="normal">Şöyle oldu: Namuslu geçinen kadının yanındaydım, başka bir işim yoktu ve rahat hissediyordum kendimi orada. Küçük Volanges, durumuna aldırmadan geceyi Madam de V***’nin verdiği vakitsiz baloda geçirecekmiş. İşim olmadığından, geceyi uzatayım dedim. Hatta ondan da küçük bir fedakârlık istedim bu amaçla ama hanımefendi o fedakârlığı kabul eder etmez birden bir sıkıntı kapladı içimi. Hani siz bana hep âşık olduğumu söylersiniz, en azından bu bahaneyle sitemler edersiniz ya, bunlar geldi aklıma ve keyfim kaçtı bir anda. Öyle ki, bir tek şey ister oldum. Söylediklerinizin hepsinin iftira olduğunu kendime de size de kanıtlamak.</p>

  <p class="normal">Bu amaçla şiddet yolunu seçtim. Saçma bir bahane uydurup bıraktım Sultan’ımı. Şaşırdı ve çok da üzüldü hiç kuşkusuz. O üzüledursun, ben doğru operaya gidip Emilie’yi buldum. Bu sabah ayrıldık. İsterseniz sorabilirsiniz Emilie’ye, gece boyunca hiç şikâyet etmiş miyim?</p>

  <p class="normal">Ancak benim endişelenmem için bayağı önemli bir neden vardı. Allah’tan genelde kayıtsız bir insan olduğumdan paçayı kurtardım. Düşünebiliyor musunuz, operadan çıkmış, henüz dört ev boyu yol ya gitmiş ya gitmemiştik, bizim dindar hanımın arabası tam yanımızda durdu; yol tıkalı olduğundan yarım saat kaldık öyle. Öğle vakti gibi aydınlıktı her taraf, yarım saat kadar kaldık öyle, kaçıp kurtulmak da mümkün değildi kesinlikle.</p>

  <p class="normal">Bu kadarla da kalmadı. Arabadaki hanımın mektup yazdığım bayan olduğunu söyleyiverdim Emilie’ye (O çılgınlığı hatırlayacaksınız belki, hani Emilie bana masa işlevi gördü demiştim<sup class="calibre2"><a href="../Text/tehlikeliilisiler_split_055.html#footnote-1206-44" id="footnote-1206-44-backlink">[44]</a></sup>). Emilie unutmamış, eğlenceyi, gülmeyi de sever, göreyim <span class="ideitalik">şu namuslu kadını</span> bir diye eğilip baktı. Öyle bir güldü ki kim olsa kızardı böyle bir rezalete.</p>

  <p class="normal">Bitmedi. Kıskanç kadın daha hemen o akşam adam göndermiş eve! Yoktum ben ama o inatla bir kez daha göndermiş uşağını ve beklemesini tembihlemiş. Ben Emilie’de kalmaya karar verdikten sonra arabayı yollamış, arabacıya da sabahleyin gelip beni almasını söylemiştim. Eve varıp da aşk mesajcısının kapıda beklediğini görünce, bizimki gece dönmeyeceğimi söylemiş ona. Bu haberin nasıl bir etki yapmış olabileceğini tahmin edersiniz. Eve döndüğümde bir mektup buldum. Koşulların gerektirdiği asaletle kovulduğumu bildiriyorlardı.</p>

  <p class="normal">Sizin bir türlü sonu gelmez dediğiniz o macera, söylediğim gibi, bu sabah bitiverecekti az daha. Bitmediyse, ben sürmesini istediğim için bitmedi sanmayın sakın. Her şeyden önce kovulmayı yakıştıramadım kendime. İkincisi, ben kurbanın onurunu size ayırmak niyetindeyim.</p>

  <p class="normal">Aldığım o kısa ve sert mektuba duygu yüklü uzun bir mektupla yanıt verdim. Doğru buldurma ve kabul ettirme işini aşka bırakıp uzun ve karmaşık cümleler sıraladım. Amacıma ulaştım bile. Şimdi bir mektup daha aldım. O da sert, onda da benimle kesinlikle barışmayacağını söylüyor ama dil farklı. Artık beni görmek istemiyorlarmış. Bu karar tam dört kez bildiriliyor mektupta. Kararın geri alınması da imkânsızmış... mektubu okuduktan sonra gerekli sonucu çıkardım tabii ki. Hiç zaman kaybetmeden gitmem gerekiyordu. Derhal uşağımı gönderdim. Kapıcının gönlünü etmenin bir yolunu bulacak. Ben de birazdan gidip affimı imzalatacağım. Bildiğiniz gibi bu tür suçları kesinlikle bağışlatmanın tek bir yolu vardır ve bu da kesinlikle insanın kendisinin orada bulunmasıyla mümkün olabilir.</p>

  <p class="normal">Allahaısmarladık benim sevgili dostum. Hele bir gidip o önemli olaya bir girişeyim.</p>

  <p class="normal" p="sagnormal"><span class="ideitalik">Paris, 15 Kasım 17</span>**</p>

  <h2 class="h2baslik" id="calibre_toc_149">YÜZ OTUZ DOKUZUNCU MEKTUP</h2>

  <p class="ortayazi"><span class="idebold">Madam de Tourvel’den Madam de Rosemonde’a</span></p>

  <p class="normal">Geçici sıkıntılarımı size öyle ayrıntılı biçimde ve hiç sabretmeden açmakla hiç de iyi etmemişim Madam! Ne kadar üzmüşümdür sizi kimbilir! Hep benim yüzümden o üzüntüler, oysa ben mutluyum! Her şey unutuldu, bağışlandı. Daha doğrusu unutulacak, bağışlanacak, bir şey olmamış ki! O acılardan, o sıkıntılardan sonra huzur geri geldi! İçimdeki huzur! Nasıl anlatabilirim bunu size? Valmont masummuş. Öylesine sevgi dolu bir insan suçlu olamazdı zaten. Benim öyle acı acı anlattığım, aşağılayıcı ve hakaret dolu bir üslupla anlattığım o kabahati işlememiş. Tek bir kusur işlemiş beni üzen ama benim de olmadı mı bağışlatacak kusurlarım?</p>

  <p class="normal">Onun bir günahı olmadığını doğrulayan olayları ayrıntılı biçimde anlatacak değilim size. Kaldı ki mantıkla kavranabilecek şeyler olmayabilir bunlar, gönül anlayabilir bunları ancak. Siz gene benim bir zaaf gösterdiğimi sanacaksınız. Söylediğiniz bir sözü hatırlatırım size ve ondan destek alırım ben de. Siz erkeklerin, sevdiğinden başka bir kadına bakmasının sadakatsizlik sayılamayacağını söylemiştiniz.</p>

  <p class="normal">Genel kabul görse de bu ayırımın doğru olmadığını, gene de bize ağır gelebileceğini anlamıyor değilim ama Valmont’un bu yüzden acı çektiğini görürken şikâyet etmek yakışır mı bana? Ben unuttum diye o da unuttu sanmayın. O önemsiz sayılabilecek kusuru bağışlatmak için bana ne diller döktüğünü, ne sevgi gösterilerinde bulunduğunu görseydiniz! Ne kadar mutlu olduğumu tahmin edemezsiniz!</p>

  <p class="normal">Mutluluğumu yitirme tehlikesinden mutluluğum mu arttı, yoksa kıymetini daha mı iyi anladım? Bilemiyorum. Size yalnızca şunu söyleyebilirim ki, kendimde o acılara dayanacak kadar güç bulsam, hiç çekinmeden gene çekerdim o acıları. Çünkü o günden beri tattığım mutluluk hiç de pahalıya mal olmuş sayılmazdı. Ah, benim şefkatli anneciğim, kızınız ne düşüncesizmiş ki sabırsız davranarak üzdü sizi. Azarlanmayı hak ediyor sizin tarafınızdan. Taparcasına sevmesi gereken bir insana hakaret etme cüretini gösterdi. Ama bir yandan da mutlu olduğunu düşünün kızınızın, paylaşın bu mutluluğu ve artırın.</p>

  <p class="normal" p="sagnormal"><span class="ideitalik">Paris, 16 Kasım 17</span>**<span class="ideitalik">, gece.</span></p>

  <h2 class="h2baslik" id="calibre_toc_150">YÜZ KIRKINCI MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Nasıl oluyor da sevgili dostum, cevap alamıyorum sizden? Son mektubum cevaba değerdi bence. Üç gündür almış olmam gerekiyordu bu mektubu, hâlâ bekliyorum! Kızdım doğrusu. Ben de size önemli işlerimden söz etmeyeceğim bundan sonra.</p>

  <p class="normal">Barışmamız müthiş etkili oldu. Sitemler, yakınmalar, güvensizliklerle karşılaşacağıma taptaze coşkularla kucaklandım. Kalbimin temizliğinden kuşkulanıldığı için özürler dilendi, bunları anlatmamı beklemeyin hiç! Tek kelime etmeyeceğim bu konuda! Dün gece ummadık bir olay olmasaydı, bu mektubu da yazmazdım. Kendisi bir süre sizi haberdar edemeyeceği için, ben anlatayım hiç değilse.</p>

  <p class="normal">Tahmin edebileceğiniz ya da edemeyeceğiniz bazı nedenler, birkaç gündür Madam de Tourvel’den uzaklaştırmıştı beni. Küçük Volanges’ın böyle nedenleri olamayacağından ben de onu daha sık görmeye başladım. Kapıcı hiçbir zorluk çıkarmıyor bana. Dolayısıyla vesayetiniz altındaki hanımla düzenli ve rahat bir yaşam sürüyorduk. Monotonluk rahatsız ediyor insanı. İlk günlerde güvenliğimiz için her önlemi alıyor, gene de yeterli bulmuyorduk bunları. Her yanı kilit altına almışken çok korktuğumuz oldu. Sonra kanıksadık durumu. Dün akşam inanılmaz bir unutkanlık yapmışız, anlatacağım olay bu yüzden başımıza geldi. Ben biraz korkuyla atlattım olayı ama kızcağıza daha pahalıya mal oldu.</p>

  <p class="normal">Uyumuyorduk ama zevkin arkasından gelen rehavete kaptırmıştık kendimizi. Birdenbire oda kapısı açıldı. Ben hemen kılıcıma attım elimi. Kendimi de kızı da savunmam gerektiğini düşünüyordum. Etrafı kolaçan ettim ancak kimseyi göremedim ama kapı açılmıştı gerçekten. Elimde ışık, aramaya çıktım, kimseler gözükmüyordu ortalıkta. O zaman şöyle düşündüm ben de: Her zaman aldığımız önlemleri ıskalamışız ve kapıyı yalnızca itmiş ya da iyi kapatmamışız herhalde, kendiliğinden açılmış.</p>

  <p class="normal">Ürken arkadaşıma işin aslını anlatayım da rahatlasın, diyerek geri döndüm. Yatağında değildi, karyolayla duvar arasında yerdeydi. Düşmüş müydü, gizlenmek mi istemişti, anlayama-dım ancak baygındı, hiç kımıldamıyordu. Arada bir sarsılıyor, titremeler geçiriyordu. Ne kadar korktuğumu tahmin ediyorsunuzdur herhalde! Yatağına taşıdım onu tekrar ve ayılttım ama düşerken yaralanmıştı ve az sonra da etkileri görüldü bunun.</p>

  <p class="normal">Bel ağrıları, çok şiddetli sancılar ve daha başka bazı belirtiler işin aslını ortaya çıkardı. Ancak kıza bu durumuyla ilgili olarak açıklama yapmadan önce, önceki durumu konusunda bilgilendirmek gerekiyordu onu, çünkü hiçbir şeyin farkında değildi. Bir insan masumiyetinden kurtulmak için elinden gelen her şeyi yapsın ve buna rağmen kurtulamasın o masumiyetten! Bu kızdan önce böyle bir şey hiç görülmemiştir belki. Düşünerek vakit kaybetmiyor bu kızcağız.</p>

  <p class="normal">Ama ben onu aydınlatınca üzülerek çok vakit kaybetti; bir an önce bir karar vermem gerektiğini anlattım. Konuştuk ve şöyle bir yol bulduk: Ben derhal aile hekimiyle cerrahı bulacağım, kendilerine, birazdan çağrılacaklarını söyleyip bütün sorunu üstü kapalı biçimde anlatacağım, o da hizmetçisini çağıracak ve işin aslını ya anlatacak ya anlatmayacak ancak hemen hekime haber verilmesini isteyecek, kibar ve terbiyeli bir kız olduğundan da annesini meraklandırmamak için haber vermeyecek Madam de Volanges’a.</p>

  <p class="normal">Ben hekimle cerrahı bulup meseleyi elimden geldiğince kısa ve çabuk bir biçimde anlattım, sonra eve döndüm, bir daha da dışarı çıkmadım. Cerrahı önceden tanıyordum, bugün öğleyin gelip hastanın durumunu bildirdi. Yanılmamışım ama cerrah bir şey olmayacağını, işin aslını kimsenin anlayamayacağını düşünüyor. Hizmetçiye söylemişler, hekim bir ad bulmuş hastalığa. Bu mesele de daha sonra biz açmakta bir yarar görmediğimiz takdirde, kapanıp gidecektir başka bir yığın mesele gibi.</p>

  <p class="normal">Ama bizim aramızda ortak bir şey kaldı mı artık? Suskunluğunuza bakılırsa, kalmadığını söyleyeceğim ama ben kalsın istiyorum ve bu amaçla umudumu yitirmemek için elimden gelen her şeyi yapıyorum.</p>

  <p class="normal">Allahaısmarladık sevgili dostum, kucaklıyorum sizi bütün hıncımla birlikte.</p>

  <p class="normal" p="sagnormal"><span class="ideitalik">Paris, 21 Kasım 17</span>**</p>

  <h2 class="h2baslik" id="calibre_toc_151">YÜZ KIRK BİRİNCİ MEKTUP</h2>

  <p class="ortayazi"><span class="idebold">Markiz de Merteuil’den Vikont de Valmont’a</span></p>

  <p class="normal">Çok sıkıyorsunuz beni bu ısrarlarınızla Vikont! Suskunmuşum! Size ne bundan! Kendimi savunmak için söyleyecek bir şeyim kalmadığından mı susuyorum sanıyorsunuz? Keşke öyle olsaydı. Susuyorum çünkü bunları anlatmak ağır geliyor bana.</p>

  <p class="normal">Doğrusunu söyleyin bana: Siz kendi kendinizi mi kandırıyorsunuz yoksa beni mi? Bir sözlerinize bakıyorum, bir de eyleminize. Çıkardığım anlamlar bunlar ama hangisi doğru acaba? Ben ne düşüneceğimi bilemeyince, size ne söyleyebilirim acaba?</p>

  <p class="normal">Madam de Tourvel’le olan son mesele dolayısıyla kendinizi çok önemsiyorsunuz ve çok övünüyorsunuz ancak bu mesele sizin haklı olduğunuzu göstermeyeceği gibi benim söylediklerimi de çürütmez. Ben size o kadını aldatmayacak kadar, uygun ve kolay bir fırsatı kaçırmayacak kadar çok seviyorsunuz, dedim mi hiç? Tam tersine onun uyandıracağı istekleri başka bir kadınla, karşınıza ilk çıkacak kadınla tatmin etmeye kalkışacağınızdan hiç kuşkulanmadım. Şimdiye kadar bin kez, fırsat bulunca yaptıklarınızı bir kez de tasarlayarak yapmışsınız, ne var bunda şaşacak? En vicdansızından en uyuşuğuna kadar bütün erkeklerin <span class="ideitalik">bu zihniyette</span> olduğunu, bu dünyanın eskiden beri böyle olduğunu bilmeyen var mı? Günümüzde artık böyle şeylerden kaçınanlara hayalci, romantik diyorlar; size kimse böyle bir suç atamaz.</p>

  <p class="normal">Ama benim bugüne kadar düşündüğüm, bugün de düşündüğüm şudur: Siz Madam de Tourvel’e tutulmuşsunuz. Tertemiz, sizi bütünüyle saran bir aşk değil bu elbette. Sizin elinizden gelebildiği kadarıyla bir aşk. Sözgelimi bir kadında olmayan güzellikleri, üstünlükleri görüp bulan, onu yüceltip, bütün öteki kadınları geri plana atan, aşağıladığınızda bile sizi ona bağlayan bir aşk... ne zaman sultanları düşünsem böyle bir aşk gelir aklıma. Onlar gözdelerine âşıktırlar ama gene de bir odalığı reddetmezler. Sizi sultanlara benzetmenin çok uygun olduğunu düşünüyorum; siz de onlar gibi asla bir kadının dostu ya da âşığı olmuyorsunuz. Ya efendisi oluyorsunuz ya da kölesi. Dolayısıyla bilirim, siz o güzelin gene gözüne girmek için yalakalık etmişsinizdir ve bir kez o işi halledip mutlu olduğunuzda, bağışlanacağınızdan kuşkunuz kalmayınca <span class="ideitalik">o önemli olay uğruna</span> bırakıyorsunuz beni.</p>

  <p class="normal">Son mektubunuzda bile bana özellikle o kadından söz etmeyişiniz bana <span class="ideitalik">önemli işlerinizi</span> açmak istemediğinizden kaynaklanıyormuş. Siz bu işlerinizi o kadar önemsiyorsunuz ki, bana bunlardan söz etmediğinizde ceza verdiğinizi sanıyorsunuz. Başka bir kadını benden üstün tuttuğunuz konusunda böyle sayısız kanıt getirdikten sonra hiç sıkılmadan, aramızda ortak bir şey kaldı mı diye soruyorsunuz. Toparlayın kendinizi Vikont! Ben bir yanıt verirsem, bir daha geri dönmem. Şimdi yanıt vermekten korkmam bile çok şey söylemek demektir. Tek kelime etmek istemiyorum artık.</p>

  <p class="normal">Ben size ancak bir hikâye anlatabilirim. Ama siz masal dinleyecek halim yok ve ders çıkarmak için kafa yoracak zamanım yok diyebilirsiniz. Bu da sizin bileceğiniz iş. Benden söylemesi, havaya giderse de ne yapayım!</p>

  <p class="normal">Bir tanıdığım var, o da sizin gibi, kendisini pek onurlandı-ramayacak bir kadına tutulmuştu. Zaman zaman mantıklı düşünüp bu maceranın kendisine önünde sonunda bir zararı dokunacağını kestirebiliyordu ve bu maceranın kendisini utandırmasına rağmen bir cesaret gösterip kurtulamıyordu bir türlü. Çok üzülüyordu tabii ki çünkü bir yandan da bütün dostlarına son derece özgür olduğunu söylemişti. İnsan kendinde bulduğu bir gülünçlüğü inkâr ettikçe o kadar artırmış olur. Bunu anlayamayacak bir insan da değildi. Sonuç olarak bir yığın budalalık yapıyordu ve sonra da <span class="ideitalik">kabahat bende değil</span> deyip çıkıyordu işin içinden. Bu adamın yakın bir kadın arkadaşı vardı ve bu kadın bir ara, şu adamı o kendinden geçmiş haliyle yakalayıp teşhir edeyim ve gülünçlüğünü de artık tescil ettireyim diye düşünmüş ama içinde kötülükten çok büyüklük olduğundan ya da belki başka şeyler düşündüğünden son bir çareye daha başvurmak istemiş ve her durumda gerekirse o da arkadaşı gibi <span class="ideitalik">kabahat bende değil</span> diyebilmek istemiş. Arkadaşının derdine deva olur diye bir mektup hazırlamış ve başka bir şey eklemeden göndermiş mektubu. İşte mektup:</p>

  <p class="normal"><span class="ideitalik">Her şeyden bıkılır meleğim, doğa yasasıdır bu. Kabahat bende değil.</span></p>

  <p class="normal"><span class="ideitalik">Bugün artık bir türlü bitmek bilmeyen bu dört aylık maceradan bıktımsa, kabahat bende değil.</span></p>

  <p class="normal"><span class="ideitalik">Senin erdemin ne kadar idiyse benim aşkım da o kadardı. Bu da az şey sayılmaz! Ama biri bitince öteki de biter ve şaşmamak gerekir buna, kabahat bende değil. Dolayısıyla bir süredir senden başkalarıyla da gönül eğlendiriyorum ama doğrusunu söylemek gerekirse senin o amansız şefkatin de zorlamıyor değil beni! Kabahat bende değil.</span></p>

  <p class="normal"><span class="ideitalik">Bugün çılgınca sevdiğim bir kadın, seni mutlaka feda etmemi istiyor. Kabahat bende değil.</span></p>

  <p class="normal"><span class="ideitalik">Bunun, “Sözünde durmadın!” diye haykırman için iyi bir fırsat oluşturacağını hissediyorum ama doğa kadınlara inat, erkeklere de sadakati bağışlamışsa kabahat bende değil.</span></p>

  <p class="normal"><span class="ideitalik">Bana inan ve başka bir âşık bul kendine, tıpkı benim başka bir sevgili bulmuş olduğum gibi. Bu öğüdüm iyidir ama sen kötü diyorsan kabahat bende değil.</span></p>

  <p class="normal"><span class="ideitalik">Allahaısmarladık meleğim. Seni elde ettiğim için mutlu oldum ve şimdi de mutsuz olmadan bırakıyorum. Günün birinde belki gene dönerim sana. Na yapalım, dünya hali bu. Kabahat bende değil.</span></p>

  <p class="normal">Bir de bu yolu denemiş o kadın, denemiş de sonu ne olmuş, derseniz Vikont, şimdilik söylemem onu ama gelecek mektubumda yazacağıma söz veriyorum. Sizin önerdiğiniz gibi aramızdaki anlaşmayı yenilemeye gelince, bu konuyla ilgili olarak son şartlarımı da bir dahaki mektubumda bildiririm. O zamana kadar Allahaısmarladık...</p>

  <p class="normal">Ha, bu arada, küçük Volanges’la ilgili olarak verdiğiniz bilgilere teşekkür ederim. Düğünden sonra dedikodu gazetelerinde baş haber yaparız. Siz de zürriyetsiz kaldığınız için üzülürsünüz. Allah sabır versin, ne diyeyim! İyi akşamlar Vikont.</p>

  <p class="normal" p="sagnormal">... <span class="ideitalik">Şatosu, 24 Kasım 17</span>**</p>

  <h2 class="h2baslik" id="calibre_toc_152">YÜZ KIRK İKİNCİ MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Doğrusu, sevgili dostum, yazdığınız mektubu, anlattığınız hikâyeyi okuyup, doğru anladım mı, anlamadım mı, bilemiyorum. Size yalnızca şunu söyleyeyim ki, verdiğiniz örneği çok sevdim ve çok etkili olacağını anladım. Bu nedenle onu başka bir kâğıda geçirip bizim melek Madam de Tourvel’e gönderdim. Hiç vakit kaybetmedim. Dün akşam gitti mektup. Böylesini daha uygun buldum. Zaten mektup yazacağımı söylemiştim kendisine. Sonra kendimi toparladım ve o önemli olayı ayrıntılı biçimde inceleyebilmesi için bütün bir gecenin bile yeterli gelmeyeceğini düşündüm. Siz <span class="ideitalik">bu önemli olay</span> lafına kızarsınız ama başka ne denebilir, bilemiyorum.</p>

  <p class="normal">Sevgilimin yanıtını size bu sabah gönderebileceğimi umuyordum ama öğle oldu ve henüz bir haber yok. Saat üçe kadar bekleyeceğim. Gene gelmezse, kendim gidip arayacağım. Bu gibi işlerde ilk adım önemlidir, gerisi gelir.</p>

  <p class="normal">Şimdi, tahmin edebileceğiniz gibi, çok merak ediyorum, sizin o tanıdığınız, gerektiğinde bir kadını feda edemeyeceği konusunda ağır zan altında kalan o tanıdığınız ne oldu sonra? Uslanmış mı acaba? Onu çok sevdiğini söylediğiniz hanım arkadaşı acımamış mı?</p>

  <p class="normal">Siyaset diliyle son şartlar dediğiniz şeylerin ne olduğunu da çok merak ediyorum. Özellikle, siz, onun bu işinde de aşk vardır mutlaka diyor musunuz, asıl onu merak ediyorum. Var tabii ki, hem de büyük bir aşk var! Ama kim için? Her neyse ben hiçbir iddiada bulunmayayım da, sizin lütfunuzdan bekleyeyim her şeyi.</p>

  <p class="normal">Allahaısmarladık benim güzel arkadaşım. Saat ikide kapatacağım bu zarfı, beklediğim yanıt gelir, onu da eklerim diye umuyorum.</p>

  <p class="normal"><span class="ideitalik">Öğleden sonra saat iki:</span></p>

  <p class="normal">Hâlâ bir haber yok, zamanım da kalmadı, tek bir sözcük daha eklemeyeceğim ama siz aşkın en güzel öpücüklerini reddedecek misiniz?</p>

  <p class="normal" p="sagnormal"><span class="ideitalik">Paris, 27 Kasım 17</span>**</p>

  <h2 class="h2baslik" id="calibre_toc_153">YÜZ KIRK ÜÇÜNCÜ MEKTUP</h2>

  <p class="ortayazi"><span class="idebold">Madam de Tourvel’den Madam de Rosemonde’a</span></p>

  <p class="normal">Gözlerimdeki perde kalktı Madam, meğer aldatıcı bir hayalmiş benim mutluluğum. Uğursuz gerçek aydınlatıyor beni. Kaçınılmaz ve yakın bir ölümden başka bir şey göremiyorum önümde. Bir yanı utanç, bir yanı pişmanlık olan bu yoldan gelecek olan, ölümden başka bir şey değildir. O yolu tutacağım... yeter ki hayatımı kısaltsın, bütün acıları bir nimet gibi kabul edeceğim. Dün aldığım mektubu gönderiyorum size. Tek bir sözcük eklemeyeceğim, zaten benim söyleyebileceğim her şey okunur o mektupta diye düşünüyorum. Artık ağlama zamanı değil, yalnızca katlanmak gerekiyor şimdi. Benim yakınmaya değil, güce ihtiyacım var.</p>

  <p class="normal">Yalnızca size veda ediyorum Madam, bu mektubumla birlikte kabul edin bu vedamı ve kaderime bırakın beni, unutun, bu dünyada olmadığımı düşünün. Yıkımın son bir kertesi var ki burada dostluk daha da acıtıyor ve bir çare olamıyor. Yaralar öldürücü olunca her yardım acımasızlık olur. Ben artık karamsarlık dışında bir duygu tanımıyorum, bütün duygular yabancı artık bana. Bana artık karanlık, utancımı gömeceğim o koyu karanlık yaraşır. O karanlıkta, elimden gelirse eğer günahlarıma ağlamalıyım ben. Dünden beri bir damla yaş gelmedi gözlerimden. Solmuş yüreğim, gözyaşı gelemiyor artık.</p>

  <p class="normal">Allahaısmarladık Madam. Sakın yanıt vermeyin. O korkunç, dayanılmaz mektuptan sonra hiçbir mektubu açmamaya yemin ettim.</p>

  <p class="normal" p="sagnormal"><span class="ideitalik">Paris, 27 Kasım 17</span>**</p>

  <h2 class="h2baslik" id="calibre_toc_154">YÜZ KIRK DÖRDÜNCÜ MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Dün gece saat üçe kadar haber alamayınca sevgili dostum, sabrım tükendi ve yüzüstü bırakılmış güzelimi gidip göreyim, dedim. Evde olmadığını söylediler. Bunu, beni içeri almamak için söyledikleri açıktı. Sinirlenmedim ve şaşırmadım da. Oraya uğramamın amacı, öyle bir hanımefendinin bana bir yanıt vermek zorunda kalacağı umuduydu yalnızca. Döndüm. Ondan bir yanıt almayı o kadar çok istiyordum ki akşam saat dokuza doğru, bir şey bulabilirim belki umuduyla eve baktım ama bir şey yoktu. Haber gelmemesine hiçbir anlam veremediğim için bizim oğlanı gönderdim, durumu öğrensin diye. O duygu dolu hanım, ölmüş müydü, yoksa komada mıydı, merak ediyordum. Gece eve dönünce öğrendim durumu bizim oğlandan: Madam de Tourvel sabah on birde, yanında hizmetçisi olduğu halde evden çıkmış, *** Manastırı’na gitmiş ve akşam saat yedide arabasını da, hizmetçilerini de geri gönderip, eve dönmeyeceğini bildirmiş. Gereğini yapmak buna denir işte. Dul bir kadın için manastırdan daha iyi sığınılacak bir yer olabilir mi? Bu alkışlanması gereken kararından vazgeçmezse, kendisine borçlu olduğum minnet ve şükranlara bir de ilişkimizi dile düşürmek lüt-funu eklemiş olacak.</p>

  <p class="normal">Ben bir süre önce söylemiştim size, sizin endişelerinize rağmen ben yeni bir şöhretin ihtişamıyla döneceğim topluma. Nerede o benimle ilgili hayaller kurup, emeline kavuşamayan âşık diyenler ve acımasızca eleştirenler! Onlar da sevdiklerinden böyle çabuk, böyle anlı şanlı bir biçimde ayrılsınlar da göreyim bakayım! Yok, daha iyisini yapabilirler. Gidip teselli etsinler hanımefendiyi, yolu gösterdik. Benim her yanını karış karış dolaştığım o alanda dolanıp boy göstersinler bakalım. İçlerinden biri bir başarı göstersin bakayım, bırakırım hemen ona birinciliği. Ama hepsi anlayacak, ben bir işe kendimi adarsam, bıraktığım izi silmek mümkün olmaz bir daha. Bu kez bıraktığım iz de silinmeyecek kesinlikle. O kadın karşıma bir rakip çıkarırsa, bugüne kadar kazandığım zaferleri yok sayarım.</p>

  <p class="normal">Aldığı karar gurur veriyor bana doğrusu ama itiraf edeyim ki bir yandan da kızdım. Benden o kadar uzaklaşacak kadar güçlüymüş demek! Demek aramızda başka engeller de olacak ve yanına gitmek istersem beni reddedebilecek. O istemeyebilecek beni, en büyük mutluluk saymayabilecek demek bunu! Sevmek bu mu? Ne diyorsunuz dostum, katlanayım mı buna ben? İnsan barışma umudu içinde oldukça ister de barışmayı. Ben onu, barışma ihtimal dışı bir şey değildir diye düşünecek bir hale getirmeye çalışsam, daha iyi olmaz mı, ne dersiniz? Başaramaz mıyım bunu? Hiç önemsemiyormuşum gibi bir denesem, sizin alınmanız için hiçbir neden olamaz bunda. Siz alınmamalı, tersine sevinmelisiniz! Biz tekrar anlaşıp, bir daha deniyoruz demektir bu ve ben bu işi başarsam bile, size hoş gelen bir fedakârlığı, kendi iradenizle bir kez daha istemeniz için fazladan bir fırsat olacaktır bu yalnızca. Şimdi bana yalnızca ödülünüzü beklemek kalıyor. Gelin ve kavuşun artık sevdiğinize, dostlarınıza, zevklerinize, maceralar dünyasına kavuşun.</p>

  <p class="normal">Küçük Volanges işi hayırlı bir sonuca ulaştı. Dün merakımdan yerimde duramadığım için birçok yeri dolaştım, bu arada bir de Madam de Volanges’a uğrayayım dedim. Küçük hanım salona inmiş bile. Hasta kıyafetiyle dolaşıyor ama çok yakında iyileşeceği belli olan bir hasta. Bu yüzden yüzü daha bir taze, daha bir çekiciydi. Siz kadınların başına böyle bir şey gelse, bir ay kalkamazsınız koltuğunuzdan, yatağınızdan. Bravo kızlara! Tamamen iyileşip iyileşmediğini öğrenme isteği uyandırdı bende bu kız.</p>

  <p class="normal">Size bir şey daha anlatacağım: Kızcağızın geçirdiği kaza, sizin <span class="ideitalik">duygusal</span> Danceny’yi deli edecekti az daha. Önce üzüntüsünden, şimdi de sevincinden. <span class="ideitalik">Cécile’i</span> hasta düşmüş! İnsan böyle bir felaketle allak bullak olmaz da ne zaman olur? Günde üç kez birini gönderip haber almış, kendi de günde bir kez uğramış, sonunda kızın annesine bir mektup yazıp diller dökmüş ve o sevimli yaratığın sağlığına kavuşması dolayısıyla tebriklerini sunması için izin verilmesini istemiş. Madam de Volanges kabul etmiş. Ben gittiğimde delikanlı gene eskisi gibi kurulmuştu bir köşeye ama çok fazla açılma cesaretini gösteremiyordu.</p>

  <p class="normal">Bu anlattıklarımın hepsini ondan öğrendim. Birlikte çıktık evden, yolda her şeyi anlattırdım ona. Kabul edilip sevgilisini tekrar görebilmek pek mutlu etmiş onu. Ben de böyle büyük heyecanları pek sevdiğimden büsbütün coşturmak istedim ve birkaç güne kadar sevgilisini daha yakından görmesini sağlamak amacıyla elimden gelen her şeyi yapacağıma dair söz verdim.</p>

  <p class="normal">Gerçekten heveslendiğim denemeyi gerçekleştirir gerçekleştirmez kızı ona bırakmak niyetindeydim. Artık bütünüyle size bağlanmak istiyorum. Hem sonra bu küçük hanım kocasından başka kimseyi aldatmayacaksa benden ders almaya değer miydi? En güzeli hem âşığını hem de ilk âşığını aldatmaktır. Şükür ki ben ona bir kere bile aşk sözcüğü etmiş değilim.</p>

  <p class="normal">Allahaısmarladık sevgili dostum. Ne olur bir an önce gelin, kulunuz, köleniz olduğumu hissedeyim ve verin benim ödülümü.</p>

  <p class="normal" p="sagnormal"><span class="ideitalik">Paris, 28 Kasım 17</span>**</p>

  <h2 class="h2baslik" id="calibre_toc_155">YÜZ KIRK BEŞİNCİ MEKTUP</h2>

  <p class="ortayazi"><span class="idebold">Markiz de Merteuil’den Vikont de Valmont’a</span></p>

  <p class="normal">Gerçekten Vikont, bıraktınız mı Madam de Tourvel’i? Sizin için hazırladığım mektubu gönderdiniz mi? Çok hoş bir insansınız siz, umduğumdan da yaman çıktınız! Doğrusunu söylemem gerekirse bu zafer, kazandığım bütün öteki zaferlerden daha çok gururlandırıyor beni. “Eskiden hiç önemsemediğiniz o kadını, şimdi nasıl oldu da bu kadar yüceltiyorsunuz!” diyebilirsiniz bana şimdi ama öyle düşünmek çok yanlış olur bence. Onu mu yendim ben? Benim asıl yendiğim sizsiniz. İşin gerçekten hoş tarafı da bu zaten.</p>

  <p class="normal">Evet, Vikont, siz Madam de Tourvel’i çok seviyordunuz, gene seviyorsunuz. Deli gibi seviyorsunuz ama ben ayıplayınca bir yiğitlik gösterip gözden çıkardınız onu. Tek bir şakaya kat-lanmaktansa onun gibi bin kadını feda edersiniz. Bakın gurur ne işler açıyor insanın başına! Gurur mutluluğun düşmanıdır diyen adam ne kadar doğru, yerinde bir söz söylemiş!</p>

  <p class="normal">Ya ben size bir oyun etmiş olsaydım, ne olurdu haliniz? Ama siz de bilirsiniz ki aldatmayı beceremem ben. Siz sonunda beni de karamsar biri yapıp manastıra düşürecek olsanız bile o tehlikeyi göze alır, kendimi beni yenene vermekten kaçınmam.</p>

  <p class="normal">Ancak bilesiniz ki teslim oluyorsam yalnızca ve yalnızca zayıflığımdandır bu. Yoksa istesem ne işler açardım sizin başınıza! Doğrusunu söylemek gerekirse siz de hak ediyor gibisiniz bunları! Sözgelimi Madam de Tourvel’le tekrar barışmanıza izin vermek için beni kandırmaya çalışmanız yok mu! Kurnazlık mı diyeyim, acemilik mi diyeyim buna, bilemiyorum. Çok keyiflen-diriyor beni o haliniz! Hem kestim ilişkimi deyip, erdemli biri gibi göstereceksiniz kendinizi hem de keyfinize bakacaksınız. İşinize geliyor değil mi? Madam de Tourvel’i böyle hem bırakıp hem bırakmamak bir fedakârlık gibi gözükse de ben öyle görmediğim için, istediğiniz anda yenilemeyi öneriyorsunuz bana! Böylece sizin o melek gibi dindar âşığınız kendisini sizin gönlünüzün biricik sultanı olarak görebilecek, ben de kumamdan üstün tutulduğum için böbürleneceğim, yani her ikimiz de aldatılacağız ama siz hoşnut kalacaksınız ya, gerisinin ne önemi var!</p>

  <p class="normal">Planlar kurmakta çok yeteneklisiniz ama ne yazık ki uygu-layamıyorsunuz bunları, işte tek bir düşüncesizliğiniz yüzünden en çok arzu ettiğiniz şeyin önüne aşılmaz bir engel çıkardınız.</p>

  <p class="normal">Nasıl? Hem barışmayı düşünüyordunuz hem de o benim mektubu yazdınız, öyle mi? Siz beni de toy sanıyordunuz öyle mi? Ah Vikont, nasıl bilmezsiniz bunu, bir kadın başka bir kadını vurmak isteğinde yüreğini bulur onun, hassas yerini bulamadığı enderdir ve açtığı yara da şifa bulmaz bir daha. Ben o kadını vururken, daha doğrusu sizin darbelerinizi yönlendirirken o kadının benim kumam olduğunu, sizin bir ara onu benden üstün bulduğunuzu, beni ondan aşağı gördüğünüzü kesinlikle unutmamıştım. Yanılmışsam ve öcümü gerektiği gibi alamamışsam cezama razıyım. Bunun için her yolu deneyebilirsiniz, benden izin size. Ben istiyorum bunu ve söz veriyorum size, başarılı olursanız kızmayacağım. Başarabilirseniz ama! Bu meselede benim içim çok rahat ve artık bununla uğraşmak istemiyorum. Başka bir konu açalım.</p>

  <p class="normal">Sözgelimi küçük Volanges’ın sağlığından söz edelim. Döndüğümde bana ayrıntılı bilgi verirsiniz değil mi? Çok merak ediyorum. Ondan sonra siz hanım kızımızı sevgilisine mi bırakırsınız, yoksa Valmont sülalesinin Gercourt adıyla yeni bir kol oluşturması için yeni bir deneme mi yaparsınız, orası sizin bileceğiniz iş. Sizin bileceğiniz iş diyorum ama o çocuk meselesi pek hoşuma gitmişti benim, birlikte şöyle etraflıca konuşmadan kesin karar vermemeniz doğru olur. Bunu çok ileri bir tarihe attığımı sanmayın. Yakında dönüyorum Paris’e. Gününü söyleyemem ama gelir gelmez size haber vereceğimden hiç kuşkunuz olmasın.</p>

  <p class="normal">Allahaısmarladık Vikont, siz benim kavgalarıma, şirretliklerime, sitemlerime bakmayın, her şeye rağmen çok severim sizi, kanıtlamaya da hazırlanıyorum bunu. Allahaısmarladık dostum.</p>

  <p class="normal" p="sagnormal"><span class="ideitalik">...Şatosu, 29 Kasım 17</span>**</p>

  <h2 class="h2baslik" id="calibre_toc_156">YÜZ KIRK ALTINCI MEKTUP</h2>

  <p class="ortayazi"><span class="idebold">Markiz de Merteuil’den Şövalye Danceny’ye</span></p>

  <p class="normal">Dönüyorum artık genç dostum, yarım akşam Paris’teyim. Taşınma telaşı içinde kimseyle görüşemem ama sizin bana söyleyecek acil bir şeyiniz varsa gelin, yalnızca sizinle görüşebilirim. Sizin dışınızda hiç kimseye açamam kapımı. Bu nedenle, rica ediyorum, döndüğümden kimseye söz etmeyin, Valmont dahil. Birkaç ay öncesine kadar, biri gelip de günün birinde bütün sorunlarımı, dertlerimi yalnızca size açacağımı söyleseydi kesinlikle inanmazdım. Ama sizin bana açılmanız benim de size açılmama neden oldu. Açıkça söyleyeyim ki, siz çok kurnazlık gösterdiniz bu işte, hatta belki de ayarttınız. Hiç iyi yapmadınız doğrusu. Ama tehlike geçti artık, ilgilenmeniz gereken başka işler var şimdi! Kahraman sahnedeyken sırdaşıyla kim ilgilenir?</p>

  <p class="normal">Bana yeni zaferlerinizi bildirecek kadar bile vaktiniz olmadı. Cécile uzaktayken sevginizi, düşüncelerinizi anlatmaya o uzun günler bile yetmiyordu. Sizi dinlemek için beni bulamasanız, sesinizin yankı yapacağı bir yere giderdiniz. Daha sonra Cécile’iniz hastalanınca, bana bir mektup gönderip içinizi dökme lütfunu esirgemediniz. Elbette biriyle konuşmaya ihtiyacınız vardı. Ama şimdi Paris’te sevdiğiniz, sağlığına kavuştu, siz de ara sıra da olsa görüyorsunuz onu, bu yeterli geliyor, dostlarınızın bir önemi kalmadı.</p>

  <p class="normal">Sizi ayıplamıyorum, kabahat sizin değil, daha yirmi yaşında olmanızda aramak gerekir kusuru. Herkes bilir ki, Alkibi-ades’ten size kadar bütün gençler ancak üzüldüklerinde hatırlarlar dostluğu. Mutluluk boşboğaz yapar bazen onları ama her zaman sırlarını da açtırmaz. Ben de Sokrates gibi, <span class="ideitalik">dostlarımın mutsuz olduklarında bana gelmeleri hoşuma gidiyor<sup class="calibre2"><a href="../Text/tehlikeliilisiler_split_056.html#footnote-1206-45" id="footnote-1206-45-backlink">[45]</a></sup></span>diyebilirim ama Sokrates bir filozof olarak, dostları gelmeyince onlardan vazgeçebilirdi. Ben ne yapayım? Onun gibi bilge değilim, suskunluğunuzu kadınlığıma özgü zayıflığımla hissettim yalnızca.</p>

  <p class="normal">Bununla birlikte benim titiz, müşkülpesent biri olduğumu sanmayın. Kesinlikle söz konusu olamaz böyle bir şey. Yoksun olduğum şeyleri düşününce çok üzüldüm ama benim bu yoksunluklarımın dostlarımın mutlu olduklarını gösterdiğini düşünerek metanetle katlandım bunlara. Bu nedenle yarın akşam ancak aşk sizi serbest bırakır da işiniz olmazsa eğer, gelebilirsiniz, yoksa benim için herhangi bir fedakârlığa katlanmanızı yasaklıyorum.</p>

  <p class="normal">Allahaısmarladık Şövalye. Sizi tekrar göreceğim için gerçekten çok seviniyorum, gelecek misiniz?</p>

  <p class="normal" p="sagnormal">... <span class="ideitalik">Şatosu, 29 Kasım 17</span>**</p>

  <h2 class="h2baslik" id="calibre_toc_157">YÜZ KIRK YEDİNCİ MEKTUP</h2>

  <p class="ortayazi"><span class="idebold">Madam de Volanges’dan Madam de Rosemonde’a</span></p>

  <p class="normal">Vereceğim haber Madam, kesinlikle sizi de benim kadar üzecektir: Madam de Tourvel dünden beri hasta, hem de bayağı hasta, hastalık birdenbire başladı ve çok tehlikeli bir hal aldı, gerçekten korkutuyor beni.</p>

  <p class="normal">Yüksek ateş, neredeyse hiç kesilmeyen şiddetli çırpınmalar, bir türlü dindirilemeyen bir susuzluk. Şimdilik belirtiler bunlar. Hekimler hastalığın ne olduğunu söyleyemiyor. Bakımı da zor olacak, çünkü inatla hiçbir ilacı kabul etmiyor. O kadar ki kan almak için elini kolunu sımsıkı tutmak gerekli oldu ve sonra çırpınmaları sırasında sargısını çıkarıp atmak istiyor. Dünden beri iki kez zorla tutarak bağladılar.</p>

  <p class="normal">Siz de benim gibi onu hep güçsüz, mahcup, uslu biri olarak tanıdınız. Şimdi dört kişi zor tutuyor onu desem inanır mısınız acaba? Hiç laf söylemeye de gelmiyor, aniden parlıyor, anlaşılmaz tepkiler gösteriyor. Sapıttı mı yoksa diyorum bazen, bu durumunu hep ona bağlıyorum ve çok korkuyorum.</p>

  <p class="normal">Hele evvelki gün olanlar daha da artırıyor endişelerimi.</p>

  <p class="normal">O gün, sabah saat on bir sularında, hizmetçisiyle birlikte *** Manastırına gitmiş. Bir zamanlar orada kaldığından ara sıra uğruyormuş zaten. Her zamanki gibi karşılamışlar ve durumunda, sağlığında olağanüstü bir şey görmemişler. Yaklaşık iki saat sonra, manastırdayken kaldığı odanın gene boş olup olmadığını sormuş ve boş olduğunu öğrenince görmek istemiş odayı. Yönetici rahibe, yanına birkaç rahibe daha alıp, yukarı çıkarmış kendisini. O zaman, “Ben gene burada kalacağım, zaten hiç ayrılmamam gerekirdi buradan, artık ölünceye kadar burada kalacağım” demiş. Ölünceye kadar, aynen böyle demiş.</p>

  <p class="normal">Önce ne diyeceklerini bilememişler ama ilk şaşkınlığı atlattıktan sonra evli bir kadın olduğunu hatırlatmışlar, bu nedenle, özel bir izin alınmadan kendisini kabul edemeyeceklerini söylemişler. Başka bazı gerekçeler de göstermişler ancak hiçbir yararı olmamış bunların. İnat etmiş, yalnızca manastırdan değil, o odadan da çıkmak istememiş. Nihayet akşam saat yedide laf geçiremeyeceklerini anlayınca geceyi manastırda geçirmesine razı olmuşlar. Arabasını ve adamlarını eve gönderip, ertesi sabah bir çare aramaya karar vermişler.</p>

  <p class="normal">O gece halinde, tavrında şaşkınlıktan çok bir ağırbaşlılık varmış ve düşünceli gözükmüş. Dört, beş kez kendinden geçip hayallere dalmış, konuşarak kendine getirememişler. Her kendine gelişinde alnını sıkmak ister gibi ellerini başına götürmüş, bu durumu gören rahibelerden biri, “Başınız mı ağrıyor?” diye sormuş. Madam de Tourvel karşılık vermeden önce uzun uzun bakmış rahibeye ve “Hayır, orası değil ağrıyan yerim!” demiş. Biraz sonra da yalnız kalmak istediğini ve kendisine hiçbir şey sormamalarını rica etmiş.</p>

  <p class="normal">Herkes çekilmiş, yalnızca hizmetçisi kalmış yanında. Bereket versin başka yer bulamamışlar ve onu da hanımının odasında yatırmışlar.</p>

  <p class="normal">Kızın anlattığına göre Madam de Tourvel gece on bire kadar oldukça sakin görünmüş. On birde yatmak istediğini söylemiş ancak henüz tamamen soyunmadan odasında sinirli bir halde gezinmeye başlamış, ellerini ve gözlerini de oynatıyormuş sürekli. Olup bitenlere tanık olan Julie cesaret edip bir şey söyleyememiş ve yaklaşık bir saat beklemiş öyle. Nihayet Madam de Tourvel iki kez seslenmiş kendisine. Julie hemen içeri koşmuş, hanımı baygın vaziyette kollarına düşmüş ve “Artık gücüm kalmadı!” demiş. Yatağına yatırırlarken direnmemiş ama bir şey yemek istememiş, kimsenin de çağrılmasına izin vermemiş. Yalnızca başucuna su koydurmuş. Julie’ye de yatmasını söylemiş.</p>

  <p class="normal">Julie sabahın ikisine kadar uyuyamamış ve o saate kadar da hiçbir kıpırtı ve de bir inilti falan duymamış. Ama beşe doğru bir ses işitip uyanmış. Hanımı yüksek ve güçlü bir sesle konuşup duruyormuş. Julie kendisine yaklaşıp bir isteği olup olmadığını sormuş, yanıt gelmeyince, eline bir ışık alıp karyolaya yaklaşmış, Madam de Tourvel tanımamış onu ancak kendi kendisine söylediği o anlaşılmaz sözleri birdenbire kesmiş ve “Yalnız bırakın beni, karanlıklarda bırakın beni, karanlıklar yaraşır bana!” diye bağırmış. Dün ben de fark ettim, ikide bir söyleyip duruyordu bu sözleri.</p>

  <p class="normal">Julie bu duyduklarını emir kabul edip hemen çıkmış odadan, aşağıya haber verip, yardım istemiş ama Madam de Tour-vel yanına kimsenin gelmesini de, ilaç verilmesini de kabul etmemiş. Daha sonraki çırpınmalar, öfke nöbetleri o zaman başlamış.</p>

  <p class="normal">Manastırdakiler iyice şaşırıp ne yapacaklarını bilemediklerinden, yönetici rahibe dün saat yedide beni çağırtmaya birini göndermiş. Henüz ortalık ağarmamıştı. Hemen hazırlanıp gittim. Geldiğim haber verilince Madam de Tourvel bilincini toparlar gibi olmuş ve “Buyursun, gelsin!” demiş. Ama ben yatağının yanına gidince uzun uzun baktı bana ve birden telaşla elimi tutup ve sıktı, yüksek ve hüzünlü bir sesle, “Size inanmadığım için ölüyorum!” dedi. Hemen arkasından elleriyle gözlerini kapatıp, “Yalnız bırakın beni, karanlıklarda bırakın beni, karanlıklar yaraşır bana” sözlerine döndü ve gene kaybetti kendini.</p>

  <p class="normal">Gerek kendi ağzından duyduğum bu sözler, gerek sayıklarken anlattıkları, bu amansız hastalığın kaynağının daha amansız olabileceği düşüncesini veriyor bana ve korkutuyor. Ama o sevdiğimiz kadının sırlarını öğrenmeye çalışmayı bir yana bırakıp, başındaki bu felaket nedeniyle acımalıyız ona.</p>

  <p class="normal">Dün de bütün gün çalkantılar içinde geçti. Bazen çırpınmalar içinde kalıyor, bazen gücünü yitirip uyuşuyor gibi oluyor. İşte o anlarında hem kendisi hem yanındakiler biraz olsun rahatlıyor. Akşam ancak saat dokuzda ayrılabildim başından, bu sabah gene gidip, bütün gün orada kalacağım. Hiç kuşkusuz yalnız bırakamam talihsiz dostumuzu, ancak insanı üzen, inat edip ilaç almayı ve tedaviyi kabul etmemesi.</p>

  <p class="normal">Hekimlerin geceyi nasıl geçirdiğine dair raporunu gönderiyorum size. Göreceğiniz gibi teselli verici bir şey yok. Bundan sonrakileri de gönderirim.</p>

  <p class="normal">Allahaısmarladık sayın Madam. Kızım neredeyse tamamen iyileşti artık, saygılarını sunuyor size.</p>

  <p class="normal" p="sagnormal"><span class="ideitalik">Paris, 29 Kasım 17</span>**</p>

  <h2 class="h2baslik" id="calibre_toc_158">YÜZ KIRK SEKİZİNCİ MEKTUP</h2>

  <p class="ortayazi"><span class="idebold">Şövalye Danceny’den Markiz de Merteuil’e</span></p>

  <p class="normal">Ey benim sevdiğim! Ey benim taptığım! Ey benim mutluluk ışığımı yakan! Ey beni mutluluğa boğan! Ey duygulu dost! Sevgili! O pişmanlıkların anısı niçin gelip de benim hissettiğim o büyüyü bozmak istiyor? Endişelenmeyin Madam. Bunu size soran dostluktan başka bir şey değildir. Ah! Sevgilim, mutlu ol, aşkın dileğidir bu.</p>

  <p class="normal">Ne yapmış olabilirsiniz ki kendinizi suçlu gibi görüp, üzülüyorsunuz böyle? İnanın ki çok temiz kalpli ve soylu bir insansınız, bu nedenle yanılıyorsunuz. Her ikimizin de suç işlediğimizi, günah işlediğimizi sanıyorsunuz ama tamamen yanılıyorsunuz bu konuda. Ben gönlümden gelen sesleri dinlerim. Ne ben sizi aldattım ne de siz beni. Bizi aldatan aşk olmuştur. O ses böyle diyor işte. Uyandırdığın duygulara kendini de teslim etmekten korkma o halde! Yaktığın ateşlerin seni de sarmasına engel olma! Kalplerimiz biraz geç aydınlandı, geç anladı durumu ama saflıklarını yitirmedi asla. Kesinlikle yitirmedi. Yalnızca aldatmak isteyenler, gerçekten âşık olmayıp, yalnızca aldatmak isteyenler bütün işlerini önceden düzenler, hesap kitap yapar ve ilerde olup bitecekleri hesaplayabilirler. Gerçek aşk insanın böyle uzun uzun ve ayrıntılı biçimde düşünmesine izin vermez! Gerçek aşk bizi duygulara boğar ve düşünceyi unutturur. Gerçek aşkın egemenliği asıl farkında olmadığımız, sezemediğimiz zaman daha güçlüdür. Karanlık ve sessizlik içinde sarıverir bizi. O karanlıkta göremeyiz ve duyamayız onu. Bu nedenle de koparamayız bağlarını.</p>

  <p class="normal">Daha dün, dönmek üzere olduğunuzu düşündükçe derin bir heyecana kapılıyordum ve sizi görmek en büyük zevk oluyordu benim için ama ben bu durumda bile hiçbir şey anlayamıyor, yalnızca dostluğun çağrısına, o ateş ve coşku nedir bilmeyen dostluğun çağrısına uyduğumu sanıyordum. Daha doğrusu kendimi tamamen duygularıma kaptırmıştım ve bunların aslını, kökenini araştırmak hiç aklımdan geçmiyordu. Aşkın etkisini, o karşı konmaz çekimi sen de hissediyordun sevgilim ama bunun ne olduğunu benim gibi sen de bilmiyordun. Aşkı, ikimiz de Tanrı’nın bizi içine attığı o sarhoşluktan çıkabildikten sonra anlayabildik.</p>

  <p class="normal">Ama bu da gösterir ki, biz suç işlemiş falan değiliz, temiziz. Hayır sen dostluğa ihanet etmedin, ben de senin bana karşı duyduğun güveni istismar etmek istemedim. Evet, ikimiz de farkında değildik duygularımızın ama biz kendimiz aklanıyorduk, birbirimizi aldatmaya çalışmıyorduk kesinlikle. Bir yanılgıyı yaşıyormuşuz, olsun, sonunda bu yanılgı mutluluğu getirdi bize, yakınmamız mı gerekir bundan? Gereksiz sitemlerle mutluluğumuzu gölgelendirmeyelim, güvenelim birbirimize, kurtulalım endişelerimizden ki, bu büyüleyici mutluluğumuz daha da artsın. Bu umut nasıl rahatlatıyor beni bir bilsen sevgilim! Evet artık sen de endişelerinden kurtulacak, kendini yalnızca aşka verip, arzularımı, heyecanlarımı, ruhumun coşkusunu, duyularımın taşkınlığını paylaşacaksın ve mutlu günlerimizin her anı yeni nazlarla dolup taşacak.</p>

  <p class="normal">Allahaısmarladık, hayran olduğum insan! Seni bu akşam göreceğim ama yalnızca seni, tek başına görmem mümkün olabilecek mi? Cesaret edemiyorum bunu umut etmeye. Sen benim kadar istemezsin bunu.</p>

  <p class="normal" p="sagnormal"><span class="ideitalik">Paris, 1 Aralık 17</span>**</p>

  <h2 class="h2baslik" id="calibre_toc_159">YÜZ KIRK DOKUZUNCU MEKTUP</h2>

  <p class="ortayazi"><span class="idebold">Madam de Volanges’dan Madam de Rosemonde’a</span></p>

  <p class="normal">Dün, hanımefendi, neredeyse bütün gün, sevgili hastamızın sağlığı konusunda bu sabah size daha iyi haberler verebileceğim umudu içinde oldum ama akşamdan beri kalmadı o umut ve ben de şimdi bu umudu yitirmiş olmanın üzüntüsü içindeyim. Önemsiz gözüken ancak getirdiği sonuçlar açısından çok önemli sayılabilecek bir olay hastayı gene eski haline düşürdü, belki de daha kötü yaptı.</p>

  <p class="normal">Bu ani değişikliğe bir anlam veremiyordum ancak zavallı dostumuz dün her şeyi ayrıntılı biçimde anlatmıştı bana. Başına gelenleri size de anlattığını söylediğinden, benim de o içler acısı durumunu size çekinmeden yazabilmemde bir sakınca yoktur sanıyorum.</p>

  <p class="normal">Dün sabah manastıra gittiğimde hastanın yaklaşık üç saattir uyuduğunu söylediler. Öylesine derin, öylesine rahat bir uyku içindeydi ki önce bu durumun, ateşin verdiği bir baygın uyku olmasından korktum. Az sonra uyandı, karyolanın perdelerini kendi elleriyle açtı. Hepimizi teker teker süzdü, şaşkın şaşkın bakıyordu. Ona doğru yaklaşmak amacıyla ayağa kalktığımda tanıdı beni, adımı söyledi, yanına çağırdı. Bir şey sormama kalmadan, “Neredeyim? Ne yapıyoruz burada biz? Hasta mıyım? Niçin evimde değilim?” dedi. Ben gene sayıkladığını sandım. Bu kez daha sakin konuşuyordu ama gene de sayıklamaya benzer sözlerdi bunlar. Yanıtlarımı duyuyor ve anlıyordu. Kendisine gelmişti ama bilinci yerinde değildi henüz.</p>

  <p class="normal">Manastıra geldiğini hatırlamıyordu. Oraya girdiğinden beri neler olduğunu ayrıntılı biçimde öğrenmek istedi. Sorularına doğru yanıtlar verdim ancak onu korkutabileceğimi sandığım şeylerden hiç söz etmedim ve sonra da kendisini nasıl hissettiğini sordum. İyi olduğunu ama uykusunun iyi geçmediğini, bir yorgunluk hissettiğini söyledi. Ben endişe etmemesini, fazla konuşarak kendisini yormamasını rica ettim. Sonra perdeleri yarım kapayarak yatağın ucuna iliştim. O sırada bir kâse et suyu geldi, içti ve lezzetli geldi bu et suyu ona.</p>

  <p class="normal">Yarım saat kadar öyle durdu ve bu yarım saat içinde yalnızca, kendisine baktığım için teşekkür etmek için ağzını açtı. Siz onun ne kadar ince, kibar olduğunu bilirsiniz, teşekkür ederken de öyleydi. Sonra tam bir sessizlik ve birdenbire, “Tamam, şimdi hatırladım buraya geldiğimi” dedi. Ona doğru ilerleyince elimi tuttu ve başına götürerek “Ah Tanrım! Ölmeyecek miyim?” dedi. Sözlerinden çok, hali dokundu bana, ağlayacak gibi oldum. Sesimden fark etti ve “Acıyorsunuz bana! Bilseniz bari...” dedi. Sonra sustu, “Yalnız bıraksınlar bizi, her şeyi anlatacağım” dedi.</p>

  <p class="normal">Sanıyorum söylemiştim size. Neler anlatabileceğini önce- den sezer gibi olmuştum. Uzun ve hüzünlendirici olacağını bildiğim bu konuşma, talihsiz dostumuzun sağlığına zarar verebilir diye düşündüm, önce dinlemek istemedim onu. Uyumasını, istirahat etmesini istedim ama ısrar etti ve ben de dinlemek zorunda kaldım. Başbaşa kalınca her şeyi anlattı bana. Siz de biliyormuşsunuz, o nedenle anlatmaya gerek görmüyorum.</p>

  <p class="normal">Nasıl acımasızca harcanıp, feda edildiğini ve bırakıldığını anlatırken, “Öleceğimden kuşkum yoktu, ölecek cesareti de buluyordum kendimde ama böyle bir felaketten, böyle bir utançtan sonra yaşamak, işte imkânsız olan bu” dedi. Bu üzüntüsüne, yaşamdan böyle umut kesmesine karşı dinin silahlarını kullanmak istedim ve o zamana kadar bunların kendisine son derece yararlı olduğunu biliyordum. Peder Anselme’ye çok güvendiğini düşünerek onu çağırtmasını önerdim. Kabul etti, ayrıca kendisi de istiyormuş gibi gözüktü. Adam gönderdiler ve hemen geldi Peder Anselme. Uzun süre kaldı hastanın yanında, çıkarken, hekimlerin söyleyecekleri bir şey yoksa, ölmek üzere olan kişilere yapılan son dinsel hizmetlere şimdilik gerek olmadığını ve ertesi gün gene uğrayacağını bildirdi.</p>

  <p class="normal">Peder Anselme, öğleden sonra saat üç gibi gitmişti. Hastamız saat beşe kadar epey sakin göründü ve hepimizi umutlandırdı bu haliyle. Ancak tam o sırada bir mektup getirdiler kendisine. Önce hiçbir mektubu kabul etmeyeceğini ve okumak istemediğini söyledi, ısrar etmediler. Ama hemen arkasından sinirli bir hal, bir heyecan geldi ona ve mektubun nereden geldiğini sordu. Zarfta damga yokmuş, kimin getirdiğini öğrenmek istedi, bilmediklerini söylediler. “Kim göndermiş peki?” diye sordu. Mektubu getiren bir şey söylememiş kapıcıya. Bir süre sustu, anlamsız şeyler söylemeye başlayınca gene sayıkladığını anladık.</p>

  <p class="normal">Gene bir süre sükûnet geri geldi. Nihayet mektubu istedi. Ve zarfa bakar bakmaz, “Ondan! Tanrım!” diye bağırdı. Daha sonra yüksek sesle ama tıkanır gibi “Alın! Alın bu mektubu!” dedi. Karyolanın perdelerini kapattırdı, kimsenin yanına yaklaşmamasını istedi ama birkaç dakika geçmeden hepimiz baş ucunda toplanmak zorunda kaldık gene. Çırpınma, bu kez eskisinden daha şiddetli bir biçimde yeniden başlamıştı ve bu kez korkunç titremeler de eşlik ediyordu. Akşam da devam etti bu durum. Bu sabah öğrendiğime göre gece de böyle çalkantılı geçmiş. Nasıl ölmedi ona şaşıyorum ben. Sizden saklamıyorum, benim neredeyse hiç umudum kalmadı.</p>

  <p class="normal">O talihsiz mektup büyük olasılıkla Valmont’dan gelmişti. Ona hangi yüzle yazabiliyor gene? Özür dilerim sevgili dostum, düşüncelerimi söylemiyorum artık ama şimdiye kadar çok mutlu olan ve bu mutluluğu da hak etmiş olan bir kadının böyle eriyip gitmesi dayanılır gibi değil.</p>

  <p class="normal" p="sagnormal"><span class="ideitalik">Paris, 2 Aralık 17</span>**</p>

  <h2 class="h2baslik" id="calibre_toc_160">YÜZ ELLİNCİ MEKTUP</h2>

  <p class="ortayazi"><span class="idebold">Şövalye Danceny’den Markiz de Merteuil’e</span></p>

  <p class="normal">Seni görme mutluluğuna kavuşuncaya kadar güzel sevgilim, sana yazmak zevkine bırakıyorum kendimi. Bütün zamanımı hep seni düşünmekle geçireyim de senden uzak olmanın acısını hissetmeyeyim, diyorum. Duygularımı sana anlatmak, senin duygularını hatırlamak gerçekten mutluluk veriyor bana. Bu mutluluk, özlem anlarını bile ruhum için paha biçilmez nimetlerin kaynağı yapıyor. Ama dediğin doğruysa senden yanıt alamayacağım. Bu mektup sana yazdığım son mektup olacak belki. Böyle uzaktan konuşmaktan da yoksun edeceğiz birbirimizi. Sana göre tehlikeli olur bu ve <span class="ideitalik">ihtiyacımız da yok böyle bir şeye</span> diyorsun. Direnirsen, inanırım elbette sana. Sen bir şey istersen, yalnızca sen istediğin için ben de isterim onu, başka türlü düşünmem mümkün müdür? Ancak bu işi kestirip atmadan bir kere de birlikte konuşsak olmaz mı?</p>

  <p class="normal">Tehlike konusunda senin düşüncelerine söyleyecek bir şeyim olamaz benim. Ben hiçbir şeyi hesap edemem. Benim tek ricam, kendini korumaya gayret etmendir. Senin bir endişen, bir derdin olursa ben de rahat hissetmem kendimi. Bu işte biz ikimiz bir değiliz, sen, hem sensin hem ben.</p>

  <p class="normal"><span class="ideitalik">İhtiyaç</span> meselesi öyle değil tabii ki. Burada da düşüncelerimiz kesinlikle örtüşecektir. Eğer kazara farklı düşünürsek, nedeni kesinlikle birbirimize derdimizi anlatma olanağı bulamamamız ya da birbirimizi anlayamamamızdır. İşte konuyla ilgili izlenimlerim.</p>

  <p class="normal">İki insan birbirlerini serbestçe görebiliyorlarsa ayrıca mektuplaşmaları gereksiz görülebilir tabii ki. Bir mektupta bir sözün, bir bakışın, bir suskunluğun bile yüz kez daha iyi ifade edemeyeceği ne olabilir? Ben son derece doğru buluyorum bunu ve sen bana yazışmayalım artık dediğin zaman bu düşünce ruhumun üstünden kolayca kaydı. Onu rahatsız etti belki ama hiç etkilemedi. Sözgelimi senin göğsünü öpmek istediğimde dudaklarım bir kurdeleye ya da bir tüle değerse, itiveririm onu, bir engelle karşılaştığımı düşünmem. İşte buna benziyor durum aşağı yukarı.</p>

  <p class="normal">Ama o zamandan beri ayrıyız biz ve sen yanımda olmayınca o mektup düşüncesi kafama takıldı. Bir de yoksunluğa niçin katlanacakmışım, dedim. İki insan birbirlerinden uzaklaştılar diye, birbirlerine söyleyecekleri bir şey kalmamış mıdır artık? Farz edelim ki bir fırsat çıktı ve bütün günü bir arada geçirmek mümkün oldu. Zevke ayıracağımız böyle bir zamanın bir bölümünü de konuşmaya mı ayırmak gerekir? Evet zevke dedim, sevgilim çünkü senin yanında dinlenme anları bile büyük bir zevktir. Sonuçta zaman ne kadar uzun olursa olsun ayrılma anı gelir çatar ve insan öyle yalnız kalır ki işte o zaman mektubun değeri anlaşılır, okumasak bile bakarız hiç değilse. Evet, okumadan bakılabilir bir mektuba. Ben geceleri bile senin resmine dokunmaktan zevk duymuyor muyum?</p>

  <p class="normal">Resim dedim, değil mi? Bir mektup da ruhun resmidir. Mektupta cansız bir resimdeki gibi aşktan uzak olan durgunluk yoktur. Ruhumuzun bütün heyecanlarına uyar o. Canlanır, zevk duyar, dinlenir... senin bütün duygularının benim için ne kadar değerli olduğunu bilemezsin! Mektupların da benim bunları öğrenmemin yollarından biriyken, yoksun mu edeceksin beni ondan?</p>

  <p class="normal">Nereden biliyorsun ki bana mektup yazmak ihtiyacıyla sen de kıvranmayacaksın zaman zaman! Yalnızlık anlarında yüreğin genişler ya da daralırsa, ruhunu bir neşe kavrarsa ya da nedensiz bir hüzün çöküverirse içine, o zaman sevincini ya da sıkıntını sevdiğine açmayacak mısın? Demek sevdiğinin paylaşamayacağı bir duygun olabilecek! Demek sen sevdiğinin düşünceler içinde, bezgin, sıkıntılı, yapayalnız senden uzaklaşmasına ses çıkarmayacaksın, öyle mi? Canım sevgilim benim, karar vermek sana düşüyor. Ben yalnızca düşündüklerimi söyledim sana, sen de mutlaka böyle düşünmelisin, bu düşünceleri kabul etmelisin demiyorum. Sana yalnızca nedenleri gösterdim, yalvarsam daha iyi olurdu diye düşünme cesaretini de gösteriyorum. Her şeye rağmen direnecek olursan ben üzülmemeye gayret ederim. Senin bana söyleyeceklerini ben kendi kendime söylemek için çaba harcarım ama elbette sen benden daha iyi söylersin bunları. Daha da önemlisi ben seni dinlemekten daha büyük zevk duyarım.</p>

  <p class="normal">Allahaısmarladık güzel sevgilim. Seni nihayet görebileceğim saat yaklaşıyor. Seni bir an önce görebilmek için çabuk bırakıyorum.</p>

  <p class="normal" p="sagnormal"><span class="ideitalik">Paris, 3 Aralık 17</span>**</p>

  <h2 class="h2baslik" id="calibre_toc_161">YÜZ ELLİ BİRİNCİ MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Markiz, siz beni bu kadar görgüsüz, deneyimsiz biri nasıl sanabilirsiniz? Bu akşam sizi Danceny’yle baş başa göreceğim ve hiçbir şey anlamayacağım, size uğramasını <span class="ideitalik">şaşkınlık veren bir rastlantı</span> gibi kabul edeceğim öyle mi? Yüzünüze istediğiniz görünümü vermekteki ustalığa kimse bir şey diyemez. Hiçbir şey olmamış, içiniz çok rahatmış gibi bir haliniz vardı, pes doğrusu! Hani insan yanılır, ağzından istemediği bir laf kaçırır... böyle bir şey de yok sizde. Bakışlarınıza da müthiş hâkim olabiliyorsunuz, çok iyi hizmet ettiler size, her şeyi dile getirmeyi becerebildikleri gibi kandırmayı da becerebilselerdi, ben, kuşkulanmak bir yana sizin <span class="ideitalik">bu baş belası da nereden çıktı şimdi,</span> diye canınızın sıkıldığına inanıvermiştim. Ama gösterdiğiniz o maharetin boşa gitmemesi, işinizi istediğiniz gibi başarabilmeniz, yaratmayı düşündüğünüz izlenimi gerçekten yaratabilmeniz için her şeyden önce o acemi âşığı ele alıp, eğitmeniz gerekiyor.</p>

  <p class="normal">Madem ki işe eğitimden başlayacaksınız, hiç değilse gençlere küçük bir şaka nedeniyle kızarıp, bozulmamaları gerektiğini öğretin. Başka kadınlarla yaptıkları söylendiğinde inkâr etmedikleri şeyleri tek bir kadın söz konusu olunca büyük bir gayretle inkâr etmeye çalışmasınlar. Birisi sevgililerini övünce, kendilerinin de övüldüğünü sanmaları doğru değildir, bunu da öğrenmeleri gerekir. Size herkesin içinde bakmalarına izin vermiş olabilirsiniz ancak hiç değilse, bu kadın benim olmuştur der gibi bakmamaları gerektiğini öğretmek gerekir onlara. Çünkü böyle bir bakışı anlamak çok kolaydır! Aşka özgü bakışla bu bakışı karıştırıyorlar! Önce bir öğretin bunları, sonra hünerlerini gösterirlerken yanınıza alabilirsiniz onları, zararları dokunmaz size. Ben de sizin ünlenmeniz için hizmet etmeyi onur kabul eder, bu yeni okulun programını çizer ve herkese duyururum. Söz veriyorum size bu konuda.</p>

  <p class="normal">Ama şimdilik asıl beni öğrenci gibi görüyorsunuz siz ve bu da şaşırtıyor beni doğrusu. Başka bir kadın olsaydı hemen alırdım öcümü! Ve çok da keyifli bir iş olurdu öcümü almak! Onun bana kaybettirdiğini sandığı zevk kesinlikle hiç kalırdı bunun yanında! Evet, sırf siz olduğunuz için öç almayı düşünmüyorum ve gönlümü almanızı bekliyorum. En küçük bir kuşkum olduğunu, en küçük bir belirsizlik içinde olduğumu sanmayın. Her şeyi biliyorum.</p>

  <p class="normal">Dört gündür Paris’teymişsiniz; her gün Danceny’yle görüşmüşsünüz, hem de yalnızca onunla görüşmüşsünüz. Bugün bile kapınız hâlâ kapalıydı. Kapıcınız da doğruyu sizin kadar güvenli bir biçimde gizleyebilse, ben gene ulaşamayacaktım size. Ama mektubunuzda döner dönmez, döndüğünüzü ilk bildireceğiniz kişinin ben olduğumu, bundan hiç kuşku duymamam gerektiğini söylüyordunuz. Hani ne zaman geleceğiniz belli değildi? Mektubu, yola çıkmadan bir gün önce yazmışsınız. İnkâr mı edeceksiniz bunları? Yoksa bunlar suç sayılmaz mı diyeceksiniz?</p>

  <p class="normal">Hiçbirini kabul etmek mümkün değil bunların ama ben gene hâkim oluyorum kendime. Gücünüzü hissettiriyorsunuz ama bana inanın ve gücünüzü deneme konusunda daha fazla ileri gitmeyin. Biz birbirimizi biliriz Markiz, bu söz yetmeli size.</p>

  <p class="normal">Yarın bütün gün dışarıda olacağınızı söylediniz değil mi? Gerçekten çıkıyorsanız, tamam! Diyeceğim yok. Bilirsiniz ki doğru olup olmadığını öğrenirim. Ama akşama dönersiniz herhalde. Barışmamız kolay olmayacağına göre ertesi sabaha kadar birlikte olacağız dersek abartmış olmayız. İkimiz de çok hatalı davrandık birbirimize. Bunların cezasını çekip özür dilemeliyiz birbirimizden. Sizde mi olur, yoksa orada mı, bildirin bana lütfen. Özellikle de Danceny olmayacak. O inatçılığınızla Dan-ceny diye tutturmuştunuz, sayıklıyorsunuz diye düşünüp kıskanmayabilirim onu ama düşünün ki, şimdiye kadar yalnızca geçici heves gibi bir şeydi ama bundan sonra onu açıkça benden üstün bulduğunuzu göstermek olur bu. Ben bu kadar aşağılanabilecek biri olduğumu sanmıyorum. Bir de böyle bir şeye kalkışmazsınız herhalde.</p>

  <p class="normal">Ayrıca bu fedakârlığı bir fedakârlık saymayacağınızı da umuyorum. Diyelim ki belli bir bedel ödediniz, o zaman da düşünmek gerekir ki ben sizin için hiç de fena bir örnek olmadım. Duygulu ve güzel, yalnızca benim için yaşayan, hatta şimdi aşkının acısından belki de ölmek üzere olan bir kadın, yüzüne bakılır, sözü sohbeti de yerinde ama henüz kıvamını bulmamış, usul adaptan pek fazla anlamayan bir delikanlıdan hiç de aşağı değildi tabii ki.</p>

  <p class="normal">Allahaısmarladık Markiz, sizin için neler hissettiğimi söylemiyorum. Şimdilik elimden gelen yalnızca yüreğimi pek fazla kurcalamamak. Yanıtınızı bekliyorum. İyi düşünün yanıtınızı yazarken, her zaman aklınızda olsun ki bana ettiğiniz hakareti unutturmanız kolaydır ama razı olmayayım, biraz daha uzatayım işi derseniz, o hakareti gönlüme silinmez izlerle kazırım.</p>

  <p class="normal" p="sagnormal"><span class="ideitalik">Paris, 3 Aralık 17</span>**<span class="ideitalik">, gece.</span></p>

  <h2 class="h2baslik" id="calibre_toc_162">YÜZ ELLİ İKİNCİ MEKTUP</h2>

  <p class="ortayazi"><span class="idebold">Markiz de Merteuil’den Vikont de Valmont’a</span></p>

  <p class="normal">Dikkat edin Vikont, çekingen buldunuz diye hiç acımıyorsunuz bana! Sizin öfkelenmenizin getirdiği o bunaltıcı sıkıntıya nasıl dayanırım ben? Ya öç alacağınızdan korkup, dayanamasam da yüreğime iniverse! Ayrıca siz bana vicdansızlık ettiniz diye ben de aynı biçimde karşılık veremem ki! Ben ne söylersem söyleyeyim, siz gene rahat ve şaşaalı bir yaşam sürersiniz. Çekineceğiniz ne olabilir ki? Olsa olsa buradan gidersiniz, zaman kalırsa. Ama insan yabancı ülkelerde de buradaki gibi yaşayamaz mı? Fransız sarayı sizi gideceğiniz yerde rahat bırakırsa, yalnızca zaferlerinizin alanını değiştirmiş olursunuz. Bu gibi ahlâk düşünceleriyle size soğukkanlılığınızı tekrar kazandırmaya çalıştıktan sonra bizim işlere gelelim şimdi.</p>

  <p class="normal">Biliyor musunuz Vikont, kocam öldükten sonra niye bir daha evlenmedim ben? İsteyenim olmadı diye değil, çok varlıklı, çok kibar insanlar istedi beni ama hayatıma karışmaya kimsenin hakkı olmasın diye ben istemedim evlenmeyi. Yalnızca bunun için istemedim evlenmeyi. Artık her istediğim şeyi yapamayacağımdan korkmadım kesinlikle, onu da başarırdım eninde sonunda ama bir kimsenin bundan yakınmaya hakkı olduğunu düşünmek rahatsız ederdi beni. Ayrıca ben aldatmak zorunda kaldığım için değil, yalnızca kendi zevkim için aldatmak istiyordum. Ve siz kalkmış bana bir kocanın hem de çok sert bir kocanın yazabileceği bir mektup yazmışsınız! Bende birçok kusur buluyorsunuz, kendinizi de müthiş bağışlayıcı buluyorsunuz!</p>

  <p class="normal">Bir insanın boyun eğmek zorunda olmadığı birine karşı ne kusuru olabilir, anlayamıyorum bir türlü.</p>

  <p class="normal">Bakalım şu işin aslına bir: Danceny’yi bizde görmüşsünüz ve hiç hoşunuza gitmemiş bu iş, öyle mi? Peki siz Danceny’nin bizde olmasına ne gibi bir anlam verdiniz? Ya ben doğru söylüyorum, uğraması kesinlikle bir rastlantıdır ya da ben yalan söylüyorum, onu ben istemiş, ben çağırtmışımdır, o da gelmiştir. Bu bir rastlantıysa, mektubunuzda yazdıklarınızla haksız duruma düşersiniz, yok, ikinci şık doğruysa o zaman da gülünç duruma düşersiniz. Bu mektubu yazma zahmetine katlanmamalıydınız! Ama kıskanmışsınız siz bir kere ve kıskanan insan da düşünüp taşınmaz kesinlikle; bırakın da ben düşüneyim sizin yerinize.</p>

  <p class="normal">Bir rakibiniz vardır ya da yoktur. Varsa eğer, ondan üstün tutulmak için göze girmeye çalışmalısınız. Yoksa, bir rakibiniz olmaması için gene göze girmeye çalışmanız gerekir. Her durumda tek bir yol var sizin için. O zaman niçin üzüp duruyorsunuz kendinizi? Hele hele beni ne diye üzüyorsunuz? Biraz daha hoş ve kibar olamaz mısınız? Kendinize güvenemiyor musunuz artık yoksa? Yapmayın Vikont, haksızlık ediyorsunuz kendinize. Ama sorun bu değil, size göre ben önemli bir insan olmadığım için böyle yapıyorsunuz. Sizin benim yardımımı falan istediğiniz yok, sözünüzün geçtiğini bildiğinizden gücünüzü hissettirmek istiyorsunuz bana. Nankörsünüz Vikont! İşte ben de tahrik oluyorum! Kendime hâkim olmasam, çok daha ateşli bir mektup olur bu ama değmezsiniz siz buna.</p>

  <p class="normal">Kendimi aklamaya çalışmama da değmezsiniz siz. Madem kuşkulandınız, devam etsin bu kuşkunuz ve ceza olsun size bu. Bu yüzden, buraya ne zaman döndüğüm, Danceny’nin bize ne amaçla geldiği konusunda hiçbir şey söylemeyeceğim. Bayağı çaba harcadınız bunları öğrenmek için değil mi? Ne kazandınız peki? Dilerim eğlendirmiştir bu iş sizi. Bana gelince, bende bir huzursuzluk ve keyifsizlik yaratmadı.</p>

  <p class="normal">Sizin o saldırgan üsluplu mektubunuza verebileceğim tek yanıt var ve o da şu: Ne hoşuma gitti ne de yıldırdı beni ve isteklerinizi bağışlamayı da şimdilik hiç mi hiç düşünmüyorum.</p>

  <p class="normal">Doğrusunu isterseniz, sizi şimdiki halinizle kabul edersem, işte o zaman gerçekten sadakatsizlik etmiş olurum. Eski âşığımla barıştığım anlamına gelmez bu. Bir yenisini hem de eskisinin yanına bile yaklaşamayacak bir yenisini edindim sayılır. Ve ben eskisini o kadar unutmuş değilim ki böyle yanılayım. Benim sevdiğim Valmont hoş biriydi. Ayrıca ne yalan söyleyeyim, ondan daha sevimlisi de çıkmadı karşıma. Aman Vikont, rica ediyorum sizden, bulursanız getirin bana onu, her zaman kapım açıktır kendisine.</p>

  <p class="normal">Yalnızca şunu söyleyin kendisine. Bugün ve yarın olmaz kesinlikle. Bir <span class="ideitalik">benzeri</span> var ve ona epey kötülüğü dokundu. Acele edersem, gene yanılırım belki. Kim bilir bu iki gün için de Danceny’ye söz vermiş olabilirim. Ayrıca mektubunuzdan öğrendim, insan sözünde durmayınca, hiç şakanız yok, çok kızıyorsunuz. Beklemek gerekiyor bu durumda.</p>

  <p class="normal">Ama sizin için ne önemi var? Siz rakibinizden öcünüzü alacaksınız nasılsa! Onun sizin sevgilinize yapacağı, sizin onun sevgilisine yaptığınızdan daha beter olmaz herhalde. Hem sizin için bütün kadınlar bir değil mi? <span class="ideitalik">Yalnızca sizin için yaşayan, aşkının acısından ölebilecek duruma gelen, duygulu ve şefkatli</span> bir kadını bile gelip geçici bir hevese, gülünç olma korkusuna feda edi-verirsiniz bir anda ve bir de kalkmış sizden çekinsinler istiyorsunuz. Haksızlık bu doğrusu.</p>

  <p class="normal">Allahaısmarladık Vikont. Gene eskisi gibi sevimli olun. Ben sizi gene öyle görmekten başka bir şey istemiyorum. Bundan emin olur olmaz, size de kanıtlayacağım durumu, söz veriyorum. Aslında çok iyi bir insanım ben.</p>

  <p class="normal" p="sagnormal"><span class="ideitalik">Paris, 4 Aralık 17</span>**</p>

  <h2 class="h2baslik" id="calibre_toc_163">YÜZ ELLİ ÜÇÜNCÜ MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">Anında cevap veriyorum mektubunuza. Ne istediğimi de açıkça anlatmaya çalışacağım. Ne var ki siz bir kez anlamayacağım derseniz, hiç de kolay olmayabiliyor iş.</p>

  <p class="normal">Her ikimizin de elimizde, birbirimizi yok etmek için ne gerekiyorsa bulunduğundan, birbirimizi kollamanın çıkarlarımıza daha uygun olacağını kanıtlamak için fazla söze gerek yoktu. Aslında söz konusu olan bu değil. Şiddete başvurup birbirimizi yok etme kararıyla, şimdiki gibi birlikte olmak, üstelik eski ilişkimizi tazeleyerek daha güçlü bir biçimde birleşmek kararı arasında, o çok kötü kararla bu çok iyi karar arasında verilebilecek bin karar daha vardır. Dolayısıyla benim size bundan böyle ya âşığınız ya da düşmanınız olurum, demem gülünç değildi, gene söylesem gene gülünç olmaz.</p>

  <p class="normal">Bu tercihin sizin için zor olduğunu çok iyi anlıyorum. Dolambaçlı yollara sapmak daha çok işinize gelir elbette. Evet ya da hayır diye kestirip atmak hiçbir zaman hoşunuza gitmemiştir, bunu da bilirim ama sizin de şunu anlamanız gerekir ki ben artık sizin bu dar çemberden çıkmanıza izin veremem. Aksi takdirde ben oyuna gelebilirim, bunu da kabullenemeyeceğimi düşünmüşsünüzdür elbette. Karar sizin, tercihi size bırakabilirim ama belirsizlik içinde kalamam.</p>

  <p class="normal">Uyarıyorum sizi: Doğru yanlış, iyi kötü nedenlerle kandıramazsınız beni. Kabul etmediğinizi bildirirken isteğiniz kadar güzel sözler söyleyin, oyalayamazsınız beni. Açık olmak zamanı geldi artık. Ben örnek olayım size bu yolda. Barışmak ve tekrar birlikte olmak benim için elbette daha iyi olur ama aramızdaki barışı ve birliği bozacaksak buna benim de hakkım vardır ve becerebilirim bunu.</p>

  <p class="normal">Şunu da ekleyeyim ki, en küçük bir engel çıkarırsanız bir savaş ilanı kabul ederim bunu. Gördüğünüz gibi istediğim yanıt için öyle uzun ve parlak cümlelere gerek yok. İki sözcük yeterli.</p>

  <p class="normal" p="sagnormal"><span class="ideitalik">Paris, 4 Aralık 17</span>**</p>

  <p class="h2baslik1">MARKİZ DE MERTEUIL’İN YANITI</p>

  <p class="normal">Aynı mektubun altına yazılmıştır</p>

  <p class="normal">Peki! Savaş o halde.</p>

  <h2 class="h2baslik" id="calibre_toc_164">YÜZ ELLİ DÖRDÜNCÜ MEKTUP</h2>

  <p class="ortayazi"><span class="idebold">Madam de Volanges’dan Madam de Rosemonde’a</span></p>

  <p class="normal">Sevgili dostum, hekimlerin raporları, hastamızın durumunun ağır olduğunu benim söyleyebileceğimden daha iyi anlatır. Ben sırf size bu mektubu yazabilmek için ayrıldım yanından onun, yoksa sürekli ona bakıyorum. Ayrıca şimdi hastalığından başka ilgilenilmesi gereken işler de var. Hele bunlardan biri hiç aklıma gelmezdi: Mösyö de Valmont’dan bir mektup aldım, neden bilmem, sırdaş seçmek istemiş beni kendisine, üstelik de Madam de Tourvel’le arasını bulmamı istiyor. Bana yazdığı mektupla birlikte bir mektup da ona göndermiş. Bana gönderdiğine yanıt verdim ama ötekini geri gönderdim. Bana gönderdiği mektubu sizin de görmenizi istedim. Benden istediklerini yapamazdım herhalde, sanırım siz de hak verirsiniz. Ben isteseydim bile talihsiz hastamız bizi dinleyip anlayacak durumda değil. Ateşi çok yüksek ve sürekli sayıklıyor. Ama Mösyö de Valmont’un böyle yanıp yakılmasına ne diyeceksiniz? Doğru mu söylüyor yoksa niyeti sonuna kadar herkesi aldatmak mı?<sup class="calibre2"><a href="../Text/tehlikeliilisiler_split_057.html#footnote-1206-46" id="footnote-1206-46-backlink">[46]</a></sup> Bu sefer samimiyse eğer felaketinin nedenini kimsede aramasın, kendisi hazırladı. Cevabımdan memnun olacağını hiç sanmıyorum ama ne yalan söyleyeyim bu içler acısı macerayı düşündükçe sebep olana çok kızıyorum.</p>

  <p class="normal">Allahaısmarladık, sevgili dostum. Ben gene o tatsız işime döneyim. Hele umudun çok az olduğunu gördükçe hüznüm daha da artıyor. Size karşı neler hissettiğimi bilirsiniz.</p>

  <p class="normal" p="sagnormal"><span class="ideitalik">Paris, 5 Aralık 17</span>**</p>

  <h2 class="h2baslik" id="calibre_toc_165">YÜZ ELLİ BEŞİNCİ MEKTUP</h2>

  <p class="ortayazi"><span class="idebold">Vikont de Valmont’dan Şövalye Danceny’ye</span></p>

  <p class="normal">İki kez uğradım size sevgili Şövalye ama siz eskisi gibi âşıklığı bırakıp, gönülleri fetheden biri olalı beri, haklı olarak ulaşılmaz biri oldunuz. Uşağınız bu akşam kesinlikle geleceğinizi söylüyor, beklemesi için emir vermişsiniz ama ben sizin planlarınızı bildiğimden işin aslını da anladım. Büyük olasılıkla uzun süre kalmayacak, gerekli kıyafete büründükten sonra zaferlerinize doğru koşacaksınız. Çok güzel! Çok sevindim ben de buna. Ancak bu akşam belki bir değişiklik yapar, zaferiniz için başka bir meydan seçersiniz. Siz yalnızca yarısını biliyorsunuz işlerinizin, ben öteki yarısını da öğreteyim de kararınızı ona göre verin. Sabredin ve mektubumu okuyun. Zevkinizi engellemek gibi bir amacım yok. Başka zevkler de bulunduğunu bilmenizi istiyorum, o kadar.</p>

  <p class="normal">Siz bana güvenip bütün sırlarınızı söyleseydiniz, bunların bazılarını gizleyip, öğreneceğim diye uğraştırmasaydınız beni, her şeyden zamanında haberim olurdu ve bugün bu kadar telaş edip sıkıntıya sokmazdım sizi. Neyse! Biz şimdi bulunduğumuz noktadan başlayalım. Kararınız ne olursa olsun, en kötü yolu tutsanız bile, başka birini mutlu kılmak için yeterlidir bu.</p>

  <p class="normal">Bu gece randevunuz var, değil mi? Hem de çılgınca sevdiğiniz bir kadınla, değil mi? Böyledir bu iş, sizin yaşmızdayken bütün kadınlar çılgınca sevilir! Özellikle de ilk hafta! Buluşacağınız yer de artıracak zevkinizi. Yalnızca <span class="ideitalik">sizin için alınmış</span> küçük, hoş bir ev, zevkinize bir de özgürlüğün, gizliliğin çekiciliğini katacak. Her şey hazır, sizi bekliyor. Siz de buluşma saatini iple çekiyorsunuz! Bana bu konuda hiçbir şey söylememenize rağmen, ikimiz biliyoruz bunu. Ancak sizin bilmediğiniz bir şey var, benim onu size bildirmem gerekiyor.</p>

  <p class="normal">Paris’e döndüğümden beri sizi Matmazel de Volanges’la buluşturmanın bir yolunu arıyordum, söz vermiştim size çünkü. Geçenlerde söz etmiştim bundan size, o gün bana verdiğiniz yanıtlara, heyecanlı durumunuza bakarak sizin gene mutluluk gibi gördüğünüz bir işle uğraştığımı sanmıştım. Ancak önüme çıkan engelleri tek başıma aşamazdım. Kolay bir şey değildi bu ama ben gerekli koşulları hazırladıktan sonra gerisini genç sevgilinizin gayretine bıraktım. Benim deneyimlerimle bulamadığım çareleri o aşkıyla bulmuştu çünkü. Sonuç olarak sizin talihsizliğiniz, onun başarılı olmasını istemiş. Bana bu akşam söylediğine göre iki günden beri de hiçbir engel kalmamış artık ve mutluluğu bulmak yalnızca sizin elinizdeymiş.</p>

  <p class="normal">İki gündür de bu haberi size kendisi bildireceği için sevi-niyormuş, annesi evde bulunmamasına rağmen içeri alacaklarmış sizi ama uğramamışsınız ki hiç! Sizden hiçbir şeyi saklamayacağım. Kız sizin bu ilgisizliğinize çok gücenmiş gibi geldi bana. Bilmem haklı mı yoksa çocukluk mu demek gerekir buna da! Her neyse, sonuçta beni de yanına aldırmanın bir yolunu buldu ve bir an önce size ulaştırılmak üzere bir mektup verdi. Zarfın içinde bulacaksınız mektubu. Telaşına bakılırsa bu akşam bekliyor sizi sanıyorum. Her durumda o aşk mektubunun bugün sizin elinize geçeceğine dair şerefim üzerine söz verdim. Sözümü de yerine getirmem gerekiyordu.</p>

  <p class="normal">Şimdi, delikanlı, sizin tutacağınız yol hangi yol? Bir yanda, hoppalık, cilve, naz, bir yanda aşk. Bir yanda zevk ve mutluluk. Hangi yolu tutacaksınız bakalım? Şimdi konuştuğum adam üç ay önceki Danceny, hatta bir hafta önceki Danceny olsaydı, onu iyi tanıdığımdan ne yapacağını da bilirdim ama bugünkü Danceny kadınların paylaşamadığı, maceradan maceraya koşan, hayatın gidişatına uyup biraz da vicdansızlaşan Danceny. Güzelliğinden, saflığından, mahcubiyetinden başka bir şeyi olmayan bir kızı, kaşarlanmış bir kadının vereceği zevklerden üstün tutar mı bilemiyorum.</p>

  <p class="normal">Bana göre sevgili dostum, sizin şu anda benimsemiş olduğunuz ilkeler aynı zamanda biraz benim de benimsemiş olduğum ilkelerdir ama ben mevcut koşullar göz önüne alındığında genç sevgiliyi yeğlerdim. Şöyle düşünmek gerekir: Bir kadın daha elde etmiş olacaksınız ve bir yenilik olacak. Ayrıca bunca emekle elde ettiğiniz bir meyveyi şimdi koparamazsanız, kaçacağından korkmaz mısınız? Böyle bir fırsat heba edilir mi? Her zaman ele geçmez bence böyle bir fırsat, özellikle de güçsüzlükten doğan fırsatlar! Genellikle önemsiz sayılabilecek bir öfke, kıskançlıktan gelen bir şüphe, hatta daha da azı çok güzel bir zaferi önleyebilir. Suya düşmüş, boğuluyor sandığınız bir erdem duygusu, bir de bakmışsınız dalgalara tutunuvermiş ve bir kez kurtulunca da korur kendini artık ve gafil avlamak mümkün olmayabilir.</p>

  <p class="normal">Öte yandan sizi korkutacak ne olabilir ki? İlişki bile kopmaz, olsa olsa bir dargınlık olur ki, biraz çaba harcayıp tekrar barışmanın mutluluğunu tadarsınız. Bir kez kendini teslim etmiş bir kadın hoşgörülü davranmaz da ne yapar? Sertlikle ne kazanabilir? Zevkten mahrum eder kendini o kadar, övünebileceği hiçbir şey kazanamaz.</p>

  <p class="normal">Benim kesinlikle inandığım gibi, siz şimdi hem aşkın hem de aklın yolunu tutarsınız. Bu akşam randevuya gidemeyeceğinizi bildirmek hiç doğru olmaz bana sorarsanız. Yalnızca bekletin biraz onları. Bir gerekçe, bir neden bulmak isterseniz, doğru olup olmadığını araştırmaya kalkışırlar. Kadınlar çok meraklı, çok inatçıdır. İşin aslını öğrenmek isterlerse ne yapar yapar öğrenirler. Biliyorsunuz, son günlerde benim de başıma geldi böyle bir şey. Ama umudu yok etmezseniz, bir yandan da gururun ve kendini beğenmenin yardımıyla uzun uzun beklerler sizi ve umut da artık işin aslını araştırma zamanı geçtikten sonra söner. Yarın rahat rahat bir bahane uydurursunuz önünüze çıkan o aşılmaz engelle ilgili olarak. Hastalandığınızı söylersiniz, hatta ölmüştüm, diyebilirsiniz. Her durumda bir şeyler bulup yana yakıla anlatırsınız bunları, sonra her şey yoluna girer.</p>

  <p class="normal">Ne yapacağınıza siz karar verirsiniz artık ama rica ediyorum mutlaka bildirin bana aldığınız kararı. Benim bu işten bir çıkarım olmadığına göre yaptığınız her şey doğrudur bence. Allahaısmarladık sevgili dostum.</p>

  <p class="normal">Bir şey daha eklemek istiyorum: Madem de Tourvel’i özlüyorum. Ondan ayrı olmak umutsuzluğa düşürüyor beni. Yaşamı-mın yarısını ona verme mutluluğu için öteki yarısını seve seve feda ederdim, inanın bana, insanı mutlu eden yalnızca aşk.</p>

  <p class="normal" p="sagnormal"><span class="ideitalik">Paris, 5 Aralık 17</span>**</p>

  <h2 class="h2baslik" id="calibre_toc_166">YÜZ ELLİ ALTINCI MEKTUP</h2>

  <p class="ortayazi"><span class="idebold">Cécile Volanges’dan Şövalye Danceny’ye</span></p>

  <p class="normal">(Bir önceki mektuba ilişik)</p>

  <p class="normal">Nasıl oluyor da sevgili dostum, artık hiç göremiyorum sizi? Oysa sizi görmekten başka bir dileğim yok. Beni özlemiyor musunuz artık yoksa? Ben asıl şimdilerde çok üzüntülüyüm! Birbirimizden tamamen ayrı olduğumuz günlerde bile bu kadar üzgün değildim. O zamanlar bana başkalarının çektirdiği sıkıntıyı şimdi siz çektiriyorsunuz, meğer böylesi daha çok acı verirmiş.</p>

  <p class="normal">Birkaç günden beri annemi evde bulmak mümkün olmuyor, siz de biliyorsunuzdur. Serbest kalmamızdan yararlanıp uğrayacağınızı umuyordum ama siz beni düşünmüyorsunuz ki! Ne talihsizmişim! Siz hep ikimizden en az sevenin ben olduğumu söylerdiniz. Öyle olmadığını biliyordum ve kanıtlandı da işte! Beni görmeye gelseydiniz, görürdünüz tabii ki. Ben sizin gibi değilim, ben yalnızca bizi neyin birleştirebileceğini düşünüyorum, bundan başka bir şey düşündüğüm yok! Bu amaç için neler çektiğimi, ne zahmetlere katlandığımı size hiç anlatmasam yeriydi ama sizi o kadar seviyorum, görmeyi o kadar istiyorum ki, söylemeden yapamıyorum. Bakalım siz beni sahiden seviyor musunuz? Bunu da anlarım elbet!</p>

  <p class="normal">Uzun uğraşlardan sonra kapıcıyı kendi safımıza çekmeyi başardım, söz verdi bana. Siz geldiğinizde, sizi görmemiş gibi yapacak ve içeri girmeniz için bir engel çıkarmayacak. Ona güvenebiliriz, dürüsttür. Bundan sonra sizin yapacağınız, evde kendinizi kimseye göstermemeniz. Bu da zor bir şey değil. Akşam el ayak çekildikten, endişe edilecek bir şey kalmadıktan sonra gelirsiniz. Sözgelimi annem bugünlerde her gün dışarı çıkıyor ve geceleri de saat on birde yatıyor. Zamanımız bol demektir.</p>

  <p class="normal">Kapıcı, geldiğinizde, kapıyı çalacağınıza, penceresine vurmanızı istiyor, hemen kalkıp açarmış kapıyı. Sonra küçük merdiveni bulursunuz tabii. Yanınızda ışık olmayacağından, ben odamın kapısını açık bırakırım, iyi kötü biraz aydınlatır ortalığı. Gürültü etmemeye dikkat edersiniz, Özellikle de annemin küçük kapısının önünden geçerken. Hizmetçi kızın odasının önünden geçerken gürültü çıkarsanız da pek zararı olmaz bunun, uyanmazmış o, öyle dedi bana. Çok iyi bir kızdır! Giderken de aynı biçimde davranırsınız. Gelecek misiniz şimdi bakalım?</p>

  <p class="normal">Tanrım, size mektup yazarken yüreğim neden çarpıyor böyle acaba? Başıma bir şey mi gelecek, yoksa sizi görme umuduyla içim bir tuhaf mı oluyor? Çok iyi bildiğim bir şey varsa, o da sizi çok sevdiğim ve her zamankinden çok sevdiğimdir. Hiç bu kadar özlememiştim. Gelin benim dostum, gelin benim sevgilim, gelin ki size taptığımı, hayatımda sizden başka kimseyi sevmeyeceğimi yüz kez söyleyeyim.</p>

  <p class="normal">Bir yolunu buldum ve Mösyö de Valmont’a haber gönderip, kendisine söyleyecek bazı şeylerim olduğunu bildirdim. Dosttur, yarın mutlaka gelecektir. Mektubu size hemen vermesini rica edeceğim. Demek ki yarın akşam bekliyorum sizi. Cécile’inizin büsbütün mutsuz olup üzülmesini istemiyorsanız, mutlaka gelirsiniz.</p>

  <p class="normal">Allahaısmarladık sevgili dostum, canı gönülden öpüyorum.</p>

  <p class="normal" p="sagnormal"><span class="ideitalik">Paris, 4 Aralık 17</span>**<span class="ideitalik">, gece.</span></p>

  <h2 class="h2baslik" id="calibre_toc_167">YÜZ ELLİ YEDİNCİ MEKTUP</h2>

  <p class="ortayazi"><span class="idebold">Şövalye Danceny’den Vikont de Valmont’a</span></p>

  <p class="normal">Gönlümden de, seçeceğim yollardan da kuşkunuz olmasın aziz Vikont. Cécile’imin herhangi bir isteğine karşı çıkabilir miyim ben? Anladım ki ben yalnızca onu sevmişim, her zaman da seveceğim. Onun o saflığı, o sevecen hali büyülüyor beni. Gerçi mutluluğu başka yerde aramak gibi bir zaafım olmadı değil ama o büyüyü asla hiçbir şey silemeyecektir. Nasıl anlatsam bilmem ki sanki farkında olmadan başka bir maceraya kapılıvermiştim öyle. Ancak en büyük zevkleri duyduğum anda bile onu hatırlayıp bunalıyordum. Onu en çok sevip, en büyük saygıyla andığım zamanlar belki de kendisine sadakatsizlik ettiğim zamanlardı. Ama dostum, onun ne kadar duygusal olduğunu düşünelim ve kabahatlerimi duyurmayalım. Onu aldatalım demiyorum, incitmeyelim diyorum. Benim en büyük dileğim Cécile’in mutlu olmasıdır. Benim bir kusurum yüzünden gözünde bir damla yaş görürsem, asla affetmem kendimi.</p>

  <p class="normal">Yeni ilkelerim diyerek benimle alay etmenizi anlıyor ve bunu hak ettiğimi düşünüyorum ama inanın bana şu anda bu ilkelere göre hareket etmiyorum ve yarından tezi yok kanıtlayacağım bunu. Benimle birlikte kendisi de yanılan, benim yoldan çıkmamın asıl nedeni olan hanımefendiye kusurumu söyleyeceğim ve şöyle diyeceğim kendisine: “Siz benim gönlümü okuyun, size karşı en şefkatli dostluğu hissettiğimi anlayacaksınız ve dostluk arzuyla birleşince aşka o kadar benzer ki... ikimiz de yanılmışız ancak ben duygularımda yanılsam da kesinlikle kötü niyetli değilimdir.” Ben o hanımefendinin iç dünyasını bilirim. Erdemli ve merhametlidir. Beni hem bağışlayacak, hem de haklı olduğumu teslim edecektir. Kaldı ki kaç kez tanık olmuşumdur, dostluğa sadık kalmadığım için eleştirmiştir beni. Kalbi temiz olduğundan ürkerek seviyordu o. Benim onun iç dünyasında acımasızca boğmaya çalıştığım o yararlı endişeleri, o benden daha düşünceli olduğu için benim iç dünyamda güçlendirecektir. Daha mutlu olmayı nasıl size borçluysam, daha iyi bir insan olmayı da ona borçlu olacağım. İkiniz de kabul edin minnet ve şükranlarımı dostlarım. Mutluluk bana sizin aracılığınızla geldiği için değeri daha da artıyor gözümde.</p>

  <p class="normal">Allahaısmarladık aziz Vikont. Mutluluğun en yüksek derecesini tadıyorum ama sizin acılarınız da hiç aklımdan çıkmıyor ve sizinle paylaşıyorum bunları. Size bir yararımın dokunmasını ne kadar isterdim! Demek Madam de Tourvel böyle acımasız olabiliyor! Çok hasta olduğu söyleniyor! Sizin için ne kadar üzüldüğümü anlatamam! Dilerim Tanrı’dan Madam de Tourvel hem sağlığına kavuşsun hem gene merhametli bir insan olsun da sizi yaşam boyu mutlu etsin. Bunlar dostluğun dualarıdır. Aşkın da böyle dua ettiğini umuyorum.</p>

  <p class="normal">Sizinle daha uzun uzadıya konuşmak isterdim ama zaman dar. Cécile beklemeye başlamıştır bile beni.</p>

  <p class="normal" p="sagnormal"><span class="ideitalik">Paris, 5 Aralık 17</span>**</p>

  <h2 class="h2baslik" id="calibre_toc_168">YÜZ ELLİ SEKİZİNCİ MEKTUP</h2>

  <p class="ortayazi"><span class="idebold">Vikont de Valmont’dan Markiz de Merteuil’e</span></p>

  <p class="normal">(Sabah kalkar kalkmaz göndermiştir)</p>

  <p class="normal">Nasıl Markiz, geçen gecenin zevkinden, safasından memnun musunuz? Biraz yorgunluk hissetmiyor musunuz? itiraf edin ki pek hoş biri Danceny! Mucizeler yaratabiliyor bu çocuk! Hiç ummazdınız ondan değil mi? Haklı olduğunuzu şimdi anlıyorum ben. Öyle biri çıkınca elbette feda edilecektim ben! Kabul etmek gerekir ki, birçok meziyeti var bu delikanlının! Sevgi, sadakat, zarafet! Bir gün sizi de Cécile kadar severse, bir ortağınız olmasından hiç korkmayın artık. Bu gece kanıtladı bunu size. Başka bir kadın işveler yapıp, bir an elinizden alabilir onu belki ama ne yapsın o? Delikanlı! Yüreğini hoplatan işvelere karşı koyamaz ki! Ama görüyorsunuz ki, sevgilisinin tek bir sözüyle bütün o kuruntular kayboluyor. Demek ki, sizin de eksiksiz bir mutluluğu yakalayabilmeniz için bir tek şey gerekiyor: Öyle bir sevgili olmak.</p>

  <p class="normal">Kesinlikle aklanmazsınız. Ne kadar ince bir zekâya sahip olduğunuzu biliyoruz, korkulmaz böyle bir şeyden. Ama bizi birbirimize bağlayan dostluk, benim canı gönülden duyduğum, sizin de inkâr edemeyeceğiniz dostluk dolayısıyla istedim bu geceki denemeyi. Evet benim çabamın eseri. Başarılı da oldu. Teşekkür istemem, değmez. Hiç zor bir iş değil.</p>

  <p class="normal">Sahi, neye mal oldu ki bana? Küçük bir fedakârlık, biraz beceri, hepsi bu. Sevgilisinin yardımlarını o delikanlıyla paylaşmaya razı oldum. Doğrusunu söylemek gerekirse, benim kadar onun da hakkıydı bu. Ayrıca ben pek de önemsemiyordum bu yardımı! Kızın mektubunu ben dikte ettim kuşkusuz ama yalnızca zaman kazanmak istediğimden. Çünkü zamanımızı daha iyi geçirmek bizim elimizdeydi... benim gönderdiğim mektubunsa hiçbir önemi yoktu ya da neredeyse hiçbir önemi yoktu. Yeni sevgiliye seçeceği yolu göstermek için dostça birkaç öğüt, hepsi bu. Ama namusum üzerine söylüyorum ki bunlara da gerek yokmuş aslında. Bir an bile düşünmedi bunları.</p>

  <p class="normal">Hem sonra, o kadar saf ki, bugün gelip her şeyi anlatacaktır size büyük ihtimalle ve söyleyecekleri de çok keyif verecektir kesinlikle! “İçimi okuyun!” diyecek size. Kendisi yazıyor bunu. Gördüğünüz gibi her şeyi yoluna koymaya yeter bu! İçinde, onun istediğinden başka, genç âşıkların sayısız tehlikeyle karşı karşıya kalabileceklerini de okursunuz umarım ve ayrıca gene umarım ki, benimle düşman olmaktan çok dost olmanın daha iyi olacağı yazılı olsun orada.</p>

  <p class="normal" p="sagnormal"><span class="ideitalik">Paris, 6 Aralık 17</span>**</p>

  <h2 class="h2baslik" id="calibre_toc_169">YÜZ ELLİ DOKUZUNCU MEKTUP</h2>

  <p class="ortayazi"><span class="idebold">Markiz de Merteuil’den Vikont de Valmont’a</span></p>

  <p class="normal">(Pusula)</p>

  <p class="normal">Kötü şeylere bir de soğuk şakalar karıştırıldı mı hiç hoşlanmam. Ben böyle şeyler yapmam, başkasının da yapmasını istemem. Eğer ben birinden yakınıyorsam, onunla alay etmem. Daha da ileri giderim: Öç alırım. Siz şimdi kendinizden çok hoşnutsunuz ama unutmayın ki işin sonunu görüp olan biteni anlamadan sevindiğinizi çok gördük. Kazandım diye böbürlendiğiniz, umutlandığınız sırada zaferi elden kaçırdığınızı hatırlasınıza bir! Allahaısmarladık.</p>

  <p class="normal" p="sagnormal"><span class="ideitalik">Paris, 6 Aralık 17**</span></p>

  <h2 class="h2baslik" id="calibre_toc_170">YÜZ ALTMIŞINCI MEKTUP</h2>

  <p class="ortayazi"><span class="idebold">Madam de Volanges’dan Madam de Rosemonde’a</span></p>

  <p class="normal">Size bu mektubu talihsiz hastamızın odasından yazıyorum. Durumunda hemen hemen hiçbir değişiklik yok. Bugün öğleden sonra dört hekim birden gelip muayene edecek. Ama maalesef, sizin de bildiğiniz gibi, böyle şeyler yardım olmaktan çok tehlikenin büyük olduğunun belirtisidir.</p>

  <p class="normal">Dün gece bir an bilinci yerine gelmiş. Bu sabah hizmetçisi anlattı bana: Geceyarısına doğru çağırtmış hizmetçiyi ve kendisiyle yalnız kalmak istediğini söylemiş, oldukça uzun bir mektup yazdırmış. Julie’nin söylediğine göre, kendisi mektubu zarfa koyarken Madam de Tourvel’in çırpınmaları nüksetmiş ve kızcağız mektubun kime gönderileceğini sorup öğrenememiş. Ben önce şaşırdım ve “Mektubun kime yazıldığını söylenenlerden anlayamadınız mı?” diye sordum ama o bir yanlışlık yapmaktan korktuğunu söyledi verdiği cevapta. Bu arada hanımı da mektubun derhal gönderilmesini istemiş. Bunun üzerine ben zarfı açma sorumluluğunu üstlendim.</p>

  <p class="normal">Zarftan çıkan kâğıdı size gönderiyorum. Julie haklıymış, mektup o kadar çok insana, o kadar çok şey söylüyor ki kime yazıldığını anlamak mümkün değil. Bana göre talihsiz hastamız önce Mösyö de Valmont’a yazmak istemiş ama sonra kendisi de farkında olmadan o belirsiz düşüncelerine kapılıp gitmiş. Her neyse, bana sorarsanız, kimseye vermemek gerekir bu mektubu.</p>

  <p class="normal">Size gönderiyorum, hastamızın beyninin şimdi nelerle meşgul olduğunu benden daha iyi anlatacaktır o satırlar. Madam de Tourvel bunları düşündükçe ben hep umutsuz kalacağım. Kafa rahata kavuşmadıkça bedenin iyileşmesi de çok zordur.</p>

  <p class="normal">Allahaısmarladık sevgili ve saygıdeğer dostum. Benim sürekli gözlerimin önünde olan bu hüzün verici manzaradan uzak olduğunuz için kutlarım sizi.</p>

  <p class="normal" p="sagnormal"><span class="ideitalik">Paris, 6 Aralık 17</span>**</p>

  <h2 class="h2baslik" id="calibre_toc_171">YÜZ ALTMIŞ BİRİNCİ MEKTUP</h2>

  <p class="ortayazi"><span class="idebold">Madam de Tourvel’den</span><br class="chapter" />
  &nbsp;(Hizmetçisine dikte ettiği mektup)&nbsp;</p>

  <p class="normal">Vahşi, acımasız adam! Bıkmadın mı artık bana işkence yapmaktan? Bu kadar acı, sıkıntı çektirdin, onurumu, namusumu çiğnedin, şimdi mezarda da mı rahat vermeyeceksin bana? Senin alçaklığın yüzünden gömüldüğüm bu karanlık yerde acım hiç durmayacak mı? Umut diye bir şey bilinmez mi? Ben yardım ve merhamet dilenmiyorum kimseden, değmem buna. Acılarıma hiç yakınmadan katlanırım, yeter ki gücümü aşmasınlar. Ama sen gene de dayanılmaz hale getirme acılarımı. Acılarımı bana bırak da yitirdiğim nimetlerin anısını al götür. O nimetleri aldın benden, bir de hayalini gözlerimin önüne çizip büsbütün acılara gark etme beni. Ben masum, dertsiz bir kadındım, seni tanıyınca huzurumu da yitirdim ve senin sözünü dinlemekle en büyük günahı işledim. Benim bütün kabahatlerim senin, ne hakla cezalandırmaya kalkıyorsun beni?</p>

  <p class="normal">Beni çok seven o dostlar nerede şimdi? Benim kara bahtım ürküttü onları. Bir tanesi bile cesaret edip yaklaşmıyor yanıma. İşkence yapılıyor bana da yardım eden kimse yok! Ölmüşüm de ağlayanım yok. Hiçbir avuntum kalmamış. Suçlunun yuvarlandığı uçurumun kenarında acıma duygusu kesiliverir. Vicdan azabı kahreder seni, bağırırsın ve seni kimse duymaz. Ya sen, aşağıladığım insan! Senin gözünde değerim var ve bu da işkence oluyor bana. Yalnızca senin öç almaya hakkın var. Ne işin var öyle uzaklarda? Gel, gel ve sözünde durmamış bir kadını cezalandır. Hak ettiğim o acıları çekeyim artık. Senin öç almana çoktan razıydım ama senin utancını dile getirme cesaretini gösteremedim bir türlü. Saklamak, aldatmak değildi amacım. Saygı gösterip sustum. Hiç değilse bu mektup pişmanlığımı iletsin sana. Tanrı yanındadır senin. Uğradığın ama hâlâ habersiz olduğun bir hakaretin öcünü alacaktır. Benim dilimi bağlayan ve konuşmamı engelleyen odur. Cezalandırmak istediğin bir suçu senin bağışlamandan korktu. Senin bağışlaman onun adaletine başkaldırmak olurdu, bu nedenle izin vermedi.</p>

  <p class="normal">Öç alırken en küçük bir acıma duygusu olmadığından, beni, mahvıma neden olanın eline bıraktı. Ben hem onun yüzünden hem onun elinden acı çekiyorum. Kaçmak istiyorum ondan ama peşimi bırakmıyor bir türlü. Hep burada, sürekli rahatsız ediyor beni. Ama çok değişmiş! Çok farklı biri olmuş. Gözlerinde artık kin ve nefretten başka bir şey yok. Ağzından yalnızca acı sözler çıkıyor. Kolları beni yalnızca parçalamak için sarıyor. O acımasız öfkesinden kim kurtaracak beni?</p>

  <p class="normal">Geldi işte! Yanılmıyorum o, ta kendisi! Al beni koynuna, sakla! Sensin o, evet sensin! Sen geldin! Nasıl bir yanılgıya düştüm de değerini bilemedim senin, kötü bir insan sandım! Sen yokken ne sıkıntılar çektim, bilsen! Ayrılmayalım artık, bir daha hiç ayrılmayalım birbirimizden. Bırak da bir nefes alayım. Dinle bak, nasıl atıyor yüreğim! Ama korkudan değil artık, aşkın o tatlı heyecanıyla çarpıyor kalbim şimdi! Ben seni sevgiyle okşamak istiyorum, niçin kabul etmiyorsun? Çevir o güzel gözlerini bana! Hangi bağları koparmak istiyorsun sen? Kimin için hazırlıyorsun o ölüm aletini? Yüz hatlarını böyle kim değiştirmiş olabilir? Ne yapıyorsun? Bırak beni. Titreme geldi! Tanrım! Gene o canavar. Sizler, dostlarım, bırakmayın beni. Ondan kaçmamı istiyorsunuz, yardım edin de mücadele edebileyim onunla ve daha merhametli olan sizler. Acılarımı azaltacağınıza söz veriyordunuz, gelsenize yanıma şimdi! Her ikiniz de neredesiniz? Sizi görmeme izin verilmeyecekse artık, hiç değilse bu mektuba yanıt verin de beni hâlâ sevdiğinizi anlayayım.</p>

  <p class="normal">Bırak beni, vahşi! Nedir gene bu öfkeli halin? Ruhuma tatlı bir duygu işler diye mi korkuyorsun? Acılarım daha da artıyor, beni kin beslemek zorunda bırakıyorsun. Ne acı bir duy-guymuş bu kin! Süzülüp geldiği yüreği nasıl parçalıyor? Niçin işkence ediyorsunuz bana? Daha ne söyleyeceksiniz? Sizi dinlememi de, size karşılık vermemi de kendiniz engellemediniz mi? Allahaısmarladık Mösyö.</p>

  <p class="normal" p="sagnormal"><span class="ideitalik">Paris, 5 Aralık 17</span>**</p>

  <h2 class="h2baslik" id="calibre_toc_172">YÜZ ALTMIŞ İKİNCİ MEKTUP</h2>

  <p class="ortayazi"><span class="idebold">Şövalye Danceny’den Vikont de Valmont’a</span></p>

  <p class="normal">Her şeyden haberim var Mösyö. Bana oynadığınız oyunların hepsinden haberliyim. Üstelik de bunlarla övünmekten de hiç çekinmiyorsunuz. İhanetin kendi elinizle yazılmış belgesini gördüm. İtiraf edeyim ki yüreğim derinden yaralandı, yaptığınız o kötülüğe ben de size akılsızca güvenip yardımcı oldum, bunu düşünüp utanıyorum ama bu üstünlüğünüzü de bir onursuzluk sayıp kıskanmıyorum sizi. Yalnızca başka alanlarda da benden üstün olup olmadığınızı merak ediyorum doğrusu. Umut ettiğim gibi yarın sabah sekizle dokuz arasında Vincennes Ormanı yakınlarında Saint-Mande Köyü’ne gelme lütfunda bulunursanız onu da öğrenirim. Sizden beklediğim aydınlatıcı bilgiler için gerekli her şeyin orada bulunmasına çalışacağım.</p>

  <p class="normal">ŞÖVALYE DANCENY</p>

  <p class="normal" p="sagnormal"><span class="ideitalik">Paris, 6 Aralık 17</span>**<span class="ideitalik">, gece.</span></p>

  <h2 class="h2baslik" id="calibre_toc_173">YÜZ ALTMIŞ ÜÇÜNCÜ MEKTUP</h2>

  <p class="ortayazi"><span class="idebold">Mösyö de Bertrand’dan Madam de Rosemonde’a</span></p>

  <p class="normal">Madam,</p>

  <p class="normal">Sizi çok üzecek bir haberi bildirme görevini, bu çok acıklı görevi kederler içinde yerine getiriyorum. Tanrı’nın buyruklarına nasıl tevekkülle boyun eğdiğinize hepimiz defalarca tanık olmuş ve hayran kalmışızdır. Bu çileli yaşamı dolduran acılara, sıkıntılara katlanmak da ancak ve ancak böyle bir tevekkülle mümkün olabilir zaten. Size vereceğim haberi de o soylu tavrınızla karşılamanızı rica edeceğim.</p>

  <p class="normal">Yeğeniniz Mösyö... Tanrı’m sizin gibi yüce bir hanımefendiyi nasıl üzerim! Yeğeniniz Mösyö, bu sabah Mösyö Şövalye Danceny’yle yaptığı teke tek bir vuruşma sonucu bu dünyayı terk etme felaketine uğradı. Kavganın nedenini hiç bilmiyorum, ancak Mösyö Vikont’un cebinde bulduğum ve size takdim etme onuruna kavuştuğum mektuptan anlaşıldığı kadarıyla bu vuruşmayı isteyen kendisi değilmiş. Gene de kader onun bu dünyadan ayrılmasını istemiş.</p>

  <p class="normal">Ben Mösyö Vikont’u bekliyordum. O sırada getirdiler kendisini. Yeğeniniz Mösyö’yü iki adamının kollarında taşıdıklarını, kan içinde olduğunu görünce ne hale düştüğümü tahmin edin bir. İki kılıç yarası almıştı ve son derece bitkin bir haldeydi. Mösyö Danceny de oradaydı ve ağlıyordu. Ağlayacaktı tabii ki ama insan çaresi bulanmayacak bir derde sebep olduktan sonra ağlamış, neye yarar!</p>

  <p class="normal">Ben de kendime hâkim olamıyordum. En küçük bir önemim yok benim ama gene de düşündüklerimi yüzüne söyledim Mösyö Danceny’nin. Mösyö Vikont, gerçekten büyük bir insan olduğunu o zaman gösterdi işte. Susmamı istedi, kendisine o ölümcül yaraları açan adamın elini tuttu, “Dostum” dedi ve hepimizin önünde kucakladı kendisini, sonra bizlere dönerek, “Emrediyorum size, Mösyö’ye saygıda kusur etmeyeceksiniz. Son derece kibar ve yiğit bir insandır” dedi. Benim yanımda bir çok kâğıt verdirdi ona, neler vardı bu kâğıtların arasında bilemiyorum ama onları çok önemle sakladığını bilirdim. Sonra Mösyö Danceny’yle başbaşa kalmak istediğini bildirdi. Ben de bir yandan birini gönderip birkaç hekim ve rahip çağırtmıştım ama derdine çare bulunamadı. Mösyö Vikont aradan yarım saat geçmeden kendini kaybetti. Ancak son ayin yapılabildi ve hemen arkasından da son nefesini verdi yeğeniniz.</p>

  <p class="normal">Ünlü bir soyun o değerli desteğini, doğduğu gün kucağıma aldığımda, onun gene benim kollarımda can vereceği ve benim kendisine ağlayacağım aklıma gelir miydi hiç? Bu kadar genç yaşta bu kadar mutsuz bir ölüm! Gözyaşlarımı tutamıyordum. Acılarınıza benim acılarımı da ekleme cesaretini gösterdiğim için bağışlayın beni Madam ama insanın durumu ne olursa olsun gene bir kalbi ve duyguları vardır. Yardım gördüğüm, duyduğu güvenle beni onurlandıran efendime hayatım boyunca ağlamazsam, nankörlük etmiş olurum.</p>

  <p class="normal">Yarın cenaze kalktıktan sonra her tarafı mühürleteceğim, hiçbir şeyi ihmal etmeyeceğim, güvenebilirsiniz bana bu konuda. Bildiğiniz gibi Madam, bana verdiğiniz vekâlet de bu acı olayla sona ermiş oluyor. Size gene bir hizmetim dokunabilirse, emirlerinizi bildirmenizi rica ederim. Bütün emirlerinizi harfiyen yerine getirmek için çaba harcayacağıma güvenebilirsiniz.</p>

  <p class="normal">En derin saygılarımla Madam. Naçiz kulunuz.</p>

  <p class="normal"><span class="ideitalik">BERTRAND</span></p>

  <p class="normal" p="sagnormal"><span class="ideitalik">Paris,7 Aralık 17</span>**</p>

  <h2 class="h2baslik" id="calibre_toc_174">YÜZ ALTMIŞ DÖRDÜNCÜ MEKTUP</h2>

  <p class="ortayazi"><span class="idebold">Madam de Rosemonde’dan Mösyö de Bertrand’a</span></p>

  <p class="normal">Mektubunuzu şimdi aldım, sevgili Bertrand ve yeğenimin kurban gittiği o talihsiz olayı da sizden öğrendim. Evet, sizden bazı hizmetler bekliyorum. Şimdi yüreğimi saran ölümcül sızı dışında yalnızca onları düşünebiliyorum.</p>

  <p class="normal">Mösyö Danceny’nin bana gönderdiğiniz o pusulası, düelloyu kendisinin istemiş olduğu konusunda kuşkuya yer bırakmıyor. Bu nedenle hemen benim adıma ondan davacı olmanızı istiyorum. Yeğenim, düşmanını, yaşamını bitiren adamı bağışlamakla yaradılışından gelen soyluluğun gereğini yerine getirmiş ama ben hem onun ölümünün hem insanlığın hem de dinin öcünü almalıyım. Toplum hayatımızı zehirleyen, o barbarlık dönemi artığı düelloya karşı yasaları ne kadar tahrik etsek yeridir. Gerçi Tanrı bize hakaretleri bağışlamamızı emretmiş ama böyle şeyleri hoş görmemizi de istemez herhalde. Elinizden geleceğini bildiğim, yeğenimin anısına da borçlu olduğunuz gayret ve çabayla bu işin peşine düşmenizi bekliyorum sizden.</p>

  <p class="normal">Önce gidip benim tarafımdan sayın başkan ***’yi bir görün ve akıl danışın. Ben acılarımla başbaşa kalmak zorunda olduğumdan ayrıca yazamıyorum ona. Beni bağışlamasını rica ettiğimi söyleyin kendilerine ve bu mektubu gösterin.</p>

  <p class="normal">Allahaısmarladık, sevgili Bertrand, güzel duygularınızdan dolayı size teşekkür ediyorum, mutlu ettiniz beni. Hayatım boyunca minnettar kalacağım size.</p>

  <p class="normal" p="sagnormal"><span class="ideitalik">... Şatosu, 8 Aralık 17</span>**</p>

  <h2 class="h2baslik" id="calibre_toc_175">YÜZ ALTMIŞ BEŞİNCİ MEKTUP</h2>

  <p class="ortayazi"><span class="idebold">Madam de Volanges’dan Madam de Rosemonde’a</span></p>

  <p class="normal">Benim sevgili ve soylu dostum, uğradığınız o büyük felaketin haberi ulaşmış size. Mösyö de Valmont’u çok sevdiğinizi biliyordum. Şu anda içinizin nasıl sızladığını düşünüyorum da içim parçalanıyor inanın. Bir de acılarınıza başka acılar katmak zorunda oluşum daha da üzüyor beni. Zavallı dostumuz Madam de Tourvel için ağlamaktan başka bir şey yapamayız artık. O da dün gece saat on birde öldü. Kader insanların bütün önlemlerini alaya alıyor sanki. Mösyö de Valmont’un arkasından çok az yaşamasına rağmen o kısacık süre onun ölümünü öğrenmesine yetti. Kendisinin de söylediği gibi çektiği acıların yükünün altında ezilmesi için o acıların son aşamasına varması gerekiyormuş sanki.</p>

  <p class="normal">Bildiğiniz gibi iki günden beri çok dalgındı. Dün de hekimle birlikte yatağının başına gittiğimizde ikimizi de tanımadı, tek kelime etmedi, işaret falan da yapmadı. Ama biz ocağın yanına döndüğümüzde, hekim bana Mösyö de Valmont’un ölümüne neden olan o acıklı olayı anlatırken birden kendine geldi talihsiz kadın. Bu ani değişiklik yalnızca doğanın bir işi midir yoksa Mösyö de Valmont ve ölüm sözcüklerinin sık sık bir arada geçmesi hastaya çoktan beri kafasını kurcalayan meseleyi hatırlattı da mı oldu, pek anlayamadım.</p>

  <p class="normal">Her neyse hemen karyolanın perdelerini açtı ve “Ne diyorsunuz? Mösyö de Valmont ölmüş mü?” diye haykırdı. Ben kendisini inandırabileceğimi umut ederek yanıldığını, yanlış duyduğunu söyledim ancak kandıramadım. Hekimin bu talihsiz olayı bir kez daha anlatmasını istedi. Ben vazgeçirmeye çalıştım. Bunun üzerine yanına çağırdı ve “Beni aldatmakla ne geçecek elinize? O benim için zaten ölmüş değil miydi?” dedi. İsteğini yerine getirmekten başka çare yoktu.</p>

  <p class="normal">Talihsiz dostumuz önce sakin bir tavırla dinledi, sonra hekimin sözünü kesti ve “Yeter, yeter artık!” diye bağırdı. Karyolanın perdelerini derhal kapamamızı istedi, hekim görevini yerine getirmek istedi ancak hasta, onun da yaklaşmasına izin vermedi.</p>

  <p class="normal">Madam de Tourvel, hekim gittikten sonra, hizmetçiyi ve hastabakıcıyı da gönderdi, ikimiz kaldık odada. Yatağında diz çökmesine yardım etmemi ve kendisini tutmamı istedi. Bir süre o durumda kaldı sessizce, sürekli ağlıyor ama hiç konuşmuyor, hiç hareket etmiyordu. Sonra ellerini kavuşturup göğe doğru kaldırdı, alçak ama coşkulu bir sesle şunları söyledi: “Ulu Tanrım! Senin adaletine boyun eğiyorum ama Valmont’u bağışla. Benim hak edip çektiğim acıları, uğradığım felaketleri ona günah yazma, bağışlayıcılığına şükrediyorum!” Acılarınızı tazeleyeceğimi bilmeme rağmen bunları anlatmaya cesaret edişimin nedeni, sevgili ve soylu dostum, Madam de Tourvel’in bu duasının ruhunuzu avutacağını bilmemdir.</p>

  <p class="normal">Dostumuz bu birkaç sözcüğü söyledikten sonra gene kucağıma düştü. Yatağına yatırınca bir bitkinlik çöktü üstüne ve baygınlık geçirdi ama her zamanki ilaçlarıyla geçiştirebildik bunu. Kendine gelince Peder Anselme’yi çağırtmamı istedi. “Bana ondan başka bir hekim gerekmiyor, dertlerimin sonuna geldiğimi anlıyorum artık” dedi. Nefes darlığından şikâyet ediyor, zor konuşuyordu.</p>

  <p class="normal">Az sonra hizmetçisine bir çekmece getirtti ve bana verdi bu çekmeceyi, içinde kâğıtlar olduğunu söyledi ve ölümünden sonra bunları size göndermemi istedi<sup class="calibre2"><a href="../Text/tehlikeliilisiler_split_058.html#footnote-1206-47" id="footnote-1206-47-backlink">[47]</a></sup>. Sonra o haliyle gücü yettiği kadar sizden söz etti, dostluğunuzu anlattı, sesi çok şefkatliydi.</p>

  <p class="normal">Peder Anselme saat dörde doğru geldi ve bir saat kadar başbaşa kaldılar. Bizi odaya aldıklarında hastanın yüzünde bir rahatlık, mutluluğa benzer bir ifade vardı. Ancak Peder Ansel-me’in çok fazla ağladığı da belli oluyordu. Hemen gitmedi ve dinimizin buyruğu olan son ayinde de bulunmak istedi. O ayin ne kadar görkemli, ne kadar hüzün verici olur bilirsiniz. Özellikle de bir yandan hastanın o sakin boyun eğmiş haline, bir yandan da baş ucunda gözyaşlarını tutamayan Peder Ansel-me’in haline bakınca insan çok tuhaf hissediyordu kendini. Acı bütün yürekleri sarıverdi. İçimizde ağlamayan tek insan, hepimizin kendisine ağladığı kadındı.</p>

  <p class="normal">Günün geri kalan bölümü, böyle zamanlarda okunması töre haline gelen duaların okunmasıyla geçti. Ancak hasta sık sık baygınlık geçirdiğinden ara veriyorduk. Sonunda gece on bire doğru çok sıkıntılı olduğunu ve çok acı çektiğini fark ettim. Kolunu tutmak istedim, son bir gayretle elimi yakalayıp göğsüne götürdü. Ama kalbi durmuştu artık. Son nefesini vermişti talihsiz dostumuz.</p>

  <p class="normal">Bilmem hatırlar mısınız? Bir yıl olmadı daha, Paris’e gelmiştiniz, birlikte kimlere mutlu diyebileceğimizi düşünürken, bugün felaketlerine ve ölümüne ağladığımız bu kadının mutlu olduğu konusunda görüş birliğine varmıştık. Ne erdemli, ne hoş bir insandı! Sayısız meziyete sahipti! Ne kadar iyi huyluydu! Kimseyi incitmezdi. Kocasını severdi, kocası da onu severdi. Dostlarından hoşlanır, dostları da deli olurlardı onun için. Güzeldi, gençti, varlıklıydı. Bir dikkatsizlik bunları bütünüyle alıp götürmeye yetti demek! Ulu Tanrım! Senin emirlerine tapmak en doğrusudur hiç kuşkusuz ama ne kadar anlaşılmaz bu emirler! Artık bitiriyorum sevgili dostum, kendimi böyle üzüntülere bırakmakla sizin üzüntülerinizi de artırmış olacağım.</p>

  <p class="normal">Sizi burada bırakıp, kızımın yanına gideceğim. Onun da keyfi yok pek. Bu sabah benden, tanıdığı o iki insanın ani ölümlerini öğrenince baygınlık geçirdi, hemen yatağına yatırmalarını söyledim. Umarım bir hastalık çıkarmaz bu sıkıntı, insan o yaşta kedere alışık olmadığından, daha kolay üzülüyor. Böyle duygulu olmak hiç kuşkusuz soyluluktur ama her gün olup bitenlere bakıyorum da korkuyorum doğrusu. Allahaısmarladık sevgili ve soylu dostum.</p>

  <p class="normal" p="sagnormal"><span class="ideitalik">Paris, 9 Aralık 17</span>**</p>

  <h2 class="h2baslik" id="calibre_toc_176">YÜZ ALTMIŞ ALTINCI MEKTUP</h2>

  <p class="ortayazi"><span class="idebold">Mösyö de Bertrand’dan Madam de Rosemonde’a</span></p>

  <p class="normal">Madam,</p>

  <p class="normal">Emirleriniz gereği Sayın Başkan ***’i gördüm, mektubunuzu gösterdim, isteklerinize uyarak, kendisine danışıp, onayını almadan hiçbir işe girişmeyeceğimi bildirdim. Saygıdeğer Yargıç, sizin Mösyö Danceny’ye açmak niyetinde olduğunuz davanın, yeğeniniz Mösyö’nün anısını lekeleyebileceğini mahkemenin vereceği kararın her durumda onun onurunu da zedeleyeceğini ve bunun bir yıkım olacağını size iletmemi istedi. Ona göre bizim davadan kaçınmamız, zaten dedikodulara yol açan o yıkıma bir de adli makamların karışmaması için elimizden geleni yapmamız en doğrusuymuş.</p>

  <p class="normal">Söyledikleri bence de mantıklı olduğundan sizden yeni bir emir gelinceye kadar beklemeye karar verdim.</p>

  <p class="normal">İzninizle Madam, ben başka bir dilekte bulunacağım sizden: Emirlerinizi bildirirken, sağlık durumunuzu da bildirme lütfunda bulunursanız, sevindirirsiniz beni. Büyük acılar çektiniz, bu yüzden endişe ediyorum. Bu cüretimi sadakatime vereceğinizi umuyorum.</p>

  <p class="normal">Saygılarımla Madam...</p>

  <p class="normal" p="sagnormal"><span class="ideitalik">Paris, 10 Aralık 17</span>**</p>

  <h2 class="h2baslik" id="calibre_toc_177">YÜZ ALTMIŞ YEDİNCİ MEKTUP</h2>

  <p class="ortayazi"><span class="idebold">Şövalye Danceny’ye</span><br class="chapter" />
  &nbsp;(İmzasız)&nbsp;</p>

  <p class="normal">Mösyö,</p>

  <p class="normal">Size yüksek müsaadelerinizle şunu bildireyim ki bu sabah savcılıkta adınız geçti ve son günlerde Mösyö Vikont de Val-mont’la olan meseleniz konuşuldu. Savcı hakkınızda dava açabilir. Sizi uyarmayı doğru buldum. Bu tatsız işleri engellemek amacıyla belki sizi koruyabilecek kimseleri devreye sokabilirsiniz. Bunu yapamasanız da hiç değilse kendiniz önlem alabilirsiniz.</p>

  <p class="normal">Ayrıca size bir öğüt verme cesaretini de göstereceğim. Son günlerde pek ortalıkta görünmeseniz iyi edersiniz. Bu tür işlerin üstüne pek gidilmez ama ne de olsa yasaya saygılı olmalısınız.</p>

  <p class="normal">Mösyö de Valmont’un akrabası olduğu söylenen Madam de Rosemonde adında bir bayanın sizden davacı olmak istediğini duyduğum için bu önlemin sizin için daha bir gerekli olduğuna inanıyorum. Bu hanım davacı olursa, adli makamlar harekete geçmeden yapamaz. Belki bu hanımla görüşmeniz de mümkün olabilir.</p>

  <p class="normal">Bazı özel nedenlerle mektubumu imzalayamıyorum. Ancak mektubun kimden geldiğini bilmeseniz de yazılmasına neden olan duyguları takdir edeceğinizi umut ediyorum.</p>

  <p class="normal">Saygılar sunarım...</p>

  <p class="normal" p="sagnormal"><span class="ideitalik">Paris, 10 Aralık 17</span>**</p>

  <h2 class="h2baslik" id="calibre_toc_178">YÜZ ALTMIŞ SEKİZİNCİ MEKTUP</h2>

  <p class="ortayazi"><span class="idebold">Madam de Volanges’dan Madam de Rosemonde’a</span></p>

  <p class="normal">Burada, benim sevgili ve soylu dostum, Madam de Merteuil’le ilgili olarak şaşkınlık verici, aynı zamanda da çok tatsız söylentiler dolaşıyor. Hiçbirine inanmıyorum kesinlikle, hepsi de çirkin iftiralardır bunlar. Ancak bu tür aşağılık yalanlara, hiç akla yatkın olmasa da kolaylıkla inanıldığını bilirim. Bunların bıraktığı izlerin silinmesi de çok güçtür. Dolayısıyla bu yalanları çürütmenin kolay olabileceğine inanmakla birlikte üzüntülü ve endişeliyim. Bu söylentilerin çok fazla yayılmadan, olabildiğince çabuk engellenmesine çalışacağım. Ama daha yeni çıkan bu söylentileri ancak dün akşam, çok geç vakit öğrendim. Köye gittiğini ve iki gün kalacağını söylemişler. Kimin evine davetli olduğunu öğrenemedim, bilmiyorlarmış. İkinci hizmetçisiyle konuştum, hanımı önümüzdeki perşembe döneceğini söyleyerek gitmiş. Burada bıraktığı yardımcılarının hiçbiri de bundan başka bir şey bilmiyormuş. Nerede olabileceği konusunda ben de bir tahmin yürütemiyorum. Tanıdıkları içinde bu saate kadar yazlıkta kalacak kim olabilir bilemiyorum doğrusu.</p>

  <p class="normal">Her neyse, o dönünceye kadar, sizden öğrenebileceklerimin kendisi için çok yararlı olabileceğini umuyorum, çünkü bütün çirkin söylentileri Mösyö de Valmont’un ölümüyle ilişki-lendirmek istiyorlar. Doğruysa bunlar sizin de haberiniz vardır mutlaka, hiç değilse doğru olup olmadıklarını araştırmanız kolay olur ve bu yardımı da esirgemeyeceğinizi umuyorum. Anlatayım dolaşan söylentileri: Gerçi bunlar henüz fısıltı halinde ama yakında yayılacakları kesin.</p>

  <p class="normal">Söylentiye göre Mösyö de Valmont’la Şövalye Danceny’nin araları her ikisini de aldatan Madam de Merteuil yüzünden açılmış. Böyle durumlarda hep aynı şey olur genellikle. İki rakip önce dövüşmüş, sonra birbirlerine bütün bildiklerini anlatmışlar ve bu konuşma sonunda gerçekten barışıp dost olmuşlar, hatta Mösyö de Valmont hem Şövalye Danceny’ye, Madam de Merteuil’ün nasıl biri olduğunu iyice anlatmak hem de kendini iyice aklamak için bir yığın mektubu da eklemiş konuşmalarına. Meğer mektuplaşırlarmış ve Madam de Merteuil, yaptığı rezillikleri açıkça yazarmış bu mektuplarda.</p>

  <p class="normal">Ve gene söylentiye göre Danceny öfkesinden, bu mektupları her isteyene göstermiş, vermiş. Elden ele dolaşıyormuş bu mektuplar şimdi Paris’te. Mektuplardan en çok ikisi konuşuluyor<sup class="calibre2"><a href="../Text/tehlikeliilisiler_split_059.html#footnote-1206-48" id="footnote-1206-48-backlink">[48]</a></sup>: Birinde Madam de Merteuil bütün yaşamını, ilkelerini anlatıyormuş ve söylentiye göre ahlâksızlığın böylesi görülmemiş bugüne kadar. Öteki mektupsa, Mösyö de Prevan’ı bütünüyle aklıyormuş. Hatırlıyorsunuzdur o meseleyi. Meğer Mösyö de Prevan Madam de Merteuil’ün açık davetlerine uymaktan başka bir şey yapmamış, buluşacakları geceyi o söylermiş. Bunları anlatıyormuş o mektup işte.</p>

  <p class="normal">Bu yakışıksız sözlerin, yakışıksız oldukları kadar asılsız olduklarını da gösteren sağlam kanıtlar var Allah’tan. Her şeyden önce siz de biliyorsunuz ki Mösyö de Valmont, Madam de Merteuil’e hiç ilgi göstermiyordu. Kesinlikle inanıyorum ki Danceny de onunla ilgilenmezdi. Bu nedenle bu kavganın Madam de Merteuil yüzünden çıktığı, kavgaya onun sebep olduğu düşüncesi de saçma bence. Çünkü Mösyö de Prevan’la arası iyi olduğu söylenen Madam de Merteuil’ün kendisini herkesin diline düşürecek, düşman kazandıracak ve dolayısıyla çok zararını göreceği bir kavga çıkarmakta ne çıkarı olabilirdi? Sırlarının hiç değilse bir bölümünü öğrendiği ve o sırada arkası güçlü olan birini bir daha barışamayacağı bir düşman haline getirmek işine gelir miydi hiç? Ayrıca biliyorsunuz ki o maceradan sonra Prevan’dan yana tavır alan kimse olmadı ve kendisi de hiçbir şey söylemedi ağzını açıp.</p>

  <p class="normal">Bunları düşününce bugün dolaşan söylentilerin kaynağının hep Mösyö de Prevan olduğu kuşkusu uyanıyor içimde. Mahvolduğunu görünce öfkeye kapılıp, öç almak istemiş. Bazı kuşkular yayar, birkaç kişiyi kendi tarafıma çekerim düşüncesiyle yaymış olabilir bu iftiraları. Kim çıkarmış olursa olsun, her şeyden önce bu kepazelikleri ortadan kaldırmalıyız. Mösyö de Valmont ve Mösyö Danceny o talihsiz olaydan sonra birbirleriyle hiç konuşmamış, birbirlerine hiç mektup göndermemişlerse -başka türlüsü de herhalde mümkün değildir- bütün bu söylentiler kendiliğinden kaybolup gidecektir.</p>

  <p class="normal">Bütün bunların doğru olup olmadığını bir an önce öğrenebilmek için Mösyö Danceny’ye birini gönderdim bu sabah. O da Paris’te değilmiş. Adamları, uşağa, dün bir mektup aldığını, bunun üzerine gece yola çıktığını, nereye gittiğinin de gizli tutulduğunu söylemişler. Bu nedenle sevgili ve soylu dostum, işin aslını ancak siz bildirebilirsiniz bana. Böylece hem beni bir meraktan kurtarmış hem de Madam de Merteuil’e iyilik etmiş olursunuz. Israrla rica ediyorum, olabildiğince çabuk yanıt verin bana lütfen.</p>

  <p class="normal"><span class="ideitalik">Not:</span> Kızımın rahatsızlığı geçti, o da saygılarını sunuyor.</p>

  <p class="normal" p="sagnormal"><span class="ideitalik">Paris, 12 Aralık 17</span>**</p>

  <h2 class="h2baslik" id="calibre_toc_179">YÜZ ALTMIŞ DOKUZUNCU MEKTUP</h2>

  <p class="ortayazi"><span class="idebold">Şövalye Danceny’den Madam de Rosemonde’a</span></p>

  <p class="normal">Madam,</p>

  <p class="normal">Size böyle bir mektup yazma cüretini göstermemi çok tuhaf karşılayacaksınız belki ama karar vermeden önce lütfen beni dinlemenizi, bir saygı ve güven işareti olan bu mektubu bir küstahlık olarak karşılamamanızı rica ediyorum. Size zararım dokunduğunu, kötülük ettiğimi biliyorum. Ancak, bu benim engelleyebileceğim bir şey olsaydı, önüne geçebilseydim bunun, hayatım boyunca bağışlamazdım kendimi. İnanın ki Madam, şimdi bile, kendimi suçlu bulmuyorsam da hâlâ içim yanıyor. Sizi derinden yaralayıp ağlattığımı bilirken ben nasıl üzülüp kahrolmam? Size iletme cesaretini gösterdiğim bu duyguların gerçek olduğuna inanmanız için kendinizin ne kadar saygın bir kişiliğe sahip olduğunu düşünmeniz yeterlidir. Bugüne kadar sizin tarafınızdan tanınma şerefini tadamadıysam da sizi uzaktan da olsa tanıma onuruna kavuştum.</p>

  <p class="normal">Kaderimin beni felaketlere sürüklerken, sizin de büyük acılar çekmenize yol açtığı sırada üzülürken, bana sizin öç almak istediğinizi ve bu amaçla da yasaların acımasızlığına bile başvurabileceğinizi söylüyorlar.</p>

  <p class="normal">İzin verirseniz size önce şunu söyleyeyim: Yalnızca kederlerinizin sesine kulak verdiğiniz için yanlış yoldasınız. Bu meselede benim ve Mösyö de Valmont’un adlarının birbirlerinden ayrılması mümkün olamaz ve bana verilecek ceza onun da anısına leke düşürecektir. Ben bu talihsiz olayın gömülü olduğu yerde kalması için çaba harcarken Madam, öyle sanıyorum ki sizin de bunu engellememeniz, yardımlarınızı esirgememeniz gerekir.</p>

  <p class="normal">Bu işte benimle birlikte hareket etmenizi isterken, aynı zamanda düşünüyorum ki böyle bir istek masum birinden gelebileceği gibi, suçlu birinden de gelebilir. Bu nedenle hiç kuşkusuz esirgemeyeceğiniz yardımınızı vicdanımın rahata kavuşabilmesi için yeterli görmüyorum. Benden davacı olmayın ama benim yargıcım olmayı kabul edin lütfen. Her zaman saygıyla andığımız kimselerin gözünde suçlu biri olmak, değersiz bir insan olmak en büyük mutsuzluk, en büyük talihsizliktir. Ben de tabii ki sizin beni böyle görmenizi kabul edemem ve sizin gözümüzde temize çıkmamı mümkün görüyorum.</p>

  <p class="normal">Aşkta, dostlukta ve özellikle gösterdiği güvende aldatılmış biri için öç almanın bir hak, dahası bir ödev olduğunu kabul ederseniz eğer, benim de suçsuz olduğumu kabul ediyorsunuz demektir. Siz benim yalnızca sözlerime bakmayın. O cesareti gösterebilirseniz takdim ettiğim mektupları<sup class="calibre2"><a href="../Text/tehlikeliilisiler_split_060.html#footnote-1206-49" id="footnote-1206-49-backlink">[49]</a></sup> da okuyun. Bu mektupların -ancak birer sureti bulunanların yanı sıra- büyük bölümü sahiplerinin el yazısıyla yazılmış olduğundan, gerçek olduklarına inanabilirsiniz. Zaten ben hepsini, Mösyö de Valmont’dan aldığım gibi takdim ediyorum size. Hiçbir şey eklemedim bunlara. Yalnızca bunların arasından iki mektup ayırıp birçok kişiye gösterdim bunları ve doğru bildiğim için yaptım bunu.</p>

  <p class="normal">Bunlardan biri hem Mösyö de Valmont’un hem benim öcümün alınması için gerekliydi. Öç almak hem hakkımızdı hem de Mösyö de Valmont’un son arzusuydu. Kaldı ki Madam de Merteuil gibi tehlikeli bir kadının içyüzünü herkesin öğrenmesinin bütün insanlığın yararına olacağını düşündüm. Mösyö de Valmont’la aramızda ne geçmişse, hepsine o neden olmuştur.</p>

  <p class="normal">Mösyö de Prevan’ı ilgilendiren ikinci mektubu herkese göstermemin nedeniyse bir adalet duygusuyla hareket etmemdi. Mösyö de Prevan’ı çok fazla tanımam ama o mektuptan anlaşıldığı kadarıyla, son zamanlarda karşılaştığı yakışıksız davranışı gerçekten hak etmemiş, ayrıca talihsiz delikanlı o zamandan beri kötü gözle görülüyordu ve bu yüzden çektiği cezadan da ağır haksızlıklara uğruyor, kendini aklayabilmenin de bir yolunu bulamıyordu.</p>

  <p class="normal">Size bu iki mektubun yalnızca birer suretini gönderiyorum. Asıllarının bende bulunması daha uygun olur diye düşündüm. Öteki mektuplarıysa sizden daha güvenilir birine veremezdim. Bu mektupların yok edilmesini doğru bulmuyorum ancak bende kalmalarını da istemedim. Bunları herhangi bir kötü amaçla kullanabileceğimi düşünebilirlerdi. Mektupları size teslim etmekle madam, içlerinde adları geçen kimselere de bir hizmetimin dokunduğunu sanıyorum. Bunları onlara ben gönderseydim, doğru olmazdı. Benim elimden alsalardı bu mektupları, kimsenin bilmesini istemedikleri bazı maceraları benim öğrenmiş olmam üzerdi onları kesinlikle.</p>

  <p class="normal">Şunu da söyleyeyim ki, bu mektuplar Mösyö de Val-mont’un çekmecesinde bulunan mektupların küçük bir bölümüdür. Kendisi verdi bunları Mösyö de Valmont. Ötekileri de mühürler söküldükten sonra bulursunuz. <span class="ideitalik">Hepsi Markiz de Mer-teuil ile Vikont de Valmont arasında açılan hesap</span> adıyla birarada-dır. Bunlar elinize geçtikten sonra, ne yapacağınıza siz kendiniz karar verirsiniz artık.</p>

  <p class="normal">Saygılarımla Madam...</p>

  <p class="normal"><span class="ideitalik">Not:</span> Almış olduğum bazı haberler ve dostlarımın öğütleri üzerine bir süre Paris’ten uzaklaşmayı doğru buldum. Kimse bilmiyor nerede olduğumu ama size bildirebilirim isterseniz. Cevap verme lütfunda bulunursanız mektubunuzu P... eliyle gönderirsiniz. Bu mektubumu da size onun evinde yazıyorum.</p>

  <p class="normal" p="sagnormal"><span class="ideitalik">Paris, 12 Aralık 17</span>**</p>

  <h2 class="h2baslik" id="calibre_toc_180">YÜZ YETMİŞİNCİ MEKTUP</h2>

  <p class="ortayazi"><span class="idebold">Madam de Volanges’dan Madam de Rosemonde’a</span></p>

  <p class="normal">Sevgili dostum, her geçen gün sürprizlerle, yeni acılarla karşılaşıyorum. Dün sabah benim neler çektiğimi anlayabilmek için benim gibi bir anne olmak gerekir. Daha sonra endişelerim geçti ama ne zaman iyileşeceği bilinmez, belki de hiç iyileşmeye-cek yaralar açıldı gönlümde.</p>

  <p class="normal">Dün sabah saat ona doğru kızımın hâlâ ortada olmadığını görünce meraklandım ve niçin geç kaldığını öğrenmesi için hizmetçiyi gönderdim. Hizmetçi çabuk döndü, korkmuş gibiydi. Kızımın odasında olmadığını, hizmetçisinin de kendisini sabahtan beri bulamamış olduğunu söyleyince daha da telaşlandım. O anda ne durumda olduğumu tahmin edersiniz! Evdeki herkesi çağırttım, özellikle de kapıcıyı sıkıştırdım. Hepsi de yeminler ederek bir şey bilmediklerini söylediler, hiçbir bilgi vermediler bana bu konuda. Derhal odasına gittim. Yatak bozuk, ortalık darmadağınıktı. Gece evdeymiş, sabahleyin çıkmış diye düşündüm ama işin aslını çözemedim. Dolapları açtım, çekmecelere baktım, her şey yerli yerindeydi. Üstündeki giysiden başka bir şey almamıştı yanına. Küçük bir cep harçlığı vardı, onu bile almamış.</p>

  <p class="normal">Madam de Merteuil hakkında söylenenleri daha dün duymuştu, ona çok sadıktır, gece yatıncaya kadar ağladı bu yüzden. Madam de Merteuil’ün şimdi Paris’te olmadığını da bilmiyordu. Dolayısıyla, önce, onu görmek isteyip, tek başına çıktı gitti herhalde diye düşündüm. Ama dönmesi gereken süre içinde dönmediğini görünce merakım arttı. Üzüntüm de artıyordu gitgide. Üstüne üstlük herkesten gizlemem gereken bir şeyi duyuracağım endişesiyle birini gönderip, kimseye bir şey sordurmayı da mümkün göremiyordum. Hayatımda bu kadar sıkıldığımı hatırlamıyorum.</p>

  <p class="normal">Nihayet, saat iki sularında, ikiyi biraz geçe, biri kızımdan, biri *** Manastırı başrahibesinden iki mektup aldım. Kızım rahibe olmak için gönülde duyulan bir Tanrı çağrısı hissettiğini, durumu, kabul etmeyeceğim endişesiyle bana söylemeye korktuğunu, o nedenle de haber vermeden gittiğini bildiriyordu. Benden izinsiz böyle bir karar verdiği için bağışlanmayı diliyor, asıl nedenleri bilsem kendisine mutlaka hak vereceğimi söylüyor ancak o asıl nedenleri sormamamı rica ediyordu.</p>

  <p class="normal">Başrahibe de şunları anlatıyordu: Sabahleyin manastıra bir kız gelince kabul edemeyeceğini söylemiş ama kim olduğunu öğrenince ve durumla ilgili biraz bilgi sahibi olunca, kızın oraya alınmadığı takdirde başka manastırlara başvurabileceğini ve bunda iyice kararlı olduğunu anlamış ve kabul etmemekte ısrar ederek güçlük çıkarmak istememiş. Başrahibe, kalmasına razı olmadığım takdirde kızımı hemen geri göndereceğini söylüyor ama böyle bir Tanrı çağrısına karşı çıkmanın da doğru olmayacağını ekliyordu sözlerine. Bana daha önce haber gönde-rememesinin nedeni de kızımı mektup yazmaya razı etmekte çok zorluk çekmiş olmasıymış. Kızımın en önemli isteği nerede olduğunun kimseye bildirilmemesiymiş. Çocukların kafalarına olmayacak şeyler takmalarını da çok kötü buluyor başrahibe.</p>

  <p class="normal">Hemen o manastıra gittim. Başrahibeyle görüştükten sonra kızımı görmek için izin rica ettim. Zorla geldi ve tir tir titriyordu. Rahibelerin yanında konuştum kendisiyle, ayrıca başbaşa da görüştük. Sürekli ağlıyor, ancak manastırda kalırsa mutlu olabileceğini söylüyordu. Başka bir yanıt alamadım. Sonunda orada kalmasına izin verdim. Ancak o hemen tarikata girmeye hazırlanıyordu, buna izin vermedim. Madam de Tourvel ve Mösyö de Valmont’un ölümlerinin onu çok fazla etkilemiş olmasından korkuyorum. Daha çok genç çünkü ve böyle şeyler genç yaşta daha bir dokunur insanlara. Gerçi rahibe olmak, bunun için Tanrı çağrısı almak son derece onurlu bir şey ama kızımın böyle bir tarikata girip dünyadan vazgeçmesine üzülürüm elbette. Daha yapacak bir yığın ödevimiz var. Şimdi yeni ödevler çıkarmanın ne gereği olabilir? Kaldı ki o yaşta bir çocuk kendisi için en doğru yolun hangisi olabileceğini nereden bilebilir?</p>

  <p class="normal">Benim sıkıntımı asıl artıran şey Mösyö de Gercourt’un gelişinin çok yakın olması. Onun kızımla evlenmesi her bakımdan iyi olacaktı, bu evliliğin suya düşmesini nasıl kabul edebilirim? Biz çocuklarımızın mutlu olmasını istiyoruz, bu amaçla elimizden gelen her şeyi yapıyoruz, gene de yetmiyor bu. Nasıl sağlayacağız onların mutluluğunu peki? Benim yerimde siz olsaydınız ne yapardınız? Bunu bana bildirirseniz çok mutlu edersiniz beni. Ne söyleyeceğimi bilemiyorum. Başkalarının hayatta ne yapacaklarına karar vermek ne kadar zormuş! Ben bu işte bir yargıç gibi sert davranmaktan da bir ana gibi yumuşak olmaktan da korkuyorum.</p>

  <p class="normal">Sürekli kendi sorunlarımı anlatıp, dertlerinizi artırdığım için üzülüyorum ama ben tanırım sizi. Sizin için en büyük avuntu başkalarını avutabilmektir.</p>

  <p class="normal">Allahaısmarladık sevgili ve soylu dostum, her iki yanıtınızı da sabırsızlıkla bekliyorum.</p>

  <p class="normal" p="sagnormal"><span class="ideitalik">Paris, 13 Aralık 17</span>**</p>

  <h2 class="h2baslik" id="calibre_toc_181">YÜZ YETMİŞ BİRİNCİ MEKTUP</h2>

  <p class="ortayazi"><span class="idebold">Madam de Rosemonde’dan Şövalye Danceny’ye</span></p>

  <p class="normal">Anlattıklarınızdan sonra Mösyö, ağlayıp susmaktan başka yapacak bir şey yok. Böyle tatsız şeyleri öğrenen bir insana yaşamak çok ağır geliyor. Bir kadının böyle şeyler yapabileceğini duyunca kadın olduğuna utanıyor insan.</p>

  <p class="normal">Bu üzücü olaylarla ilgili olarak ve bunların tekrar gündeme gelmemesi konusunda her şeyin unutulmasına benim de katkımın olmasını istiyorsunuz. Peki Mösyö, elimden geleni yapacağım. Ben ayrıca yeğenim üstünde elde ettiğiniz o talihsiz üstünlüğün verdiği acılar dışında, başka sıkıntılar çekmemenizi dilerim bu vesileyle. O da çok günah işlemiş, inkâr edemem, ancak ölümüne yaşadıkça ağlayacağımı da biliyorum. Ne var ki sizden öç almaya falan kalkışmayacağım, benim sonsuz kederler içinde olduğumu bilmeniz yeter size. Kalbiniz öğretecektir size bunun ne olduğunu.</p>

  <p class="normal">Yaşıma verip, izin vereceğinizi düşünerek söylüyorum: Siz yaşta olanlar pek düşünemeyebilirsiniz ama insan gerçek mutluluğun ne olduğunu iyi öğrenirse, onu yasaların ve dinin çizdiği sınırların dışında aramaz pek.</p>

  <p class="normal">Mektupları emanet etmek için beni düşünmüş olmanıza teşekkür ediyorum. Onları özenle koruyacağıma güvenebilirsiniz ancak hiç kimseye, aklanmanız için gerekli olmadığı takdirde size bile vermezsem, hoş görmenizi rica edeceğim. Bu isteğimi kabul etmekten çekinmeyeceğinizi umuyorum. Siz insanın çok haklı olduğunda bile öç almasının ne derin yaralar açtığını mutlaka anlamışsınızdır.</p>

  <p class="normal">Yüce gönüllü ve kibar bir insan olduğunuza inandığımdan bir şey daha isteyeceğim sizden: Matmazel de Volanges’ın mektuplarını saklamış olmanız gerekir, kuşkusuz onlar da ilgilendir-miyordur sizi artık. Onları da bana gönderirseniz kendinize yaraşır bir büyüklük göstermiş olursunuz. Onun size karşı kusurları olduğunu biliyorum ama onu cezalandırmayı aklınızdan geçireceğinizi hiç sanmıyorum, kendinize olan saygınız bir zamanlar çok sevmiş olduğunuz birini çiğnemenize izin vermez. Söylemeye bile gerek yok ki, kızının belki hak etmediği saygıyı, hiç değilse annesine borçlusunuz siz. Onun karşısında suçlu olduğunuzu inkâr edemezsiniz. İnsan birtakım hassas duyguları ileri sürerek kurtulabileceğini sanmakla yalnızca kendi kendini aldatmış olur. Saf, temiz bir kalbi ilk kez kandırmaya kalkışan biri, bu kalbe ahlâksızlığı sokmuş olabilir ve daha sonra bazı taşkınlıklar, düşüncesizlikler görülürse bunlara da gene o neden olmuştur.</p>

  <p class="normal">Benim böyle ağır konuşmam şaşırtmasın sizi Mösyö. Böylelikle size ne kadar saygılı olduğumu, size ne kadar değer verdiğimi göstermiş oluyorum. Özellikle de isteğimi kabul eder, duyulması size de zarar verebilecek ve yaralamış olduğunuz bir ana yüreğine belki de ölümü getirecek bir sırrın gizli kalmasına yardımcı olursanız, saygımı iyice kazanmış olursunuz. Madam de Volanges’ı çok severim ben Mösyö ve ona böyle bir iyiliğim dokunsun istiyorum. Böyle bir avuntuyu da benden esirgeyeceğinizden korksaydım, size, “Dikkat edin, başka bir avuntu bırakmıyorsunuz!” der, biraz daha düşünceli olmanızı rica ederdim.</p>

  <p class="normal">En derin saygılarımla...</p>

  <p class="normal" p="sagnormal"><span class="ideitalik">...Şatosu, 15 Aralık 17</span>**</p>

  <h2 class="h2baslik" id="calibre_toc_182">YÜZ YETMİŞ İKİNCİ MEKTUP</h2>

  <p class="ortayazi"><span class="idebold">Madam de Rosemonde’dan Madam de Volanges’a</span></p>

  <p class="normal">Madam de Merteuil’le ilgili olarak sorduklarınıza yanıt vermek için Paris’ten haber bekleseydim Madam, size yazamazdım şimdi bu mektubu. Paris’ten gelecek haberlerde de öyle pek açık ve kesin şeyler olmayacaktır ama ben hiç beklemediğim ve ummadığım bir yerden haber aldım. Bunlar da hiçbir kuşkuya yer bırakmıyor. Ah, Madam! Nasıl aldatmış o kadın sizi!</p>

  <p class="normal">Öyle bir pislik ki, tüylerini ürpertiyor insanın. Hiçbir biçimde uzun uzun anlatamamam bunu size, yüreğim kaldırmaz çünkü. Ancak bilesiniz ki, onunla ilgili olarak ne söylenirse söylensin gene de azdır. Umarım inanırsınız benim sözüme Madam ve hiçbir belge göstermeme gerek duymazsınız. Ama şunu da söyleyeyim ki, sayısız belge var elimde.</p>

  <p class="normal">Gerçekten çok üzülüyorum ama Matmazel de Volanges için vereceğim öğütlerle ilgili olarak, soru sormamanızı isteyeceğim. Rica ediyorum sizden, madem ki kızınız rahibe olmak için bir Tanrı çağrısı almış olduğunu söylüyor, engel olmayın lütfen kendisine. Eğer bir insan manastıra girmeyi kendi istemiyorsa, hiçbir şey ve hiç kimse zorlayamaz onu buna. Ancak böyle bir şeyi kendisinin istemesi de olağanüstü bir mutluluktur. Kaldı ki kızınız da, gerçek nedenlerini bilseniz, engel olmayacağınızı söylüyormuş. Bize duyguları veren Tanrı, her kuluna neyin yakışıp neyin yakışmadığını elbette bizden daha iyi bilir; yargısı bazen ağır gözükebilir ama gene de bağışlayıcılığının bir belirtisidir bu.</p>

  <p class="normal">Nihayet, vermeye çalıştığım öğütlerin sizi üzeceğini biliyorum ama bunların uzun uzun düşünüldükten sonra ulaşılmış kararlar ve öğütler olduğuna güvenmenizi isterim. Madem ki Matmazel de Volanges manastıra girmek istiyor, siz de izin verin kalmasına orada bence. Onu engellemek şöyle dursun, yüreklendirmelisiniz, rahibe olsun kızınız ve kendisi için düşündüğünüz evlilikten de hemen vazgeçin. Bence doğru olan da budur.</p>

  <p class="normal">Dostluğun gereği olan bu ağır yükümlülükleri yerine getirdikten sonra size küçük de olsa bir teselli veremediğim için içim yanarak bir yardım isteyeceğim sizden bu konuda: İnsanın yüreğini sızlatan bu sorunlarla ilgili olarak bana bir şey sormayın artık ve bunları unutuşa bırakalım. Nedenleri öğrenmek hiçbir çözüm getiremeyeceği gibi yüreğimizde bir yara daha açar, dolayısıyla bunları aramayı bırakıp Tanrı’nın emirlerine boyun eğelim biz. Anlamamıza izni olmadığında bile takdirinin doğru ve haklı olduğuna kesinlikle inanalım. Allahaısmarladık, sevgili dostum.</p>

  <p class="normal" p="sagnormal"><span class="ideitalik">...Şatosu, 15 Aralık 17</span>**</p>

  <h2 class="h2baslik" id="calibre_toc_183">YÜZ YETMİŞ ÜÇÜNCÜ MEKTUP</h2>

  <p class="ortayazi"><span class="idebold">Madam de Volanges’dan Madam de Rosemonde’a</span></p>

  <p class="normal">Ah, Madam, kızımın kaderiyle ilgili olarak verdiğiniz öğüdü ne ürkütücü bir perdeyle örtüyorsunuz! Benim o perdeyi biraz da olsa kaldırmak istememden korkuyorsunuz sanki! O perdenin altındaki sırlar benim yüreğimi, içine attığınız bu acı kuşkulardan daha mı çok tahrip edecek? Sizin dostluğunuzu, her şeye hoşgörüyle, bağışlayıcılıkla baktığınızı düşünüyorum da daha çok acı çekiyorum. Dünden beri, belki yirmi kez, bana her şeyi açıkça, dolambaçsız olarak söylemenizi rica edeyim ve bu amansız kuşkulardan kurtulayım dedim ancak her seferinde sizden artık bir şey sormamamı söylediğinizi hatırlayıp, korkuyla titredim. Sonunda her şeye rağmen bana birazcık umut bırakan bir karara varabildim. Bu isteğimi reddetmemenizi dostluğunuzdan bekliyorum. Sizin bana söylemek istediğinizi biraz olsun anlayabildim mi acaba? Bir ana hoşgörüsünün telafi edebileceği, düzelmesi tamamen olanaksız olmayan her şeyi bana bildirmekten çekinmeyin lütfen. Başıma gelen felaketler bu ölçüyü aşıyorsa eğer, o zaman susmanıza ve durumu bana suskunluğunuzla anlatmanıza razıyım; size, şimdiye kadar öğrendiklerimi ve korkularımın sonunda hangi noktaya vardığını söyleyeyim.</p>

  <p class="normal">Kızım bir ara Danceny’ye ilgi duyar gibi olmuş ve öğrendiğim kadarıyla mektuplaşmaya kadar gitmiş iş ama sanıyorum ben vaktinde müdahale edip bu çocukluğun tehlikeli bir biçimde sonuçlanmasını önleyebildim. Şimdi de en korkunç ihtimalleri düşünüyorum. Acaba ben bir dalgınlık yaptım da kızım bu aptalca işi son noktasına kadar mı götürdü?</p>

  <p class="normal">Doğru çıkabileceği beni çok korkutan bu kuşkuyu güçlendirebilecek şeyler de oldu. Sözgelimi size de yazmıştım, Mösyö de Valmont’un başına gelenleri duyunca bayılmıştı kızım. Belki o vuruşmada Mösyö Danceny’nin de tehlike geçirmiş olduğunu düşünmüş ve bu nedenle de çok heyecanlanmıştır. Daha sonra da Madam de Merteuil için söylenenleri duyunca çok ağladı. Ben dost oldukları için üzülüyor sanıyordum ama herhalde kıskandığı için ya da sevdiğinin sadakatsizliğine dayanamadığı için o kadar üzülmüştür. Manastıra kapanmak istemesinin nedeni bu olabilir. Öfkelenip, içimizde isyan duyguları oluşunca, Tanrı bizi rahibeliğe davet ediyor diye yorumlarız bunu genellikle. Bunlar doğruysa ve siz de durumdan haberli olmuşsanız, bana öyle sert tavsiyelerde bulunmak için yeterli nedenler bulunduğuna hükmetmişsinizdir.</p>

  <p class="normal">Bununla birlikte, bunlar doğruysa da, kızımın suçunun büyük olduğunu gizlememekle birlikte onu, her şeye rağmen geçici ve düşsel bir Tanrı çağrısına kapılarak girdiği manastır yaşamının sıkıntılarından kurtarmaya çalışmak görevimdir benim. Danceny, namus ve şeref duygusunu tamamen kaybetmemişse, yalnızca kendi eseri olan bir suçu silmeyi de kabul eder elbette. Zaten kızımla evlenmesi, kendisini de ailesini de mutlu edecek olumlu bir gelişme kabul edilebilir.</p>

  <p class="normal">İşte sevgili ve soylu dostum, şimdi tek umudum bu. Siz bunu mümkün görüyorsanız, bir an önce bildirmenizi rica ediyorum. Yanıtınızı nasıl beklediğimi, suskunluğunuzun ise beni ne kadar üzeceğini söylememe bile gerek yoktur sanıyorum.<sup class="calibre2"><a href="../Text/tehlikeliilisiler_split_061.html#footnote-1206-50" id="footnote-1206-50-backlink">[50]</a></sup></p>

  <p class="normal">Mektubumu tam bitiriyordum ki tanıdık bir bey beni görmeye geldi. Madam de Merteuil’ün geçtiğimiz günlerde çok ağır bir muameleyle karşı karşıya kaldığını anlattı. Ben son günlerde kimseyle görüşmediğimden hiç haberim olmamıştı bu meseleden. O bey gözleriyle görmüş, ben de ondan duyduklarımı yazıyorum size.</p>

  <p class="normal">Madam de Merteuil, geçen gün, yani perşembe günü, köyden dönünce doğru İtalyan Tiyatrosu’na gitmiş. Locası var bu tiyatroda, yalnızmış. Asıl tuhafı hiçbir erkek de gitmemiş yanına. Hiçbir anlam verememiştir buna. Oyun bittikten sonra her zamanki gibi salona girince sesler yükselmiş ama Madam de Merteuil kendisinin hedef alındığını anlayamamış. Bir kanepede boş bir yer görmüş ve gidip oturmuş oraya. Oradaki kadınlar, aralarında önceden anlaşmış gibi ansızın kalkıp yalnız bırakmışlar onu. Kadınların böyle iğreniyormuş gibi tepki göstermeleri erkeklerin de hoşuna gitmiş, homurdanmalar artmış hatta dediklerine göre yuhalamaya kadar vardırmışlar işi.</p>

  <p class="normal">Madam de Merteuil’ün talihsizliğine bakın ki, bütün bunlar yetmiyormuş gibi çoktandır ortalıklarda gözükmeyen Mösyö de Prevan da tam o sırada girmiş salona. Onu görür görmez kadın erkek herkes alkışlamaya başlamış ve çevresini sarmışlar. Kalabalığın ortasında, kendisi de farkında olmadan Madam de Merteuil’ün önüne kadar sürüklenmiş. Söylenenlere bakılırsa Madam de Merteuil’ün yüzünde hiçbir değişiklik fark edilmemiş. Ben pek inanmıyorum buna doğrusu. Neyse, kendisi için çok ağır bir hakaret olan bu gürültü patırtı, arabasının geldiği haber verilinceye kadar sürmüş. Giderken tekrar başlamış o yüz kızartıcı yuhalamalar. Böyle bir kadının akrabası olmak çok gücüne gidiyor insanın. Tiyatroda o akşam Mösyö de Prevan’ın birliğinden birkaç subay varmış ve hemen aralarına almışlar onu. Rütbesinin yakında geri verileceğinden kimsenin hiç kuşkusu yok.</p>

  <p class="normal">Bana bunları anlatan beyin söylediğine göre o akşam hastalanmış Madam de Merteuil, ateşi yükselmiş. Önce, bu durumun tiyatrodaki o olaydan kaynaklandığını sanmışlar, ancak dün akşam bir çiçek hastalığı başlangıcı olduğu anlaşılmış. Çok da şiddetliymiş. Şanslıysa ölür, kurtulur. Gene söylendiğine göre bu iş, yakında görülecek davası için de kötü sonuçlar verebi-lirmiş. Zaten o davada kayırılmaya da ihtiyacı varmış.</p>

  <p class="normal">Allahaısmarladık sevgili ve soylu dostum. Görüyorum ki kötüler cezalarını buluyor sonunda ama zavallı kurbanları gene de avuntu bulamıyor.</p>

  <p class="normal" p="sagnormal"><span class="ideitalik">Paris, 18 Aralık 17</span>**</p>

  <h2 class="h2baslik" id="calibre_toc_184">YÜZ YETMİŞ DÖRDÜNCÜ MEKTUP</h2>

  <p class="ortayazi"><span class="idebold">Şövalye Danceny’den Madam de Rosemonde’a</span></p>

  <p class="normal">Haklısınız Madam, sizin önem verdiğiniz, benim de elimden gelen bir şeyi yapmak görevimdir tabii ki. Bu mektupla birlikte gönderdiğim mektup tomarının içinde Matmazel de Volan-ges’dan aldığım mektupların hepsini bulacaksınız. Tümünü okursanız bir kalpte bu kadar saflıkla bu kadar vicdansızlığın bulunmasına siz de şaşarsınız belki. Son bir kez daha okuduğumda bana en çok dokunan yanı bu oldu.</p>

  <p class="normal">Özellikle de Madam de Merteuil’ün böyle saf ve masum bir yüreği oyuncak gibi görüp nerelere kadar sürüklediği düşünüldüğünde o kadına kin beslememek elde değil.</p>

  <p class="normal">Hayır, aşk falan kalmadı bende artık. Böylesine alçakça ihanete uğramış bir duygudan hiçbir şey kalmadı bende artık! Gene de gerçek suçlu Matmazel de Volanges değildir dersem, onu hâlâ sevdiğim için böyle söylüyorum sanmayın. O kadar saf, temiz ve sevecen, uysal bir insanı kötülüğe sürüklemek çok kolaydı tabii ki ancak iyiliğe doğru götürmek daha da kolay olmaz mıydı acaba? Manastırdan yeni çıkmış, deneyimsiz ve neredeyse hiçbir konuda düşüncesi olmayan, o yaştaki her çocuk gibi doğruyu yanlışı ayırt edemeden hayata atılmış bir kızcağız böyle amansız tuzaklardan nasıl korusun kendisini? Onun yerinde başka biri olsa korunabilir miydi? Ah! Biraz anlayışlı olursak, biri inceliğe, zarafete ve soyluluğa, ötekisi ahlâksızlığa götüren birtakım nedenlerin nasıl bizden bağımsız olduklarını görürüz! Evet madam, siz beni gerçekten anladığınızdan, Matmazel de Volanges benim gönlümü ne kadar yıkmış olursa olsun gene de öç almaya kalkışmayacağımı biliyorsunuz. Onu artık sevmemek zorunda kalmak yeterli bir acı değil mi ki, bir de kin beslemeye katlanayım?</p>

  <p class="normal">Onu ilgilendiren ve ona zararlı olabilecek her şeyin gizli kalmasını istemek için öyle uzun uzun düşünmeme gerek yoktu. Gerçi mektupları size göndermem konusunda verdiğiniz emri hemen yerine getiremedim, geciktim ama nedensiz değildi bu.</p>

  <p class="normal">Önce o talihsizliğimin sürüklediği kanlı iş yüzünden adli makamların beni aramayacağına iyice inanmam gerekiyordu. Bir yandan sizin merhametinize sığınır, sizin tarafınızdan bağışlanmaya hakkım olduğunu söylerken, o mektupları göndersey-dim, bağışlamanızın, merhametinizin bir bedeli gibi olmaz mıydı bu? Bundan çekindim. Duygularımın temizliğine güvendiğimden kibire kapıldım ve sizin de hiçbir kuşkunuz kalmasın istedim. Belki aşırı alıngan olduğumu gösteren bu düşünceyi, size duyduğum sonsuz saygıyı, hiçbir biçimde gözünüzden düşmeme isteğimi göz önünde bulundurarak bağışlayacağınızı umuyorum.</p>

  <p class="normal">Gene bu duygularla son bir lütuf daha dileyeceğim sizden: Benim de karışmış olduğum bu hüzün verici, acıklı olayların bana yüklediği görevleri hakkıyla yerine getirdim mi sizce? Rica ediyorum bildirin bunu bana. Bunu öğrenip de rahat-layabilirsem eğer, Malta’ya gideceğim. Orada beni, çok genç yaşta çok büyük acılar veren bu dünyadan uzaklaştıracak dinsel görevleri büyük bir zevkle yerine getireceğim ve ebediyen sürdüreceğim bu görevleri. Nihayet yabancı bir göğün altında anısı ruhumu solduran ve harabeye çeviren o bir yığın iğrençliği unutmaya çalışacağım.</p>

  <p class="normal">Saygılarımla Madam, sizin naçiz...</p>

  <p class="normal" p="sagnormal"><span class="ideitalik">Paris, 26 Aralık 17</span>**</p>

  <h2 class="h2baslik" id="calibre_toc_185">YÜZ YETMİŞ BEŞİNCİ MEKTUP</h2>

  <p class="ortayazi"><span class="idebold">Madam de Volanges’dan Madam de Rosemonde’a</span></p>

  <p class="normal">Madam de Merteuil’ün kaderi nihayet belli oldu artık, sevgili ve soylu dostum. Hem öyle belli oldu ki en amansız düşmanları bile ona kızsınlar mı, acısınlar mı, bilemiyorlar. Çiçek hastalığından ölmesinin kendisi için hayırlı olacağını söylemekte çok haklıymışım. Ölmedi, iyileşti ama yüzü çok bozulmuş, çok çirkinleşmiş! Bir gözünü de yitirmiş. Tahmin edeceğiniz gibi bir daha görmedim onu. Ancak bana söylediklerine göre gerçekten iğrenç bir şey olmuş!</p>

  <p class="normal">Kötü söz söyleme fırsatını hiç kaçırmayan Marki de ***, dün Markiz de Merteuil’den laf açıldığında, “Hastalık onun içini dışına çevirmiş, ruhu yüzüne vurdu şimdi!” diyordu. Çok üzüldüm ama herkes de yerinde buldu bu sözü.</p>

  <p class="normal">Başına gelenlere bir olay daha eklendi. Geçenlerde davası görülüyordu, oybirliğiyle aleyhine bir karar çıkmış mahkemeden. Mahkeme masraflarını ödeyecek, davacı çocukların haklarını verecek ve şimdiye kadar aldığı paraları da faiziyle birlikte ödeyecekmiş. Öyle ki, bu davada kaybetmediği biraz parası kalmışsa bu da çıkacakmış elinden, hatta belki de yetmeyecekmiş masrafları karşılamaya.</p>

  <p class="normal">Bu haberi alır almaz, hastalığına falan aldırmadan, işlerini ayarlamış ve gece, tek başına posta arabasıyla yola çıkmış. Bugün anlattıkları doğruysa adamlarından hiçbiri kendisine eşlik etmeye yanaşmamış. Hollanda’ya gittiği sanılıyor.</p>

  <p class="normal">Yaptıklarından çok böyle çekip gitmesine kızıyorlar. Elmaslarını da götürmüş. Bunlar hayli para ediyordu ve mahkemenin verdiği karara göre de kocasının mirasçılarına kalıyormuş. Sonuç olarak Madam de Merteuil bütün gümüşlerini, mücevherlerini alıp gitmiş, arkasında da elli bin liraya yakın borç bırakmış.</p>

  <p class="normal">Yarın aile toplanıp alacaklılarla anlaşma yolları arayacak-mış. Benim çok uzak bir akrabamdı ama ben de payıma düşen parayı vereceğimi bildirdim, ama toplantıya gidemeyeceğim çünkü yarın daha hüzünlü bir toplantıda bulunacağım ben. Yarın kızım rahibe giysisi giyecek. Mutlaka hatırlarsınız sevgili dostum, kızımın rahibe olmasına katlanmamın, bu kadar büyük bir fedakârlığa razı olmamın nedeni sizden bir yanıt alamamış olmamdır.</p>

  <p class="normal">Mösyö Danceny on beş gün kadar önce Paris’ten ayrıldı. Malta’ya gidip, yerleşme niyetinde olduğu söyleniyor. Geri dönmesi için bir çare bulunamaz mı acaba?.. Dostum!.. Kızımın suçu o kadar büyük mü?.. Bu dayanılmaz gerçeği bir türlü kabul etmek istemeyen bir anneyi anlayacağınızı sanıyorum.</p>

  <p class="normal">Bir süredir yakamı bırakmayan bu uğursuzluk neyin nesi acaba? En yakınlarımı vurdu! Kızımı ve yakın bir dostumu!</p>

  <p class="normal">Tek bir tehlikeli ilişkinin yol açabileceği felaketleri düşünürken titrememek mümkün mü? Biraz daha düşünceli olabilmek ne acılardan koruyabiliyor insanları! Bir kadın, bunları bilseydi, karşısındaki bir çapkın, daha ağzını açar açmaz kaçardı ondan! Bir anne, bunları bilseydi, kızının, kendisinden başka biriyle konuşmasına titremeden razı olamazdı kesinlikle! Ama bu gecikmiş düşünceler her şey olup bittikten sonra geliyor ve böylece en önemli ve de neredeyse herkesin kabul ettiği bir gerçek, bizim tutarsızlıklarla dolu hayatımızın kasırgası içinde boğulup kalıyor, unutuluyor ve kimseyi de bir felaketten koruyamıyor.</p>

  <p class="normal">Allahaısmarladık sevgili ve soylu dostum. Şu anda anlıyorum ki bizim felaketleri önlemekte son derece yetersiz kalan aklımız, bir avuntu bile veremiyor bize<sup class="calibre2"><a href="../Text/tehlikeliilisiler_split_062.html#footnote-1206-51" id="footnote-1206-51-backlink">[51]</a></sup>.</p>

  <p class="normal" p="sagnormal"><span class="ideitalik">Paris, 14 Ocak 17</span>**</p>

  <div class="calibre1" id="calibre_pb_13"></div>
</body>
</html>
