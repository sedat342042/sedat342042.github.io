<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>tehlikeliilisiler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">Çevirmenin Önsözü</h1>

  <p class="normal">Birçok kitabın başarısı çoğu zaman adıyla ilişkilidir... bu kitabın adı kimilerine göre rezalet ya da günah çağrımı yapsa da böyledir bu. Bununla birlikte yanılgıya düşmemek gerekir: “İlişki” sözcüğü bugün aşk ilişkisini belirtebilir ama Laclos’nun çağında sözcüğün bu anlamı yoktu ve bu kitap bağlamında ilişkiler özellikle toplumsal ilişkilere gönderme yapar... toplantılarda, tiyatrolarda, kumar masalarında bir araya gelen insanlar... aşk ya da dostluk söz konusu olmayabilir burada. Madame de Tourvel dostu Madame de Volanges’a gönderdiği mektuplardan birinde şöyle diyor: “Mösyö de Valmont ilişkilerin tehlikesi konusunda fazladan bir örnektir belki de.” Madame de Tourvel onu zayıf, etki altında kalabilen insanların aldanabilecekleri ilişkilerin kurbanı gibi görür. Ama Madam de Volanges bu teoriye inanmıyor çünkü Madame de Tourvel’e yazdığı mektupta çok karanlık bir Valmont portresi çiziyor ve şöyle diyor: “Adının kötüye çıkmış olması sizin söylediğiniz gibi ancak ilişkilerin tehlikeli olduğunu gösterse bile unutmayın ki kendisi de tehlikeli bir ilişkidir” (XXXII. Mektup). Madame de Volanges’ın söylemi açıktır: Valmont’la sadece ilişki kurmak bile leke getirebilir.</p>

  <p class="normal">Ama romanın kanıtladığı şey ilişkinin ölümcül olabileceğidir. Esas tehlike elde edilmesi ya da zedelenmesi çok kolay olan onur ve şerefin yitirilmesi değil, ölüme götüren aşk acısıdır. Madame de Tourvel ilişkilerin tehlikesinin kurbanı olacaktır çünkü toplumsallığın çarkına kapılacak ve Valmont’a yem olacak, terkedildiğine inanınca da ölüme koşacaktır: “Siz onu tanırsınız, onu günahlarından arındırıp Tanrı yoluna getirmenin ne büyük bir iyilik olacağını çok iyi bilirsiniz” (Madame de Tourvel’in Madame de Volanges’a VIII. Mektubu).</p>

  <p class="normal">“Allahaısmarladık sevgili ve soylu dostum. Görüyorum ki kötüler cezalarını buluyor sonunda; ama zavallı kurbanları gene de avuntu bulamıyor.” (CLXXIII. Mektup; Madame de Volanges’dan Madame de Rosemonde’a).</p>

  <p class="normal"><span class="ideitalik">Tehlikeli İlişkiler</span>... Bu çoğul sözcük çok önemlidir. Madame de Tourvel Valmont’a olan aşkından ölür. Prévan sadece Vikonta üstün olduğunu kanıtlamak isteyen Markiz de Merteuil tarafından aşağılanır. Vikont de Valmont düelloda Danceny tarafından öldürülür. Markiz de Merteuil Valmont’a gönderilen mektuplar yüzünden saygınlığını ve şöhretini yitirir. Danceny hayallerini, Cécile de Volanges’a olan aşkını yitirir ve inzivaya çekilir. Valmont ve Merteuil ama aynı zamanda Danceny tarafından da aldatılan Cécile manastıra kapanır.</p>

  <p class="normal">Bu ilişkiler hiç kimseyi esirgemediğinden daha bir tehlikelidir: Kızının prestijli bir evlilik yapacağını umut eden Madame de Volanges onun rahibe olmasını kabul eder ve Markiz de Merteuil tarafından nasıl aldatılmış olduğunu fark eder: Ölüm bir dostunu alıp götürür. Monden yaşamın belirsizliklerinden uzaklaşmış olan Madame de Rosemonde anne sevgisiyle bağlı olduğu yeğeni Valmont’u yitirir. Felaketin büyüklüğünün farkında olan tek kadındır Madame de Rosemonde: “İnsanın yüreğini sızlatan bu sorunlarla ilgili olarak bana bir şey sormayın artık ve bunları unutuşa bırakalım. Nedenleri öğrenmek hiçbir çözüm getirmeyeceği gibi yüreğimizde bir yara daha açar, dolayısıyla bunları aramayı bırakıp Tanrı’nın emirlerine boyun eğelim biz. Anlamamıza izni olmadığında bile doğru ve haklı olduğuna kesinlikle inanalım.” (172. Mektup; Madame de Rosemonde’dan Madame de Volanges’a.)</p>

  <p class="normal">Çözüm bütünüyle ahlâksal olsaydı olumlu kahramanlar olumsuz kahramanlara üstün gelirlerdi. Oysa yapıtın kadın figürlerinin en olumlusu olan Madame de Tourvel’in ölüm nedeni çok sevmiş olmasıdır; aptallığı yüzünden kesinlikle olumlu olmayan Cécile yapıtın başında manastırdan çıkar ve son’la bütünleşir. Madame de Merteuil’ün zehirli büyüsüne dayanamayan Danceny düş kırıklıkları içinde Malta’ya gider. Sadece Madame de Volanges ve Madame de Rosemonde kalır. Ama Madame de Volanges onurları ve şöhretleri yapan ve yıkan dedikoduları dolaştırarak ve çevresinde olup bitenlere kör ve sağır kalarak felakete yardımcı olmuştur. Madame de Rosemonde belli ölçüde sağduyu sahibi ve sempatik biri gibi gözükse de yaşlı olduğundan her zaman toplumun dışında kalmıştır. Ayrıca olumsuz kahramanlar örnek bir biçimde cezalandırılmamışlardır. Madame de Merteuil’le ilgili olarak iki yorum arasında kalır okuyucu: Birinci yoruma göre felaketten kurtulan tek kişidir o: Parasız ve çirkin olmasına rağmen yaşamını sürdürebilir ve hatta yaşama yeniden başlayabilir. İkinci yorum Madame de Merteuil’ün uğradığı bozgunu bir ayrıcalık gibi görür çünkü bu kadın esas silahları olan güzelliğini ve parasını yitirmiştir. Her halükârda Madame de Merteuil felaketten kurtulmuştur. Bu arada Prévan’la da ilgilenmek gerekir: Valmont’un rakibidir ve her ikisi de birçok kadın kaybetmiştir; Prévan Madame de Merteuil tarafından aşağılanmış ama daha sonra saygınlığına kavuşmuştur. Bu saygınlık, şöhret ve onuru yaratan ve yok eden toplum konusunda ne düşünmek gerekir? Laclos burada üstadı Rousseau’yla hemfikirdir çünkü o da kötülüğün insanda değil toplumda olduğunu düşünür. Bununla birlikte <span class="ideitalik">Tehlikeli İlişkiler</span> bir tezi savunan bir roman değildir: Son tahlilde okuyucunun kişisel yorumu geçerlidir burada.</p>

  <p class="normal">“Romanların kusuru da buradadır işte. Yazar heyecanlanmak için çırpınır, okuyucu buz gibidir.” (XXXIII. Mektup; Markiz de Merteuil’den Vikont de Valmont’a).</p>

  <p class="normal">Mektup roman türü tarihsel olarak okuyucunun romanesk kurgudan yorulmuş olması biçiminde açıklanır. Bu türde “ben”ler, duygular, düşünceler egemendir ve gerçek mektup yazarları söz konusudur... gerçeği taklit etmek için canını dişine takan herhangi bir yazar yoktur bu anlamda. Mektup roman türü XVII. yüzyıl sonunda gelişmiş ve 1721’de Montesquieu’nün <span class="ideitalik">İran Mektupları’</span>yla kendini kabul ettirmiştir. Bu yapıtta felsefi ve siyasal düşünceler saray entrikalarıyla çok ince bir biçimde karıştırılır; mektupçuların sayısı fazla olduğundan görüş açıları da fazladır ve çokseslilik egemendir yapıta. Mektupların tümünden ve dolayısıyla eylemin bütünlüğünden yararlanan sadece okuyucudur. Rousseau da <span class="ideitalik">Julie ya da Yeni Héloïse’</span> de (1761) çoksesliliği denemiştir ama mektubu özellikle psikolojik analiz enstrümanı, otantik duyguların tanıklığı haline getirmiştir. Bu bağlamda üçüncü bölümdeki (XVIII. Mektup) Julie’nin uzun itiraf-mektubu örnek gösterilebilir. Samuel Richardson <span class="ideitalik">Pamela ya da ödüllendirilen erdem</span> (1740) ve <span class="ideitalik">Clarisse Harlowe’</span>la (1747-1748) müthiş bir başarı yakalamıştır. Bu iki mektup roman ve Rousseau ve Montesquieu’nün mektup romanları Laclos tarafından örnek alınmıştır. Bir başka deyişle Laclos bu türü seçerken bir yenilik getirmiş değildir. <span class="ideitalik">Tehlikeli İlişkiler</span> eşsiz, biricik bir yapıttır ve yapıttaki her unsurun bir işlevi vardır.</p>

  <p class="normal">Bilindiği gibi <span class="ideitalik">Tehlikeli İlişkiler’</span> in alt başlığı “belli bir çevre için derlenmiş ve bazı kimselerin eğitilmesi amacıyla yayımlanmış mektuplar”dır. Hayali bir yazar olan Laclos, bu mektupların ve mektupların gerçek olduklarına inandırmak istemiştir. Bu gerçek etkisini güçlendirmek için de “Yayıncının uyarısı”nda ve “Yayına hazırlayanın önsözü”nde mektup roman yazarlarının çok iyi bildikleri bir kuşku stratejisini devreye sokar ve yayıncıya şunu söyletir: “Bu kitabın adı da yayına hazırlayanın önsözü de pek inandırıcı gelmediğinden okurlara bu uyarıyı yapmayı gerekli görüyoruz: bu derlemenin doğruluğuna tanıklık edemeyiz ve de bizi bu derlemenin bir roman olduğuna inandıracak güçlü kanıtlar vardır elimizde, bunu gizlememiz mümkün değil.” Kitabı yayına hazırlayan da mektupların gerçek olduğunu öne sürer ve “mektuplarda geçen bütün kişi adlarını çıkardığını ya da değiştirdiğini” söyler. Yer adlarının bulunmaması ve mektupların yıl rakamının eksik olmasını açıklayan mektup yazarlarının adlarının gizlenmesi de aynı kaygının bir sonucudur. Açık ve kesin konuşalım: Söz konusu olan kesinlikle bir romandır... Laclos’nun kendisinin yarattığı ve yazdığı bir roman. Ve gerçek etkisi yapan bu strateji XVIII. Yüzyılda mektup romanın altın çağı, yazar ve okuyucu arasında zımni bir uzlaşmadır... okuyucu böylelikle kendisi için çok önemli bir yorumlama özgürlüğüne sahip olur: Okuyucu bu mektupların gerçek olduklarını düşünebilir ve romanın kahramanlarının arkasında gizlenen gerçek kişileri bulmak için anahtarlar arayabilir; ya da romanın gerçekliğin yerini almış olduğu ve bu özelliğiyle etkiliyeci ve büyüleyici olduğu düşüncesini kabul edebilir. Gerçekten de bugünün uyanık okuyucusu <span class="ideitalik">Tehlikeli ilişkiler’</span>in Laclos’nun hayal gücünden çıkmış olduğunu bilir. Bu yapıtın değerini eksiltmez, tersine okuyucu Laclos’nun yarattığı kahramanların gerçekliğine ve mektupların niteliğine hayran olabilir ancak.</p>

  <p class="normal">“Her ikimizin de elimizde, birbirimizi yok etmek için ne gerekiyorsa bulunduğundan birbirimizi kollamak çıkarlarımıza uygun olacaktır” (CLIII Mektup; Vikont de Valmont’dan Markiz de Merteuil’e).</p>

  <p class="normal">Laclos’nun romanında mektup yazan her kişinin bir üslübu vardır ve okuyucu böylelikle mektubu yazan kahramanı daha iyi tanıma olanağı bulur: Cécile çok acemidir bu bağlamda, cümlelerini yanlış kurar genellikle ve bazı sözcükleri çok sık kullanır. Madam de Merteuil üslubuyla dikkat çeker ve etkileyicidir mektupları: “Allahaısmarladık meleğim. Seni elde ettiğim için mutlu oldum ve şimdi de mutsuz olmadan bırakıyorum: Günün birinde belki dönerim sana. Ne yapalım, dünya hali bu. Kabahat bende değil” (CXLI. Mektup; de Merteuil’den Valmont’a). Merteuil ve Valmont belli ölçüde dille oynarlar: Yabancısı oldukları duyguları yazıyla anlatmayı becerirler: “Umutsuz bir aşk beni yiyip bitirirken yalnızca acımanızı bekliyor ama yalnızca kin ve nefretinizle karşılaşıyordum. Sizi görmekten daha büyük bir mutluluk olabilir mi benim için? Hem kendime rağmen gözlerimle sizi arıyor hem de göz göze geleceğiz diye titriyorum” (XXXVI. Mektup; Valmont’dan Madame de Tourvel’e). Öte yandan Madame de Tourvel’in Racine’in kadın kahramanlarının tutkulu üsluplarını andıran bazı mektupları da örnek gösterilebilir: “Gözlerimdeki perde kalktı Madame, meğer aldatıcı bir hayalmiş benim mutluluğum. Uğursuz gerçek aydınlatıyor beni. Kaçınılmaz ve yakın bir ölümden başka bir şey göremiyorum önümde. Bir yanı utanç, bir yanı pişmanlık olan bu yoldan gelecek olan, ölümden başka bir şey değildir (Mademe de Tourvel’den Madame de Rosemonde’a; CXLIII. Mektup).</p>

  <p class="normal">Ama üslupların çeşitliliğiyle her şey bitmiyor. Laclos’yla birlikte mektup türü yeni işlevlere de sahip oluyor: Bir silah ve aynı zamanda kapıları açan bir anahtar oluyor.</p>

  <p class="normal">Mektup aynı zamanda çok etkili bir analiz aracıdır: Madame de Merteuil çok dikkatli bir okurdur, satır aralarını okur, kimi zaman üslup ve strateji dersleri verir çünkü <span class="ideitalik">Tehlikeli İlişkiler’</span>de üslup ve strateji birdir: “Mektuplarınızı yazarken daha dikkatli olun. Hâlâ çocuk gibi yazıyorsunuz” (CV. Mektup; de Merteuil’den Cécile de Volanges’a).</p>

  <p class="normal">Merteuil ve Valmont arasındaki ilişkilerin gizliliğini sağla- yan da mektuptur ayrıca: Toplum içinde kesinlikle görüşmezler ve şeytani birliktelikleri mektup aracılığıyla sürdürülür. Biri ötekini yitirebilir ve karşılıklı suskunlukları tek güvenceleridir. Montesquieu, Richardson, Crébillon ve Rousseau’da mektup olay ya da duyguları anlatır. Laclos’da ise hem eylem aracı hem eylemdir.</p>

  <p class="normal">“Ne pahasına olursa olsun elde etmeliyim o kadını (Madame de Tourvel), yoksa ona âşık olma gülünçlüğüne düşerim” (IV. Mektup; Vikont de Valmont’dan Markiz de Merteuil’e).</p>

  <p class="normal">Libertenlik Fransa’da XVII. yüzyılda ortaya çıkan bir düşünce akımıdır, XVIII. yüzyıl boyunca gelişmiştir ve gelenek göreneklere, dine karşı bir özgürlük kazanma talebidir. XVII. yüzyılın ilk yarısında esasen dinin gücünü eleştiren bir libertenlik yaygın olmuştur. Bu dönemin libertenleri bilim insanları, bilgeler, filizoflardır... Gassendi, Naudé ve Cyrano de Bergerac. Daha sonraki yüzyıllarda bu “bilge” libertenliğin mirasını Aydınlanma düşünürleri almıştır ve bu dönemde öte yandan bir ahlâk libertenliği gelişir. Valmont ve Merteuil ahlâkları pek güçlü olmayan libertenlerdir, çapkınlık yaparlar, kurbanları pişmanlık duymadan ve büyük bir maharet göstererek ortadan kaldırırlar. Çapkınlık, hovardalık düşünceyle olur, fetih ise savaşçıdır. Ama cinsiyetler savaşı iki savaş biçimi belirlemiştir: Valmont korku uyandıran bir çapkındır ve her yeni çapkınlığı şöhretine şöhret katar: “Risk almadan mücadele ediyorsunuz, önlem de almamanız gerekir... siz erkekler için yenilmek ne ifade eder, alt tarafı umduğunuz bir başarı eksik olur” (LXXXI. Mektup; Markiz de Merteuil’den Vikont de Valmont’a). Madame de Merteuil, tersine, kadın olduğu için gölgede hareket etmelidir. LXXXI. Mektup’ta erkeklere savaş ilan eder: “Ben kadınların, kendi cinsimin öcünü alıp erkeklere boyun eğdirmek için doğmuşum, şimdiye kadar hiç bilinmeyen yollar icat ettim.” Kendisini olağanüstü bir çaba sonucu geliştirir, bağımsızlığını, sevgililerini ve onurunu, şöhretini korumayı başarır. Laclos <span class="ideitalik">Tehlikeli İlişkiler’</span>in içine iki liberten yerleştirmeyi tercih ederek yapıtını Richardson, Diderot gibi yazarların temsil ettiği libertenlik geleneği içine sokmuştur.</p>

  <p class="normal">Laclos’nun yapıtında her zaman önemli olan eylem değil anlatı ve sonuçlarıdır. Laclos’nun romanı aynı zamanda bir analiz romanıdır. Aydınlanma oradan geçmiştir ve çapkınlık, hovardalık bilimin gelişmesinden, bilgilerden, bütün yönleriyle insanın irdelenmesinden yararlanır. Markiz de Merteuil’ün LXXXI. Mektubu okunduğunda onun, insan doğasını incelemek amacıyla romancıları, filozofları, ahlâkçıları okumuş olduğu görülür. <span class="ideitalik">Tehlikeli İlişkiler’</span>in libertenliği zamanın gerçeklerine tanıklık eder: Fransız aristokrasisi Fransa barış içinde yaşadığı için krallık için savaşmadığından savaşı salonlara taşımıştır ve savaşçılar çok acımasızdır çünkü silahları çok güçlüdür: İnsan doğasını tanırlar.</p>
</body>
</html>
