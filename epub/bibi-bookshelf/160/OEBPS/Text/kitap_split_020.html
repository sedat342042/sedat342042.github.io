<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_18">XVIII</h1>

  <p class="normal">&nbsp;</p>

  <p class="normal">18 Ağustos günü saat on ikide tren istasyonunun peronunda toplanmış kalabalığın arasında Litvinov da vardı. Biraz önce İrina ile karşılaşmıştı. Üstü açık bir kupa arabasında oturuyordu İrina. Yanında kocası ile orta yaşlı bir adam vardı. Litvinov’u görmüştü İrina, Litvinov da fark etmişti bunu. O anda bir gölge dolaşmıştı İrina’nın yüzünde, ama hemen şemsiyesiyle kapamıştı yüzünü.</p>

  <p class="normal">Dünden bu yana Litvinov’un her şeyinde (tüm dış görünüşünde, davranışlarında, yüz ifadesinde) büyük değişiklik vardı. Ayrıca o da kendisini bambaşka biriymiş gibi hissediyordu. Kendine güveni, saygısı, huzuru kaybolmuştu. Eski ruhsal dengesinden eser kalmamıştı. Kısa bir süre önceki bastırılamaz duyguları geri kalan her şeyi örtmüştü. İnanılmaz, güçlü, tatlı (ama hiç de hoş olmayan) bir duygu dolmuştu içine. Gizemli bir konuk onun iç dünyasına, tapınağına girmiş, orada egemen olmuş, hiçbir şeyi umursamadan, yeni evine yerleşen bir ev sahibi gibi orada boylu boyunca uzanmıştı. Artık hiçbir şeyden utanmıyordu Litvinov, ama çekiniyordu. Öte yandan delicesine bir cesaret ateşi yanıyordu içinde. Umutsuzluğa kapılanlar, yenik düşenler iyi bilirler bu karmaşık duyguyu. İşe ilk çıkan hırsızlara da yabancı değildir bu duygu. Ama yenik düşmüştü Litvinov, bir anda yenik düşmüştü... gururundan geriye ne kalacaktı ki?</p>

  <p class="normal">Tren birkaç dakika gecikmiş, Litvinov’un can sıkıntısı ona acı veren bir hüzne dönüşmüştü: Yerinde duramıyordu. Yüzü bembeyazdı. Kalabalığın arasında kaybolmaya çalışıyordu. “Tanrım!” diye geçiriyordu içinden, “Ne olurdu bir gün gecikseydi şu tren...” Tatyana’nın yüzüne bakacağı ilk anı... o anı düşündükçe dehşete kapılıyordu... İşte o anı bir an önce yaşasın, geçiştirsin istiyordu... Peki ya sonra? Sonra ne olacaksa olsundu!.. Artık hiçbir karar veremiyor, kendi kendine bir cevap da bulamıyordu. İrina’nın dün söylediği cümle hastalıklı bir şekilde takılıp kalmıştı aklına... Oysa şimdi Tatyana’yı karşılamak için buradaydı!..</p>

  <p class="normal">Sonunda uzun düdüğü duyuldu trenin. Tekerleklerinin her an artan güçlü uğultusu giderek yaklaşıyordu. Ağır ağır ilerleyen lokomotifin dönemeci döndüğü göründü. Kalabalık lokomotife doğru hareket etti. Litvinov da ayaklarını bir hükümlü gibi sürüyerek kalabalığın ardı sıra yürüdü. Vagonların pencerelerinden yüzler, kadın şapkaları görünmeye başlamıştı. Pencerelerden birinde beyaz bir mendil sallanıyordu... Kapitolina Markovna’ydı mendili sallayan... Her şey bitmişti artık: Teyze onu görmüştü. Litvinov da teyzeyi. Tren durdu. Litvinov vagonun kapısına koştu, kapıyı açtı: Tatyana teyzesinin yanında ayakta duruyordu; mutlu, gülümseyerek elini uzattı Litvinov’a.</p>

  <p class="normal">Litvinov onların trenden inmelerine yardım etti. Belirsiz, tutuk birkaç cümleyle geldiklerine sevindiğini söyledi, hemen koşturmaya başladı. Biletlerle, valizlerle, battaniyelerle ilgilendi, hamal bulmaya gitti, araba çağırdı. Çevresinde herkes bir şeyler yapıyor, koşturuyordu. Kalabalığın varlığı, gürültüsü, bağrışması haz veriyordu ona. Tatyana bir kenara çekilmiş, dudaklarında sakin, tatlı bir gülümsemeyle Litvinov’un telaşının bitmesini bekliyordu. Kapitolina Markovna ise tersine yerinde duramıyordu. Sonunda Baden’de olduğuna inanamıyordu. Birden, “Ya şemsiyeler, şemsiyeler nerede Tatyana?” diye haykırdı. İki şemsiyenin de koltuğunun altında olduğunun farkında değildi.</p>

  <p class="normal">Sonra Heidelberg’den Baden’e yolculuk sırasında ahbaplık ettiği bir bayanla bağıra çağıra vedalaşmaya başladı. Bu bayan, tanıdığımız Bayan Suhançikova’dan başkası değildi. Gubarev’e saygılarını sunmak için Heidelberg’e gitmiş, aldığı yeni “direktiflerle” Baden’e dönmüştü. Kapitolina Markovna’nın üzerinde oldukça tuhaf, alacalı bulacalı bir manto vardı. Mantar biçimindeki yuvarlak yol şapkasının altından kısa kesilmiş ak saçları sarkıyordu. Ufak tefek, zayıf bir kadındı Kapitolina Markovna. Yolculuktan yüzü kıpkırmızı olmuştu. Tiz bir sesle, Rusça konuşuyordu... Herkesin dikkatini çekmişti.</p>

  <p class="normal">Litvinov sonunda Tatyana ile onu bir faytona yerleştirdi, kendi de karşılarına oturdu. Fayton hareket etti. Sorular, selamlaşmalar, el sıkışmalar, karşılıklı gülümsemeler faslı başladı... Litvinov rahat bir soluk aldı: İlk dakikalar iyi geçmişti. Görünüşte Tatyana Litvinov’da herhangi bir değişiklik fark etmemiş, herhangi bir şeyini yadırgamamıştı. Her zaman olduğu gibi gene öyle aydınlık, güven dolu bakışlarla bakıyordu ona, gene öyle sevimli bir kırmızılık yayılıyordu yüzüne, gene içtenlikle gülümsüyordu. Sonunda kararını vermişti Litvinov, kaçamak değil, doğrudan, uzun uzun bakacaktı genç kızın yüzüne. O ana kadar bakamamış, gözlerine söz geçirememişti... Elinde olmadan sevecen bir duygu doldu yüreğine: Bu dürüst, temiz, aydınlık yüzün ifadesi karşısında yüreği sızladı. Şöyle geçirdi içinden: “İşte sonunda geldin, öylesine sabırsızlıkla beklediğim, özlediğim, bir ömür birlikte geçirmeyi hayal ettiğim zavallı kızcağız... İnandın, güvendin bana... oysa ben... oysa ben...” Başını önüne eğdi Litvinov; ama Kapitolina Markovna düşünceye dalmasına izin vermedi ve soru yağmuruna tuttu onu:</p>

  <p class="normal">— Sütunlu şu bina nedir? Kumar nerede oynanıyor burada? Şu geçen kimdi? Tatyana, Tatyana, şu geniş eteklere baksana hele! Peki şu kim? Galiba burada çoğunlukla Parisli kadınlar var! Tanrım şu şapkaya baksanıza! Nasıl bir şapka o öyle? Paris’te olduğu gibi, burada da her şey bulunabilir sanki? Ama galiba her şey çok pahalı? Ah, trende ne harika, ne zeki bir kadınla ahbap oldum! Onu tanıyormuşsunuz Grigori Mihayloviç; gene son derece zeki bir Rus’un evinde tanıştığınızı söyledi bana! Bizi ziyarete geleceğine söz verdi. Aristokratlar için neler söylüyor! Harika, inanılacak gibi değil! Şu kır bıyıklı adam kim? Prusya kralı mı yoksa? Tatyana, Tatyana bak, Prusya kralı! Değil mi yoksa? Prusya kralı değil mi? Hollanda büyükelçisi mi? Tekerlek seslerinden ne dediğini duymuyorum. Aman Tanrım, şu ağaçların güzelliğine baksanıza!</p>

  <p class="normal">— Evet teyzeciğim, gerçekten çok güzeller! –dedi Tatyana. Her yan yemyeşil burada! Her şey neşeli! Öyle değil mi Grigori Mihayloviç?</p>

  <p class="normal">Litvinov dişlerinin arasından karşılık verdi:</p>

  <p class="normal">— Evet, öyle...</p>

  <p class="normal">Sonunda otelin önünde durdu fayton. Litvinov yoldan gelmiş iki kadını, kendileri için ayrılmış daireye kadar götürdü; bir saat sonra döneceğini söyleyip kendi odasına gitti. İçeri girer girmez birden gene o huzur dolu büyüleyici çekiciliğin rahatlığını hissetti içinde. Dünden beri İrina’nın havası hüküm sürüyordu burada. Her şey onu hatırlatıyordu. Hava bile onun ziyaretinin gizli sırlarını kendinde saklıyor gibiydi... Litvinov gene İrina’nın kölesi gibi hissediyordu kendini. Dünden beri koynunda sakladığı onun mendilini çıkardı, dudaklarına götürdü. Yakıcı anılar damarlarında ince bir zehir gibi dolaşmaya başladı. Artık bir dönüşün, bir seçimin söz konusu olamayacağını hissediyordu. Tatyana’nın onda uyandırdığı hüzün dolu duygulu içtenlik ateş üzerindeki kar gibi eriyordu, pişmanlık duygusu kaybolup gitmişti... Hem öylesine kaybolup gitmişti ki; heyecanı yatışmıştı, takınmak zorunda kalacağı sahte tavırlar bile onu artık üzmeyeceğe benziyordu... Aşk, İrina’nın aşkı... onun gerçeği buydu şimdi, onun yasası, vicdanı... Ölçülü, dürüst bir insan olan Litvinov bile bu çıkmazdan nasıl kurtulacağını düşünmez olmuştu. Hissettiği dehşeti, çirkinliği kolayca bir kenara itivermişti.</p>

  <p class="normal">Aradan bir saat geçmemişti ki otelin garsonu Litvinov’un odasına gelip, yeni gelen hanımların kendisini salonda beklediklerini bildirdi. Garsonun arkasından salona indi Litvinov. Kadınları giyinmiş, şapkaları da başlarında buldu. Hava çok güzel olduğundan hemen çıkıp Baden’i dolaşmak istediklerini söylediler. Özellikle Kapitolina Markovna çok sabırsızdı. Hatta Conversation’un önünde henüz gezinti saatinin gelmediğini öğrenince çok üzüldü. Litvinov yaşlı kadının koluna girdi, yürüyüşe çıktılar. Tatyana teyzesinin yanında yürüyor, sakin bir merakla çevresine bakınıyordu. Kapitolina Markovna sorular sormayı sürdürüyordu. Rulet masalarına, (başka bir yerde görse belki de bakan sanacağı) gösterişli krupiyelere büyük bir ilgiyle bakıyordu. Krupiyelerin oradan oraya çabucak uzanan küçük küreklerinin, yeşil çuha üzerinde altın yığınlarının, şık giyimli genç, yaşlı kadınların görüntüsü Kapitolina Markovna’yı sessiz bir şaşkınlığa düşürmüştü. Bütün bunlara kızması gerektiğini bütünüyle unutmuş, gözlerini dört açmış, (her numara söylendiğinde ürpererek) her yana bakınıyor, yalnızca seyrediyordu... Kemik topun rulette dönerken çıkardığı hışırtı iliklerine işliyordu. Ancak temiz havaya çıktıklarında derin bir soluk aldıktan sonra bu çılgın oyunun aristokrasinin icat ettiği iğrenç bir şey olduğunu söyleme gücünü buldu kendinde. Litvinov’un dudaklarında kıpırtısız, hoş olmayan bir gülümseme vardı. Küskünmüş, canı sıkılıyormuş gibi kesik kesik, isteksiz konuşuyordu... Bir ara dönüp gizli bir tedirginlikle Tatyana’ya baktı. Tatyana o anda neler hissettiğini kendi kendine sorar gibi dikkatli bakıyordu ona. Litvinov nişanlısının bu bakışına telaşla başını eğerek karşılık verdi. Tatyana da aynı şekilde karşılık verdi ve hemen ardından tekrar soru dolu, biraz tedirgin bir bakışla baktı ona. Sanki Litvinov gerçekte olduğundan çok daha uzaktaydı ondan.</p>

  <p class="normal">Litvinov iki bayanı Conversation’dan uzaklaştırdı; altında iki Rus kadının oturduğu “Rus Ağacı”na da uğramadan Lichtental’e doğru yürüdü. İki yanı ağaçlı yola daha yeni girmişlerdi ki uzaktan İrina’yı gördü. Yanında kocası ve Potugin’le onlara doğru geliyordu. Litvinov’un yüzü bir anda bembeyaz oldu. Ama yürüyüşünü yavaşlatmadı, yan yana geldiklerinde başını eğerek sessizce selam verdi. İrina da Tatyana’ya çabucak şöyle bir göz attıktan sonra gülümseyerek, ama soğuk ve sessizce karşılık verdi Litvinov’un selamına, bir şey söylemeden yürüdü... Ratmirov şapkasını gene abartıyla kaldırmış, Potugin bir şeyler mırıldanmıştı.</p>

  <p class="normal">Tatyana birden:</p>

  <p class="normal">— Kimdi o hanım? –diye sordu.</p>

  <p class="normal">O dakikaya kadar ağzını açıp hiçbir şey söylememişti neredeyse.</p>

  <p class="normal">— O hanım mı? –dedi Litvinov.– Bayan Ratmirova diye biri.</p>

  <p class="normal">— Rus mu?</p>

  <p class="normal">— Evet.</p>

  <p class="normal">— Burada mı tanıştınız?</p>

  <p class="normal">— Hayır. Eskiden tanırım kendisini.</p>

  <p class="normal">— Çok güzel bir kadın!</p>

  <p class="normal">Kapitolina Markovna araya girdi:</p>

  <p class="normal">— Tuvaletine dikkat ettin mi? Yalnızca dantellerinin parasıyla on aile bir yıl geçinebilir! –Litvinov’a döndü.– Yanındaki kocası mıydı?</p>

  <p class="normal">— Evet.</p>

  <p class="normal">— Çok zengin biri olsa gerek?</p>

  <p class="normal">— Pek bilmiyorum doğrusu; ama sanmam...</p>

  <p class="normal">— Peki rütbesi nedir?</p>

  <p class="normal">— General.</p>

  <p class="normal">— Kadının gözleri ne kadar güzeldi! –dedi Tatyana.– Ayrıca bakışı da çok tuhaftı... Dalgın, insanın içine işleyen bir bakışı vardı... Hiç öyle göz görmemiştim.</p>

  <p class="normal">Litvinov bir şey söylemedi. Tatyana soru dolu bakışlarıyla hâlâ onun yüzüne bakıyor gibi geliyordu ona, ama yanılıyordu: Önüne, yere, kumlu yola bakıyordu Tatyana.</p>

  <p class="normal">Kapitolina Markovna iki tekerlekli, alçak bir yaylıyı parmağıyla göstererek birden haykırdı:</p>

  <p class="normal">— Aman Tanrım! Şu ucube de kim?</p>

  <p class="normal">Ayağında leylak rengi çoraplarla yaylının koltuğuna yan gelip uzanmış kızıl saçlı, kalkık burunlu, son derece şatafatlı giyimli bir kadını gösteriyordu.</p>

  <p class="normal">— Aman, ne diyorsunuz siz? –dedi Litvinov.– Ucube dediğiniz ünlü Matmazel Korá’dır.</p>

  <p class="normal">— Kim?</p>

  <p class="normal">— Matmazel Korá... Paris’in ünlülerinden.</p>

  <p class="normal">— Nasıl yani? Bu suratla mı? Çok çirkin değil mi?</p>

  <p class="normal">— Anlaşılan onun için bu bir engel değilmiş.</p>

  <p class="normal">Kapitolina Markovna kollarını iki yana açmakla yetindi. Bir süre sonra:</p>

  <p class="normal">— Sizin Baden’iniz gerçekten pek güzelmiş! –dedi.– Şu banka biraz otursak mı? Yoruldum sanki.</p>

  <p class="normal">— Elbette oturabilirsiniz Kapitolina Markovna... Bankları bunun için koymuşlar yol kenarına.</p>

  <p class="normal">— Doğrusu bunların neyi niçin yaptığını ancak Tanrı bilir! Dediklerine göre Paris’te bulvarlar boyunca bile banklar varmış, ama onlara oturmak yakışık almazmış.</p>

  <p class="normal">Litvinov Kapitolina Markovna’nın dediğine itiraz etmedi. O anda yalnızca bir şeyi düşünüyordu: İki adım ötede, İrina’ya aşkını açıkladığı, her şeyin belli olduğu yer vardı. O anda İrina’nın yanağında hafif bir kırmızılığın olduğunu fark ettiğini hatırladı...</p>

  <p class="normal">Kapitolina Markovna banka oturdu. Tatyana da onun yanına ilişti. Litvinov yolun ortasında ayaktaydı. Tatyana ile arasında (belki de ona öyle geliyordu) bir şeyler oluyordu sanki... belli belirsiz, yavaş yavaş...</p>

  <p class="normal">Kapitolina Markovna üzgün, başını iki yana sallayarak:</p>

  <p class="normal">— Ah maskara, maskara, –dedi.– Tuvaletini satsalar on değil, yüz ailenin karnı doyar. Şapkasının altından kızıl saçlarına takıp takıştırdığı elmasları gördünüz mü? Gündüz vakti elmas takmak da neyin nesiymiş?</p>

  <p class="normal">— Saçları kızıl değildir, –dedi Litvinov.– Şimdilerde moda olduğu için kızıla boyatıyor saçlarını.</p>

  <p class="normal">Kapitolina Markovna gene kollarını iki yanına açtı, bir süre düşündükten sonra şöyle dedi:</p>

  <p class="normal">— Eh, bizim Dresden’de rezalet henüz bu kadar ileri gitmedi. Ne de olsa Paris’e daha uzak. Siz de öyle düşünüyorsunuz, değil mi Grigori Mihayloviç?</p>

  <p class="normal">— Ben mi? –diye karşılık verdi Litvinov ve “Ne sordu acaba?” diye geçirdi içinden.– Ben mi? Elbette... elbette...</p>

  <p class="normal">O anda sakin bir ayak sesi duyuldu, Potugin banka yaklaştı. Gülümseyip başıyla selam vererek:</p>

  <p class="normal">— Merhaba Grigori Mihayloviç, –dedi.</p>

  <p class="normal">Litvinov hemen kolundan tuttu Potugin’in.</p>

  <p class="normal">— Merhaba, merhaba Sozont İvanoviç, –dedi.– Biraz önce yolda karşılaşmıştık sanırım, yanınızda da...</p>

  <p class="normal">— Evet, bendim karşılaştığınız.</p>

  <p class="normal">Potugin kanepede oturan bayanları eğilerek saygıyla selamladı.</p>

  <p class="normal">— İzninizle tanıştırayım sizi Sozont İvanoviç. Yakın tanıdıklarım, akrabalarım... Baden’e yeni geldiler. Sozont İvanoviç Potugin... Vatandaşımız... Kendisi de Baden’de kalıyor.</p>

  <p class="normal">Bayanlar hafifçe doğrularak Potugin’in selamına karşılık verdiler. Potugin bir kez daha eğildi.</p>

  <p class="normal">Kapitolina Markovna ince sesiyle:</p>

  <p class="normal">— Burası tam bir aristokrat yuvası, –dedi. Bu iyi yürekli, yaşlı kız biraz ürkek yaradılışlıydı, en çok da mahcup duruma düşmekten çekinirdi.– Nedense herkes buraya gelmeyi kendine hoş bir görev kabul ediyor.</p>

  <p class="normal">Potugin göz ucuyla Tatyana’yı süzerken karşılık verdi:</p>

  <p class="normal">— Gerçekten güzel bir yerdir Baden. Çok hoş bir yerdir.</p>

  <p class="normal">— Öyle ama gördüğüm kadarıyla, biraz fazla aristokrat. Bu arada biz yeğenimle Dresden’deydik... Çok ilginç bir kent, ama burası gerçek bir aristokrat yuvası.</p>

  <p class="normal">Potugin, “Bu sözcüğü pek sevdi,” diye geçirdi içinden. Sonra yüksek sesle ekledi:</p>

  <p class="normal">— Çok doğru söylediniz. Ayrıca, doğa da olağanüstü güzel burada. Başka bir yerde bulamayacağınız güzel yerler var. Yol arkadaşınız hanımefendi de fark etmiş olmalıdır bunu. –Potugin bu kez doğrudan Tatyana’ya dönerek ekledi:– Öyle değil mi hanımefendi?</p>

  <p class="normal">Tatyana iri, aydınlık gözlerini kaldırıp Potugin’e baktı. Kendisinden ne istendiğini, daha geldiği ilk gün Litvinov’un onu bir yabancıyla (gerçi zeki bir yüzü vardı bu yabancının ve ona hoş, dostça bakıyordu) tanıştırmakta neden acele ettiğini anlayamıyor gibiydi.</p>

  <p class="normal">— Evet, –dedi neden sonra.– Gerçekten de çok güzel burası.</p>

  <p class="normal">Potugin sürdürdü konuşmasını:</p>

  <p class="normal">— Eski Şato’yu kesinlikle görmelisiniz. Özellikle de İburg’a gitmenizi salık veririm.</p>

  <p class="normal">— Saksonya İsviçre’si... –diye başlayacak oldu Kapitolina Markovna.</p>

  <p class="normal">Ama iki yanı ağaçlı yolda bir bando sesi duyulunca susmak zorunda kaldı. Kentte her hafta konserler vermeye başlayan Rastadt Prusya ordu orkestrasıydı bu (1862 yılında Rastadt hâlâ Alman birliği kalesiydi). Kapitolina Markovna hemen ayağa fırladı.</p>

  <p class="normal">— Müzik! à la Conversation!.. Hemen oraya gitmeliyiz. Saat dörde geliyor, değil mi? Ne dersiniz, halk toplanmaya başlamıştır bile, değil mi?</p>

  <p class="normal">— Evet, –dedi Potugin.– Bu saatte herkes orada toplanır, müzik de çok güzeldir.</p>

  <p class="normal">— Acele edelim Tatyana, hemen oraya gidelim.</p>

  <p class="normal">— Size refakat etmeme izin verir misiniz? –dedi Potugin.</p>

  <p class="normal">Onun bu önerisi Litvinov’u hayli şaşırtmıştı: Potugin’i İrina’nın özellikle gönderdiği aklının ucundan bile geçmezdi.</p>

  <p class="normal">Kapitolina Markovna gülümsedi.</p>

  <p class="normal">— Büyük bir zevkle, bay... bay...</p>

  <p class="normal">— Potugin...</p>

  <p class="normal">Yaşlı kadına yardım etti Potugin ve girmesi için kolunu uzattı.</p>

  <p class="normal">Litvinov da Tatyana’ya uzattı kolunu ve iki çift Conversation’a doğru yürüdü.</p>

  <p class="normal">Potugin Kapitolina Markovna ile konuşmayı sürdürüyordu. Oysa Litvinov tek sözcük etmeden yürüyordu. Yalnızca iki kez ortada bir neden yokken gülümsemiş, Tatyana’nın kolunu koluyla bedeni arasında sıkmıştı. Tatyana’nın karşılık vermediği bu sıkmada yalan vardı. Litvinov da farkındaydı bu yalanın. Kendilerini birbirine sıkıca vermiş iki ruhun karşılıklı duyacağı haz yoktu bu sıkmada. Şimdilik Litvinov’un bulup söyleyemediği sözcüklerin yerini tutuyordu sadece. İkisinin arasındaki sessizlik giderek büyüyor, kök salıyordu. Tatyana tekrar dikkatle, neredeyse ısrarlı baktı Litvinov’un yüzüne.</p>

  <p class="normal">Aynı durum Conversation önünde, birlikte oturdukları masada da devam etti; yalnız kalabalığın telaşlı gürültüsü, orkestranın yüksek, kulakları zorlayan sesleri arasında Litvinov’un sessizliği daha bir anlaşılırdı elbette. Kapitolina Markovna sözcüğün tam anlamıyla coşmuştu. Potugin onun sorularını cevaplamakta, merakını gidermekte güçlük çekiyordu. Neyse ki şansına, önlerinden geçmekte olan kalabalık arasında birden, fıldır fıldır bakışlarıyla sıska Suhançikova göründü. Hemen tanıdı onu Kapitolina Markovna. Masaya davet edip yanına oturttu ve bir soru yağmuru başladı.</p>

  <p class="normal">Potugin Tatyana’ya döndü, hafif öne eğilerek yüzünde içten, kibar bir ifadeyle sakin, yumuşak bir sohbete başladı. Öte yandan Tatyana da kendi kendine şaşmakla birlikte Potugin’e rahatça, sıkılmadan cevaplar veriyordu. Tanımadığı, bilmediği Potugin’le sohbet etmek hoşuna gitmişti. Bu arada Litvinov dudaklarında hep o değişmez, anlamsız gülümsemesi, kıpırdamadan oturmayı sürdürüyordu.</p>

  <p class="normal">Sonunda yemek saati geldi. Müzik sustu, kalabalık dağılmaya başladı. Kapitolina Markovna üzülerek vedalaştı Suhançikova ile. Her ne kadar daha sonra yeğenine, bu kadının çok kindar biri olduğunu, ama her şeyden de haberi olduğunu söylediyse de ona büyük saygı göstermişti. Düğün kutlamaları biter bitmez de gerçekten dikiş makineleri getirtmeliydi. Potugin selam verip ayrıldı; Litvinov hanımları otele götürdü. Otelin kapısında bir mektup uzattılar ona: Kenara çekilip durdu, sabırsızlıkla açtı zarfı. Düz beyaz, küçük bir kâğıda kurşunkalemle aceleyle şöyle yazılmıştı: “Bu akşam saat yedide bir dakikalığına uğrayın bana, yalvarıyorum. İrina.” Litvinov kâğıdı cebine koydu, kadınların yanına dönünce kime ve niçin belli olmasa da (Tatyana’nın arkası ona dönüktü çünkü) tekrar gülümsedi. Yemeği ortak masada yediler. Litvinov Kapitolina Markovna ile Tatyana’nın arasında oturuyordu. Şimdi tuhaf bir canlılık gelmişti üzerine; çok konuşuyor, fıkralar anlatıyor, kendine ve hanımlara şarap koyuyordu. Aşırı rahat tavırlar bile takınmış gibiydi; öyle ki hemen karşısında oturan Strasbourg’dan gelmiş kısa, sivri sakallı, à la Napoleon III bıyıklı piyade subayı onların konuşmasına katılma olanağını bulmuş, hatta sonunda à la santé des belles moscovites<sup class="calibre3"><a href="../Text/kitap_split_163.html#footnote-426-133" id="footnote-426-133-backlink">133</a></sup> kadeh kaldırmıştı. Yemekten sonra Litvinov hanımları odalarına götürdü, pencerenin önünde bir süre dalgın dalgın durup dışarı baktıktan sonra kaşlarını çatıp birden, bir iş için kısa süreliğine dışarı çıkması gerektiğini, akşama doğru döneceğini söyledi. Tatyana sesini çıkarmadı, yüzü bembeyaz oldu, başını önüne eğdi. Kapitolina Markovna’nın yemekten sonra biraz kestirme alışkanlığı vardı. Tatyana teyzesinin bu alışkanlığından Litvinov’un haberi olduğunu biliyordu. Nişanlısının bu fırsattan yararlanacağını, baş başa kalmak için bir yere gitmeyeceğini tahmin ediyordu. Zira geldiklerinden beri hiç baş başa kalmamışlardı, bu yüzden de Litvinov ona duygularından hiç söz edememişti. Oysa şimdi gidiyordu! Ne anlam vermeliydi buna? Ayrıca gün boyunca süren o davranışlarına...</p>

  <p class="normal">Litvinov itiraz falan beklemeden aceleyle çıktı. Kapitolina Markovna kanepeye uzandı, iki kez ahlayıp pufladıktan, derince soluk aldıktan sonra uykuya daldı. Tatyana ise gidip köşedeki koltuğa oturdu, kollarını kavuşturup göğsünün üzerine bastırdı.</p>
</body>
</html>
