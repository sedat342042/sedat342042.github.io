<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20">XX</h1>

  <p class="normal">&nbsp;</p>

  <p class="normal">Litvinov ertesi sabah otel odasında pencerenin önünde otururken, “Neden öyle söyledim Tatyana’ya?” diye düşünüyordu. Can sıkıntısıyla omuz silkti: Nişanlısına tüm dönüş yollarını kapamak için öyle söylemişti. İrina’nın saat on ikiye doğru onu çağırdığı mektubu pencerenin kenarında duruyordu. Öte yandan Potugin’in dedikleri Litvinov’un aklından çıkmıyordu. Yeraltından gelir gibi zayıf olsalar da, öfke doluydu Potugin’in dedikleri. Kızıyordu Litvinov, ama bir türlü aklından kovamıyordu onun söylediklerini. Biri kapıyı tıklattı.</p>

  <p class="normal">— Wer da?<sup class="calibre3"><a href="../Text/kitap_split_166.html#footnote-426-136" id="footnote-426-136-backlink">136</a></sup> –diye sordu Litvinov.</p>

  <p class="normal">Bindasov’un hırıltılı, bas sesi duyuldu:</p>

  <p class="normal">— Vay! Odanızdasınız demek! Açın kapıyı!</p>

  <p class="normal">Kapının kolu hafiften gıcırdadı.</p>

  <p class="normal">Öfkeden bembeyaz oldu Litvinov’un yüzü.</p>

  <p class="normal">— Yokum, –dedi sert bir sesle.</p>

  <p class="normal">— Nasıl olur? Ne demek oluyor bu?</p>

  <p class="normal">— Yokum diyorum size; defolun!</p>

  <p class="normal">— Bu çok hoş işte! –diye mırıldandı Bindasov.– Oysa biraz para isteyecektim sizden.</p>

  <p class="normal">Yine de her zaman olduğu gibi, ökçelerini vura vura uzaklaştı Bindasov.</p>

  <p class="normal">Litvinov az kaldı çıkıp arkasından koşacaktı: Bu iğrenç, küstah adama haddini bildirmeyi öylesine istemişti... Son günlerin olayları sinirlerini çok bozmuştu: Dokunsalar ağlayacak gibiydi... Bir bardak soğuk su içti, çekmecelerin hepsini kilitleyip (bunu neden yaptığını kendi de bilmiyordu), Tatyana’nın yanına gitti.</p>

  <p class="normal">Yalnızdı Tatyana. Kapitolina Markovna alışveriş için çıkmıştı. Tatyana kanepede oturuyordu. Elinde bir kitap vardı: Kitabı okumuyordu, hatta ne kitabı olduğunun bile farkında olmadığı belliydi. Tatyana kıpırdamıyordu ama göğsünde kalbinin çok hızlı çarptığı belliydi. Boynuna bağladığı beyaz eşarbı belirgin bir biçimde düzenli olarak inip kalkıyordu.</p>

  <p class="normal">Litvinov şaşırdı... Yine de gülümseyerek selam verdi ve gidip Tatyana’nın yanına oturdu. Tatyana da bir şey söylemeden gülümsedi. Odaya girdiğinde Litvinov’a selam vermişti; nazik ama dostça olmayan bir selamdı bu, yüzüneyse hiç bakmamıştı. Litvinov elini uzatmıştı ona; Tatyana Litvinov’a soğuk parmaklarını uzatmış, sonra hemen geri çekip tekrar kitabı eline almıştı. Litvinov önemsiz şeylerden söz etmenin Tatyana’yı incitebileceğini hissediyordu. Her zamanki gibi susuyordu Tatyana. Ama içinden “Bekliyorum, bekliyorum...” diye geçirdiği belliydi. Litvinov’un verdiği sözü tutması gerekiyordu. Gelgelelim bütün gece başka bir şey düşünmemiş olmasına karşın, söze nereden başlayacağına bile hazırlanmamıştı, bu korkunç sessizliği nasıl aşacağını kesinlikle bilmiyordu.</p>

  <p class="normal">Sonunda şöyle başladı:</p>

  <p class="normal">— Tatyana’cığım, dün size söylemek istediğim çok önemli bir şey var demiştim. –Litvinov, Dresden’de yanlarında kimse yokken Tatyana’ya “sen” demeye başlamıştı, oysa şimdi böyle bir şeyi düşünmesi bile imkânsızdı.– Şimdi hazırım bunu söylemeye; ancak, önce bir ricam olacak sizden, bana gücenmeyin ve size olan duygularımdan kuşku etmeyin...</p>

  <p class="normal">Sustu Litvinov. Soluğu kesilmişti. Tatyana kıpırdamadan oturmayı sürdürüyor, Litvinov’a bakmıyordu. Yalnız elindeki kitabı şimdi daha çok sıkıyordu.</p>

  <p class="normal">— Birbirimize karşı, –Litvinov başladığı konuşmayı ara vermeden sürdürüyordu:– her zaman son derece içtendik. Sizi aldatmaya kalkışamayacak kadar büyük saygım var size. Yüce gönüllülüğünüze, ruhsal özgürlüğünüze ne çok değer verdiğimi kanıtlamak isterim, gerçi ben... kuşkusuz, gerçi...</p>

  <p class="normal">— Grigori Mihayloviç, -dedi Tatyana, sesi sakindi, yüzünü bir ölüm beyazlığı sarmıştı.– Ben yardım edeyim size: Artık sevmiyorsunuz beni ve bunu bana nasıl söyleyebileceğinizi bilemiyorsunuz.</p>

  <p class="normal">Ürperdi Litvinov. Zor duyulur bir sesle,</p>

  <p class="normal">— Peki ama neden? –diye mırıldandı.– Neden böyle bir şey düşündünüz? Doğrusu anlayamadım...</p>

  <p class="normal">— Doğru değil mi yani? Söyleyin, doğru değil mi? Söylesenize.</p>

  <p class="normal">Tatyana bütün bedeniyle Litvinov’a döndü. Yüzünü Litvinov’un yüzüne yaklaştırdı. Saçlarını arkaya atmıştı. Bakışlarını uzun süredir yüzüne bile bakmadığı Litvinov’un gözlerinin ta içine dikmişti.</p>

  <p class="normal">— Öyle değil mi? –diye tekrarladı.</p>

  <p class="normal">Litvinov susuyor, ağzından tek sözcük çıkmıyordu. Tatyana’nın ona inanacağını ve söyleyeceği yalanın kızcağızı kurtaracağını bilse bile o anda yalan söyleyemezdi... Tatyana’nın bakışına dayanabilecek durumda da değildi. Bir şey söylemedi ama Tatyana için bir şey söylemesine de gerek yoktu artık. Bu cevabı Litvinov’un susuşunda, onun bu suçlu, kaçırılan bakışlarında okumuştu... Kendini geriye attı, kitap elinden düştü... O ana kadar bir umut vardı içinde, Litvinov da anlamıştı bunu. Tatyana’nın içinde bir umut olduğunu ve tüm yaptıklarının aslında ne kadar çirkin olduğunu anlamıştı artık!</p>

  <p class="normal">Genç kızın ayaklarına kapandı.</p>

  <p class="normal">— Tatyana’cığım! –diye haykırdı.– Seni bu durumda görmenin benim için ne dayanılmaz olduğunu bir bilseydin; benim... benim için... yaptığımı düşünmenin ne korkunç bir acı olduğunu bir bilseydin! Kalbim paramparça; kendimi tanıyamıyorum; kendimi, seni, her şeyimi kaybettim... Her şey mahvoldu. Her şey bitti artık Tatyana’cığım, her şey bitti! Benim... sana, en iyi dostuma, koruyucu meleğime!.. böyle bir darbe indirebileceğim aklıma gelir miydi! Seninle böyle konuşacağımı, dünkü gibi bir gün geçirebileceğimizi düşünebilir miydim!..</p>

  <p class="normal">Tatyana kalkıp gitmek istedi. Litvinov eteğinin ucundan tutup durdurdu onu.</p>

  <p class="normal">— Hayır, bir dakikacık daha dinle. Görüyorsun ayaklarına kapandım, ama özür dilemek için gelmedim sana... Affedemezsin sen beni, affetmemelisin de. Sana dostunun mahvolduğunu, bir uçurumun dibine doğru yuvarlanmakta olduğunu, seni de kendisiyle birlikte oraya sürüklemek istemediğini söylemek için geldim buraya... Benim kurtuluşum yok artık! Bundan sonra sen bile kurtaramazsın beni! Böyle bir şey isteyecek olsan, önce ben uzaklaştırırım seni kendimden... Yıkıldım ben Tatyana’cığım, bittim, kurtuluşum yok artık!</p>

  <p class="normal">Litvinov’un yüzüne baktı Tatyana. Genç adamın ne dediğini tam anlayamamış gibi:</p>

  <p class="normal">— Bittiniz mi? –diye mırıldandı.</p>

  <p class="normal">— Evet Tatyana’cığım bittim, mahvoldum. Geçmişim, benim için değerli olan her şey, şimdiye kadar beni yaşatan her şey yıkıldı, paramparça oldu; gelecekte beni nelerin beklediğini de bilmiyorum. Biraz önce, artık seni sevmediğimi söyledin... Hayır Tatyana, seviyorum seni, ama bambaşka, korkunç, karşı durulamaz bir duygu çullandı üzerime. Elimden geldiğince karşı koymaya, direnmeye çalıştım...</p>

  <p class="normal">Tatyana ayağa kalktı. Kaşları çatıktı, soluk yüzü kararmıştı. Litvinov da kalktı.</p>

  <p class="normal">— Başka bir kadını sevdiniz, –dedi.– Kim olduğunu da tahmin ediyorum... Dün karşılaştık onunla, öyle değil mi?.. Olsun varsın! Şimdi ne yapmam gerektiğini biliyorum. Bu duygunuzun değişmeyeceğini söylediğinize göre... (Tatyana bir an sustu; belki de bu son söylediğine Litvinov’un itiraz edeceğini umuyordu, ama Litvinov ağzını açmadı) Bana verdiğiniz sözü... size iade etmekten başka yapabileceğim bir şey kalmıyor.</p>

  <p class="normal">Litvinov hak ettiği bu darbeyi uysalca kabulleniyormuş gibi başını önüne eğdi.</p>

  <p class="normal">— Bana kızmakta haklısınız, –diye mırıldandı.– Beni yüreksizlikle... ihanetle suçlamakta da haklısınız.</p>

  <p class="normal">Tatyana bir kez daha baktı Litvinov’un yüzüne.</p>

  <p class="normal">— Kınamıyorum sizi Litvinov, –dedi.– Suçlamıyorum da. Ben de sizinle aynı fikirdeyim: En acı gerçek bile dün olanlardan iyidir. Bu olandan sonra neye benzerdi hayatımız!</p>

  <p class="normal">Litvinov’un ruhundan hüzünlü bir yankı yükseldi: “Ya benim hayatım neye benzeyecek şimdi?”</p>

  <p class="normal">Tatyana yatak odasının kapısına gitti.</p>

  <p class="normal">— Rica ederim bir süre yalnız bırakın beni Grigori Mihayloviç. Gene görüşür, gene konuşuruz. Her şey hiç beklenmedik bir biçimde oldu. Biraz kendimi toparlamam gerekiyor... Yalnız bırakın beni... gururumu düşünün... Daha sonra görüşürüz.</p>

  <p class="normal">Tatyana böyle söyledikten sonra hemen yatak odasına girip arkasından kapıyı kilitledi.</p>

  <p class="normal">Litvinov sersemlemiş, kendinde değilmiş gibi çıktı sokağa. Yüreğinin derinlerine karanlık, ağır bir şey çökmüştü sanki. Ancak birisinin boğazını kesen birinin hissedebileceği bir duygu vardı içinde; öte yandan nefret ettiği bir yükü nihayet atıp rahatlamış birinin duygusunu hissediyordu. Tatyana’nın yüce gönüllülüğü mahvetmişti onu; neyi kaybettiğini olanca ağırlığıyla hissediyordu... Peki şimdi ne olacaktı? Duyduğu pişmanlığa hüzün de karışmıştı; elinde kalmış son sığınağı orasıymış gibi İrina’nın yanına gidiyordu, ama ona da kızıyordu. Litvinov’un duyguları bir süredir daha bir karmaşık, içinden çıkılmaz hale gelmişti ve bu karmaşa ona acı veriyor, sinirlerini bozuyordu. Gırtlağına kadar tam bir kaosa gömülmüştü. Çok arzuladığı bir tek şey vardı: Nihayet yolunu bulmak, nasıl olursa olsun (yeter ki bu anlamsız karışıklık içinde dönüp durmasın) düz bir yola çıkmak istiyordu... Litvinov gibi olumlu düşünen insanların kendilerini tutkularına kaptırmamaları gerekir. Bu hayatlarının anlamını kökten değiştirir... Ama doğayı mantık, biz insanların mantığı yönlendirmez; onun kendine özgü, ancak bizi çarkları arasına alıp döndürmeye başladığında anlayabildiğimiz bir mantığı vardır.</p>

  <p class="normal">Tatyana’dan ayrıldıktan sonra tek bir şey vardı Litvinov’un kafasında: İrina ile görüşmek... Doğru oraya gitti. Ama general oteldeydi, en azından otel kapıcısı öyle demişti. Yukarı çıkmak istemedi. Generalin yanında ikiyüzlülük edecek gücü olmadığını hissediyordu. Conversation’a doğru yürümeye başladı. Litvinov’un ikiyüzlülük etme güçsüzlüğünü o gün karşılaştığı Voroşilov ile Pişçalkin de hissetmişti. Litvinov onlardan birine içinin tef gibi boş, diğerine de insanı bayıltacak kadar can sıkıcı olduğunu söylemişti. İyi ki Bindasov’la karşılaşmamıştı: Muhtemelen “grosser Scandal”<sup class="calibre3"><a href="../Text/kitap_split_167.html#footnote-426-137" id="footnote-426-137-backlink">137</a></sup> çıkardı. Litvinov’un bu davranışına iki genç de şaşırmıştı; hatta Voroşilov kendi kendine subaylık gururunun incinip incinmediğini bile sormuştu. Ama Gogol’ün Teğmen Pirogov’u gibi, bir kahvede birkaç sandviç yiyerek yatıştırmıştı kendini Litvinov. Orada otururken uzaktan, alacalı mantosuyla bir mağazadan ötekine koşan Kapitolina Markovna’yı gördü... Bu iyi yürekli, neşeli, yüce gönüllü yaşlı kadını görünce vicdanı sızladı. Sonra Potugin’i, onunla konuşmasını hatırladı... O anda elle tutulmaz, gözle görülmez, ama varlığından şüphe edilmeyecek bir esinti hissetti. Bu esinti yere vuran bir gölgeden gelmiş olsaydı yakalanamaz olabilirdi, ama o anda bunun İrina’dan geldiğini hissetmişti Litvinov... Gerçekten de birkaç adım ötesinde İrina karşısında duruyordu. Yanında da koluna girmiş bir kadın vardı. O anda göz göze geldiler. Besbelli Litvinov’un yüzünde değişik bir ifade olduğunu fark etmişti İrina. Schwarzwald&nbsp; işi küçük tahta saatlerin satıldığı bir tezgâhın önünde durdu; başıyla işaret ederek yanına çağırdı Litvinov’u ve ona küçük saatlerden birinin küçücük rakamlı sevimli kadranının üzerindeki boyalı guguk kuşunu gösterirken, başladığı cümlesini sürdürüyor gibi, her zamanki olağan sesiyle (böylesi daha az dikkati çekerdi çünkü):</p>

  <p class="normal">— Bir saat sonra gelin, otelde yalnız olacağım, –dedi.</p>

  <p class="normal">O sırada ünlü kadın avcısı Mösyö Verdier sokuldu İrina’nın yanına; giysisinin feuille morte<sup class="calibre3"><a href="../Text/kitap_split_168.html#footnote-426-138" id="footnote-426-138-backlink">138</a></sup> rengine hayran kaldığından, kaşlarının üzerine inen İspanyol şapkasının zarafetinden söz etmeye başladı... Litvinov kalabalığa karışıp uzaklaştı oradan.</p>
</body>
</html>
