<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">VIII</h1>

  <p class="normal">&nbsp;</p>

  <p class="normal">Saray o kış Moskova’daydı. Eğlencelerin ardı arkası kesilmiyordu; sonunda sıra her yıl yapılan büyük soylular balosuna gelmişti. Duyuru olarak “Polis Haberleri” gazetesinde yayınlanan balo haberi, Sabaçya Meydanındaki küçük eve kadar da ulaşmıştı. İlk telaşa kapılan prens olmuştu. Hemen vermişti kararını: Baloya kesinlikle gidecekler, İrina’yı da götüreceklerdi. Hükümdarlarını görme fırsatını kaçıramazlardı; ayrıca köklü, soylu aileler için bir çeşit zorunluluktu bu. Prens evde hiçbir zaman olmadığı kadar ısrarla, heyecanla savunuyordu bu düşüncesini. Bir bakıma prenses de onunla aynı görüşteydi, ama harcamalar düşündürüyordu onu. Ne var ki İrina baloya katılma düşüncesine kesinlikle karşıydı. Anne babasının gösterdiği akla yakın bütün nedenlere kararlı bir tavırla karşı duruyordu: “İstemiyorum, o baloya gitmeyeceğim!” İrina’nın direnişi öylesine bir boyuta varmıştı ki yaşlı prens sonunda Litvinov’dan İrina’ya öteki “nedenler” yanında, genç bir kızın sosyeteden uzak durmasının uygun olmayacağını, baloya katılmayı “denemesinin” gerektiğini, yoksa onun kendini hiçbir yerde gösterme olanağını bulamayacağını anlatarak genç kızı ikna etmesini istemeye karar vermişti. Litvinov bu “nedenleri” anlatmaya çalıştı genç kıza. İrina ısrarla, dikkatle baktı Litvinov’un yüzüne. Bakışı öylesine ısrarlı, dikkatliydi ki Litvinov ne diyeceğini şaşırdı. İrina kemerinin ucuyla oynayarak sakin bir tavırla şöyle sordu:</p>

  <p class="normal">— Siz mi istiyorsunuz bunu? Siz mi?</p>

  <p class="normal">— Evet... sanırım –dedi Litvinov tereddütle.– Ben de babanız gibi düşünüyorum. Hem neden gitmeyecekmişsiniz... İnsanları göreceksiniz... –hafifçe gülümseyerek ekledi:– İnsanlara göstereceksiniz kendinizi...</p>

  <p class="normal">— Kendimi göstereceğim demek, –dedi İrina alçak sesle.– Pekâlâ gideceğim... Ama unutmayın, bunu siz istediniz.</p>

  <p class="normal">— Yani, ben... –diye başlayacak oldu Litvinov.</p>

  <p class="normal">İrina kesti sözünü:</p>

  <p class="normal">— Siz kendiniz istediniz bunu. Ayrıca bir koşulum da var: Bu baloya katılmayacağınıza söz vereceksiniz bana.</p>

  <p class="normal">— Peki ama neden?</p>

  <p class="normal">— Ben öyle istiyorum.</p>

  <p class="normal">Litvinov kollarını iki yana açtı.</p>

  <p class="normal">— Tamam... Ama ne yalan söyleyeyim, olağanüstü görkeminizle orada kuşkusuz yaratacağınız büyük etkiye tanık olmak benim için büyük zevk olacaktı. –İçini çekerek ekledi:– Ne çok gurur duyacaktım sizinle...</p>

  <p class="normal">İrina gülümsedi.</p>

  <p class="normal">— Sözünü ettiğiniz o görkemi üzerimdeki beyaz tuvalet yaratacaktır, etkiye gelince... Neyse, anlayacağınız ben öyle olmasını istiyorum.</p>

  <p class="normal">— İrina, bana gücendin mi sen?</p>

  <p class="normal">Gene gülümsedi İrina.</p>

  <p class="normal">— Yo hayır! Gücenmedim. Ancak sen... –İrina Litvinov’un gözlerinin içine dikti bakışını. O güne kadar genç kızın gözlerinde böyle bir ifade görmemiş gibi geldi delikanlıya; alçak sesle ekledi İrina:– Belki de böyle olması gerekiyor.</p>

  <p class="normal">— Ama beni seviyorsun, değil mi İrina?</p>

  <p class="normal">İrina neredeyse mağrur bir ağırbaşlılıkla ve Litvinov’un elini erkeksi bir tavırla kuvvetlice sıkarak karşılık verdi:</p>

  <p class="normal">— Seni seviyorum.</p>

  <p class="normal">Bunu izleyen günlerde İrina tuvaletiyle, saçlarının yapımıyla yakından ilgilendi. Balodan bir gün önceyse kendini rahatsız hissetmeye başladı. Yerinde duramıyor gibiydi; yanında kimse yokken iki kez ağlamıştı bile. Ama Litvinov’un yanında olağan gibiydi, her zamanki gibi gülümsüyordu... Bununla birlikte önceleri olduğu gibi gene hassastı Litvinov’a karşı, ama biraz dalgındı. Sık sık aynaya bakıyordu. Balo günü çok sessizdi, yüzü bembeyazdı ama sakindi. Akşam saat dokuzda onu görmeye geldi Litvinov. İrina beyaz, tarlatanlı tuvaletiyle, hafif kabartılmış saçının üzerinde küçük mavi çiçeklerden bir taçla yanına geldiğinde elinde olmadan içini çekmişti Litvinov: Yaşına göre öylesine güzel, öylesine görkemli gelmişti ona İrina... “Bir günde ne kadar büyüdü,” diye geçirdi içinden. “Ne soylu bir duruşu var! Soyluluk dedikleri bu işte!” İrina onun karşısında kolları yana sarkık, gülümsemeden, doğal haliyle ayakta duruyor; kararlı, neredeyse cüretkâr bir ifadeyle tam karşıya (Litvinov’a değil), uzaklarda bir noktaya bakıyordu.</p>

  <p class="normal">Neden sonra mırıldandı Litvinov:</p>

  <p class="normal">— Bir peri masalı kraliçesi... –diye mırıldandı Litvinov.– Ya da hayır, çarpışmanın, zaferin arifesinde bir başkomutan gibisiniz... –İrina onu değil de içinden gelen bir sesi dinler gibi aynı pozda, ayakta duruyordu; Litvinov devam etti:– Bu baloya gelmeyi yasakladınız bana, ama benden bu çiçekleri almayı, baloya onlarla gitmeyi reddetmezsiniz değil mi?</p>

  <p class="normal">Bir demet güneş çiçeği uzattı İrina’ya.</p>

  <p class="normal">İrina çabucak bir göz attı Litvinov’a, birden elini uzatıp başını süsleyen çiçek tacını ucundan tutarak mırıldandı:</p>

  <p class="normal">— İster misin? Yalnızca tek bir sözcük söyle, çıkarıp atayım bunu evde kalayım.</p>

  <p class="normal">Litvinov’un kalbi duracak gibi çarpıyordu. İrina’nın eli başındaki tacı çekip almıştı...</p>

  <p class="normal">Litvinov içinde kabaran soylu, yüce duyguların etkisi altında atıldı:</p>

  <p class="normal">— Hayır, hayır, neden çıkaracaksın? Bencil bir insan değilim ben, kalbinin benim olduğunu biliyorsam neden kısıtlayayım özgürlüğünü?</p>

  <p class="normal">İrina aceleyle kesti sözünü:</p>

  <p class="normal">— Öyleyse yaklaşmayın bana, tuvaletimi buruşturacaksınız...</p>

  <p class="normal">— Getirdiğim buketi alacak mısınız? diye sordu Litvinov.</p>

  <p class="normal">— Elbette alacağım: Çok güzel bir buket çünkü, bu çiçeğin kokusunu da pek severim. Merci... Hatıra olarak da saklayacağım onu...</p>

  <p class="normal">— Sosyeteye ilk girişinizin, ilk zaferinizin anısına, –dedi Litvinov.</p>

  <p class="normal">İrina hafifçe dönüp omzunun üzerinden aynada kendine baktı.</p>

  <p class="normal">— Gerçekten o kadar güzelim miyim? Kompliman yapmıyorsunuz ya bana?</p>

  <p class="normal">Litvinov heyecanla övmeye başladı genç kızın güzelliğini. Ama İrina artık dinlemiyordu onu. Çiçek buketini yanağına dayamış, o tuhaf, buğulu ve iri iri açılmış gözleriyle gene uzaklarda bir noktaya bakıyordu. Omuzlarının arkasındaki ince kurdelelerin hafif bir esintiyle kıpırdayan uçları kanatları andırıyordu.</p>

  <p class="normal">Prens girdi odaya. Saçlarını kıvır kıvır yaptırmış, beyaz bir kravat takmış, rengi atmış siyah frakını giymiş, soyluluk simgesi Vladimir nişanını yakasına takmıştı. Onun arkasından üzerinde eski moda ipek bir tuvaletle prenses girdi. Her annenin heyecanını gizlemek için yaptığı gibi, hiç gereği yokken kızının tuvaletinin arkasını düzeltmeye, katlı yerlerini açmaya koyuldu. Uzun tüylü iki sıska beygirin çektiği dört kişilik kiralık bir araba henüz kalkmamış karda tekerlekleri gıcırdayarak geldi, kapının önünde durdu. Benzersiz üniformasıyla bir uşak koşarak gelip, heyecan içinde arabanın geldiğini haber verdi... Prens ve prenses evde kalacak kızlarına iyi geceler diledikten sonra kürklerine sarınıp kapıya yürüdüler. İrina ince, kısa mantosuyla –ne çok nefret ediyordu bu mantodan!– bir şey söylemeden yürüdü arkalarından. Onları yolcu eden Litvinov bir veda bakışı bekliyordu İrina’dan, ama genç kız dönüp ona bir kez bile bakmadan binmişti arabaya.</p>

  <p class="normal">Gece yarısı balonun verildiği binanın önünden geçti Litvinov. Büyük avizelerin sayısız ışığı kırmızı perdelerden parlak noktalar halinde sızarak binanın önündeki araba dolu alana vuruyor, bir Strauss valsinin küstah, oynak, davetkâr melodisi her yandan duyuluyordu.</p>

  <p class="normal">Ertesi gün saat on ikiden sonra Osininler’e gitti Litvinov. Evde yalnızca prensi görebildi. Prens ona, İrina’nın başının ağrıdığını, odasında yattığını, akşama kadar da kalkamayacağını, ama baloya ilk kez katılan genç bir kız için bunun son derece doğal olduğunu söyledikten sonra Fransızca ekledi:</p>

  <p class="normal">— C’est très naturel, vous savez, dans les jeunes filles.<sup class="calibre3"><a href="../Text/kitap_split_064.html#footnote-426-34" id="footnote-426-34-backlink">34</a></sup></p>

  <p class="normal">Prensin üzerinde her zamanki gibi sabahlık değil, redingot olduğunu fark edince biraz şaşırtmıştı Litvinov. Bu arada sürdürdü konuşmasını prens:</p>

  <p class="normal">— Dün geceki olaylardan sonra biraz rahatsızlandı!</p>

  <p class="normal">— Ne gibi olaylardan sonra? –diye sordu Litvinov.</p>

  <p class="normal">— Evet, evet, olaylar işte, de vrais événements.<sup class="calibre3"><a href="../Text/kitap_split_065.html#footnote-426-35" id="footnote-426-35-backlink">35</a></sup> Grigori Mihayloviç quel succes elle a eu<sup class="calibre3"><a href="../Text/kitap_split_066.html#footnote-426-36" id="footnote-426-36-backlink">36</a></sup> hayal bile edemezsiniz! Bütün saray erkânı yakından ilgilendi onunla! Prens Aleksandr Fyodoroviç onun yerinin buralar olmadığını, İrina’nın ona Kontes Devonşirskaya’yı hatırlattığını söyledi... Hani şu ünlü kontes... Yaşlı Kont Blazenkrampf ise herkesin duyacağı biçimde yüksek sesle İrina’nın la reine du bal<sup class="calibre3"><a href="../Text/kitap_split_067.html#footnote-426-37" id="footnote-426-37-backlink">37</a></sup> olduğunu söyledi ve onunla tanıştırılmak istedi. Sonra bana da tanıttı kendisini, yani beni süvari alayından tanıdığını söyledi, şimdi nerede görev yaptığımı sordu. Çok neşeli bir insan. Ayrıca adorateur du beau sexe!<sup class="calibre3"><a href="../Text/kitap_split_068.html#footnote-426-38" id="footnote-426-38-backlink">38</a></sup> Evet, ne diyordum? Benim prensese gelince... onu da rahat bırakmıyorlardı: Natalya Nikitişna sohbet etti onunla... Daha ne olsun? İrina, avec tous les meilleurs cavaliers<sup class="calibre3"><a href="../Text/kitap_split_069.html#footnote-426-39" id="footnote-426-39-backlink">39</a></sup> dans etti. Onunla dans etmek için bana o kadar çok genç başvurdu ki... sonunda hesabı karıştırdım. İnanın etrafımızda basbayağı bir kalabalık oluşmuştu; herkes onunla mazurka yapmak istiyordu. İrina’nın Moskovalı olduğunu öğrenen yabancı bir diplomat hükümdarımıza şöyle demiş: “Sire, décidément c’est Moscou qui est le centre de votre empire!”<sup class="calibre3"><a href="../Text/kitap_split_070.html#footnote-426-40" id="footnote-426-40-backlink">40</a></sup> Bir başka diplomat da şöyle eklemiş: “C’est une vraie révolution, sire”<sup class="calibre3"><a href="../Text/kitap_split_071.html#footnote-426-41" id="footnote-426-41-backlink">41</a></sup> yani révélation<sup class="calibre3"><a href="../Text/kitap_split_072.html#footnote-426-42" id="footnote-426-42-backlink">42</a></sup> ya da revolution gibi bir şey söylemiş. Evet... evet... Yalnızca şunu söyleyebilirim size: Dün gece olağanüstü şeyler oldu.</p>

  <p class="normal">Prensin konuşmasını dinlerken Litvinov’un elleri ayakları buz kesmişti.</p>

  <p class="normal">— Ya İrina Pavlovna? –diye sordu.– Eğlendi mi? Neşesi yerindeydi galiba?</p>

  <p class="normal">— Elbette yerindeydi, bir de yerinde olmayacak mıydı yani! Fakat siz de bilirsiniz, ilk bakışta anlamak zordur İrina’yı. Dün gece herkes aynı şeyi söylüyordu bana: “İnanılacak gibi değil! Jamais on ne dirait que mademoiselle votre fille est à son premier bal.<sup class="calibre3"><a href="../Text/kitap_split_073.html#footnote-426-43" id="footnote-426-43-backlink">43</a></sup> Kont Reyzenbah bile, bu arada... sanırım tanıyorsunuz kendisini...</p>

  <p class="normal">— Hayır tanımıyorum, adını da hiç duymadım.</p>

  <p class="normal">— Karımla kardeş çocuklarıdır...</p>

  <p class="normal">— Hayır tanımıyorum.</p>

  <p class="normal">— Çok zengindir, sarayda mabeyincidir, Petersburg’da yaşıyor, herkes tanır onu. Şimdiye kadar hep küçümserdi bizi... Ama bunun için kırgın değilim ona. J’ai l’humeur facile, comme vous savez.<sup class="calibre3"><a href="../Text/kitap_split_074.html#footnote-426-44" id="footnote-426-44-backlink">44</a></sup> İşte öyle biri... İrina’nın yanına oturup on beş dakika sohbet etti onunla, daha fazla değil; sonra benim prensese şöyle dedi: “Ma cousine, votre fille est un eperle; c’est une perfection...<sup class="calibre3"><a href="../Text/kitap_split_075.html#footnote-426-45" id="footnote-426-45-backlink">45</a></sup> Böyle bir yeğenim olduğu için herkes kutluyor beni...” Yanımızdan ayrıldıktan sonra baktım çok önemli bir... kişinin yanına gitti, onunla konuşmaya başladı, o arada sık sık dönüp İrina’ya bakıyordu... önemli kişi de kuşkusuz...</p>

  <p class="normal">Tekrar sordu Litvinov:</p>

  <p class="normal">— Demek bütün gün görünmeyecek İrina Pavlovna?</p>

  <p class="normal">— Evet, başı çok ağrıyor. Size selamını ve qu’on a trouvé charmant<sup class="calibre3"><a href="../Text/kitap_split_076.html#footnote-426-46" id="footnote-426-46-backlink">46</a></sup> buketiniz için teşekkürlerini iletmemizi istedi. Dinlenmesi gerekiyor... Prenses de birtakım ziyaretler için çıktı... Benim de şimdi...</p>

  <p class="normal">Prens öksürdü, başka söyleyecek bir şey bulmakta zorluk çekiyor gibi odanın içinde sağa sola yürümeye başladı. Litvinov şapkasını aldı, prense engel olmak istemediğini, İrina’nın sağlık durumunu öğrenmek için daha sonra uğrayacağını söyleyip çıktı.</p>

  <p class="normal">Osininler’in evinden birkaç adım ötede, iki kişilik şık bir arabanın polis kulübesinin önünde durduğunu gördü. Gene şık üniformalı bir uşak sürücü yerinden kayıtsız bir tavırla uzanmış, kulübede oturan Fin asıllı memura Prens Pavel Vasilyeviç Osinin’in evini soruyordu. Litvinov arabanın içine baktı: Samur kürküne sarınmış, her halinden önemli bir mevki sahibi olduğu anlaşılan pek kibirli, buruşuk, şiş suratlı, Yunan burunlu, hain dudaklı, orta yaşlı bir adam gördü.</p>
</body>
</html>
