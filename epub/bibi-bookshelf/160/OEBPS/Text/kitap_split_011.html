<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">IX</h1>

  <p class="normal">&nbsp;</p>

  <p class="normal">Litvinov daha sonra uğrama sözünü yerine getirmedi. Ziyaretini ertesi güne bırakmasının daha uygun olacağına karar vermişti. Ertesi gün saat on iki sularında, çok iyi bildiği konuk salonuna girdiğinde İrina’nın kız kardeşleri Viktorya ve Kleopatra’yla karşılaştı. Selam verdi ve İrina’nın biraz daha iyi olup olmadığını, onu görüp göremeyeceğini sordu.</p>

  <p class="normal">— İrina annemle dışarı çıktı, –dedi Viktorya.</p>

  <p class="normal">Henüz peltek peltek konuşuyordu ama kız kardeşinden daha atak, daha cesurdu.</p>

  <p class="normal">Litvinov göğsünün derinlerinde bir şeyin koptuğunu hissetti.</p>

  <p class="normal">— Nasıl... dışarı mı çıktı? –diye sordu.– Yani... yani... bu saatte sizinle ilgilenmiyor, size ders vermiyor mu?</p>

  <p class="normal">— İrina artık ders vermeyecek bize, –dedi Viktorya.</p>

  <p class="normal">— Evet, artık ders vermeyecek bize, –diye tekrarladı Kleopatra da.</p>

  <p class="normal">— Peki babanız evde mi? –diye sordu Litvinov.</p>

  <p class="normal">Yine Viktorya cevap verdi:</p>

  <p class="normal">— Babam da evde değil. Ama İrina hiç iyi değil, bütün gece ağladı, çok ağladı...</p>

  <p class="normal">— Ağladı mı?</p>

  <p class="normal">— Evet, ağladı... Hizmetçi kadın Yegorovna söyledi bana, ağlamaktan gözleri kıpkırmızıymış, öyle çok şişmişler ki...</p>

  <p class="normal">Litvinov basbayağı üşümüş gibi neredeyse titreyerek salonda iki kez bir baştan bir başa gidip geldikten sonra eve döndü. Yüksek bir kulenin tepesinden aşağıya bakan bir insanın hissettiğine benzer bir duygu vardı içinde: Bedeni donup kalmıştı sanki, bayılacak gibi oluyor, başı dönüyordu. Anlamsız bir şaşkınlık, düşüncelerin karmaşıklığı, belirgin olmayan bir dehşet, dilsiz bir beklenti, tuhaf, handiyse kin dolu bir merak, boşalamayan gözyaşlarının düğümlediği boğazda, dudaklarda boş, alaylı, zoraki bir gülümseme ve hiç kimseye yönelik olmayan, saçma bir yalvarış... Ah bütün bunlar ne kadar acımasız, küçük düşürücü, çirkin şeylerdi! Kafasının içinde sürekli aynı düşünce dolaşıp duruyordu: “İrina beni görmek istemiyor. Apaçık bir şey bu. Peki ama, neden? O uğursuz baloda ne olmuş olabilir? Bir anda ortaya çıkan bu değişikliğin nedeni ne olabilir? Böyle ani... (İnsanlar, ölümün aniden geldiğini hep görür, ama bir türlü bu aniliğe kendilerini alıştıramaz, hatta bunu anlamsız bulurlar.) Kimsenin bana bir şey söylemesini istemiyor, kendi de bir açıklama yapmıyor...”</p>

  <p class="normal">O anda hemen kulağının dibinde gergin bir ses duydu Litvinov:</p>

  <p class="normal">— Grigori Mihayloviç...</p>

  <p class="normal">Ürperdi Litvinov ve dönüp bakınca elinde bir mektupla uşağını gördü. İrina’nın el yazısını tanıdı... Daha mektubu açmadan sezdi felaketi, darbeden korunmaya çalışır gibi başını göğsüne doğru eğdi iyice, omuzlarını kaldırdı.</p>

  <p class="normal">Neden sonra toparladı kendini ve birden zarfı açtı. Orta boy bir mektup kâğıdında şöyle yazıyordu:</p>

  <p class="normal">“Beni bağışlayın Grigori Mihayloviç. Aramızda her şey bitti: Ben Petersburg’a gidiyorum. Çok üzgünüm ama olan oldu artık. Besbelli kaderim böyleymiş... Hayır kendimi temize çıkarmaya çalışmıyorum... Önsezilerim gerçekleşti. Bağışlayın beni, unutun: Size layık biri değilim...</p>

  <p class="sagnormal">İrina”</p>

  <p class="normal">“Yüce gönüllülük gösterin ve benimle görüşmeye çalışmayın.”</p>

  <p class="normal">Litvinov bu beş satırı yavaş yavaş okuduktan sonra biri onu göğsünden itmiş gibi kanepeye bıraktı kendini. Mektubu düşürdü elinden, yerden alıp bir kez daha okudu, kendi kendine mırıldandı: “Petersburg’a gidiyor.” Sonra tekrar yere düşürdü mektubu ve hepsi o kadar... Derin bir dinginlik bile çökmüştü üzerine. Hatta arkaya attığı elleriyle başının altındaki yastığı bile düzeltmişti. “Gidenin ardından ağlanmaz,” diye geçirdi içinden. “Nasıl geldiyse, gene öyle uçup gitti... Son derece olağan bir şey bu; her an beklediğim bir şey... (Kendi kendine yalan söylüyordu Litvinov: Hiç böyle bir şey beklediği yoktu.) Ağlıyor muymuş? O mu ağlıyormuş? Ne için ağlıyormuş acaba? Öyle ya beni sevmiyordu ki! Bununla birlikte onun gibi bir kız için gayet anlaşılır ve olağan bir şey bu... Bana layık değilmiş... Bak sen! (Acı acı gülümsedi.) İçinde ne büyük bir gücün olduğundan haberi yoktu; balodaki etkinliğini görünce sıradan bir üniversite öğrencisi için neden harcayacaktı ki kendini?.. Her şey gayet anlaşılır.”</p>

  <p class="normal">Burada İrina’nın sevgi dolu sözcüklerini, gülümseyişini ve bir daha göremeyeceği, bakışları karşılaşınca birden aydınlanıp yumuşayan unutulmaz gözlerini hatırladı. Sonra ancak bir kez alabildiği o çabuk, ürkek, yakıcı öpücük geldi aklına... ve birden ağlamaya, hüngür hüngür, acı acı ağlamaya başladı. Yüzükoyun döndü, katılırcasına ağlarken kendini de, çevresindeki her şeyi de büyük bir haz duyarak parçalamak istiyormuş gibi alev alev yanan yüzünü kanepenin yastığına gömdü, ısırdı yastığı.</p>

  <p class="normal">Heyhat! Litvinov’un bir gün önce arabada gördüğü kişi, Prenses Osinina’nın kuzeni, mabeyinci milyoner Kont Reyzenbah’ın ta kendisiydi aslında. İrina’nın önemli kişiler üzerinde yarattığı etkiyi görüp, uyanık, işini bilir bir insan olduğu için bundan nasıl “mit etwas Accuratesse”<sup class="calibre3"><a href="../Text/kitap_split_077.html#footnote-426-47" id="footnote-426-47-backlink">47</a></sup> yarar sağlayabileceğini düşünerek hemen bir plan yapmıştı. Napolyon gibi çabuk hareket etmekte kararlıydı. Şöyle düşünüyordu: “Bu ilginç kızı alıp Petersburg’a götüreceğim. Mirasçım yapacağım onu, ama bütün varlığımın değil kuşkusuz. Zaten çocuğum yok, nasıl olsa yeğenim sayılır, benim kontesin de yalnızlıktan canı sıkılıyor... Konuk salonumuzda hoş, güzel bir yüzün bulunması da hiç fena olmaz hani... Evet, evet, öyle: “Est ist eine Idee, est ist eine Idee.”<sup class="calibre3"><a href="../Text/kitap_split_078.html#footnote-426-48" id="footnote-426-48-backlink">48</a></sup> Kızın anne babasının gözlerini kamaştırmak, başlarını döndürmek gerekiyor.” Kont Sabaçya Meydanına gitmek üzere arabasına bindiğinde şöyle düşünüyordu: “Yiyecek bir şeyleri yok, onun için itiraz etmeyeceklerdir. Zaten duygulu insanlar da değiller. Bir miktar para da verebilirim onlara. Ya kız? O da kabul edecektir. Bal tatlıdır derler... Dün gece de tattı baldan... Diyelim ki, bu da benim kaprisim; varsın yararlansınlar bu kaprisimden... aptallar. Böyle iken böyle diyeceğim onlara; kararınızı verin. Kabul etmezseniz başka bir kız götüreceğim; zaten yetim bir kız daha uygun olur benim için. Evet mi, hayır mı, yirmi dört saat süre size... und damit Punctum”.<sup class="calibre3"><a href="../Text/kitap_split_079.html#footnote-426-49" id="footnote-426-49-backlink">49</a></sup></p>

  <p class="normal">Prensi daha bir gün önceden, balodayken ziyaretine hazırlayan kontun, konuk salonuna girdiğinde kafasında bu düşünceler vardı. Bu ziyaretin ayrıntıları daha fazla girmenin gerekmediği kanısındayız. Hesaplarında yanılmamıştı Kont: Prens de, prenses de hiç itiraz etmediler ve kendilerine verilen parayı aldılar. İrina da yirmi dört saatlik sürenin dolmasını beklemeden öneriyi kabul etti. Litvinov’la ilişkisini koparmak onun için hiç de kolay olmadı. Seviyordu Litvinov’u ve yazdığı mektubu gönderdikten sonra neredeyse yataklara düşecekti. Sürekli ağlıyordu, zayıflamış, sararıp solmuştu... Ama bütün bunlara karşın, bir ay sonra Prenses Osinina Petersburg’a götürdü İrina’yı, kontun evine yerleştirdi; çok iyi yürekli bir kadın olan (ama ancak bir piliç kadar akıllı, dahası bir pilice benzeyen) kontesin korumasına bıraktı.</p>

  <p class="normal">Bu olayın üzerine Litvinov üniversiteden ayrıldı, babasının köyüne gitti. Yürek yarası zamanla iyileşti. İlk zamanlar İrina’dan hiç haber alamadı. Petersburg sosyetesiyle ilgili konuşmalardan sürekli kaçındı. Daha sonraları zaman zaman, İrina ile ilgili kötü olmamakla birlikte, tuhaf söylentiler duymaya başladı. Çok söz ediliyordu ondan. Onun özellikle basında çok yer alan pırıltılı adı, taşra sosyetelerinde bile giderek daha çok dolaşmaya başlamıştı. Bir zamanların Kontes Vorotınskaya’sı gibi ilgiyle, saygıyla, kıskançlıkla söz ediyorlardı İrina’dan. Daha sonra evlendiği haberi geldi. Ne var ki bu son haber hemen hiç ilgilendirmemişti Litvinov’u: Artık Tatyana ile nişanlıydı çünkü.</p>

  <p class="normal">Litvinov’un otel odasında “Yoksa!” diye haykırdığında neyi hatırladığını okuyucu anlamıştır artık. Bunun için tekrar Baden’e dönüyor, öykümüzü bıraktığımız yerden anlatmayı sürdürüyoruz.</p>
</body>
</html>
