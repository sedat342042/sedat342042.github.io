<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_25">XXV</h1>

  <p class="normal">&nbsp;</p>

  <p class="normal">Ertesi sabah Litvinov paramızın oynak değeri ve yurtdışına para yollanmanın en iyi yöntemi üzerine bir kez daha görüştüğü bankerin yanından otele yeni dönmüştü ki kapıcı bir mektup uzattı ona. İrina’nın el yazısını hemen tanıdı, zarfı açmadı. Her nedense içinde kötü bir önseziyle odasına çıktı. Mektup Fransızcaydı; şöyle yazıyordu İrina:</p>

  <p class="normal">“Sevgilim, bütün gece önerini düşündüm... Oyalamaya çalışmayacağım seni. Bana karşı içten davrandın, ben de sana karşı içten olacağım: Seninle kaçamayacağım, bunu yapacak gücüm yok. Sana karşı ne kadar suçlu olduğumu biliyorum. Bu ikinci suçum öncekinden çok daha kötü, ağır... Kendimden, bu yüreksizliğimden iğreniyorum. Sitemler ediyorum kendime ama yapabileceğim bir şey yok. Senin mutluluğunu yerle bir ettiğimi, şimdi beni havai bir yosma olarak görmeye hakkın olduğunu, seni aldattığımı, sana boş vaatlerde bulunduğumu düşünmekten başka bir şey gelmiyor elimden... Dehşet içindeyim, kendimden nefret ediyorum, ama yapabildiğim yalnızca bu... Elimden gelmiyor, yapamıyorum! Sana karşı kendimi temize çıkarmaya çalışmak istemiyorum; önerinin bana da çekici geldiğini söylemeyeceğim... Hiç anlamı yok bunun. Ama şunu söylemek, tekrar tekrar söylemek istiyorum sana: Seninim, ömrümün sonuna kadar seninim; ne zaman istersen, ne istersen yap bana; her şeyimle, bütün varlığımla seninim... Ama seninle gelmek, her şeyi terk etmek... hayır! hayır! hayır! Yalvarıyorum, kurtar beni. Her şeyi bir anda silip atabileceğimi, her şeyi yakabileceğimi umut etmiştim... Ama belli ki kurtuluşum yok benim. Bu zehir iliklerime işlemiş olacak. Anlaşılan cezasını çekmeden uzun yıllar bu havayı solumak imkânsızmış! Bu mektubu sana yazıp yazmamakta çok kararsızlık çektim. Senin bu durumda nasıl bir karar vereceğini düşündükçe dehşete kapılıyorum. Güvendiğim tek şey, bana olan aşkın... Ama gerçeği senden saklamak bana yakışmazdı... Bu arada belki de yolculuk hazırlıklarına bile başlamış olabilirsin. Ah ne güzel olacaktı, ama imkânsızdı da. Evet sevgilim, küçümse beni, ama terk etme, bırakma İrina’nı!.. Sosyeteden ayrılacak gücüm yok benim, orada sensiz de yaşayamam. Yakında Petersburg’a dönüyoruz. Sen de gel oraya, orada yaşa, sana iş buluruz. Böylece önceki çalışmaların boşa gitmemiş olur, yararlı bir işte kullanırsın onları... Yeter ki yakınımda ol, yeter ki olduğum gibi sev beni, zayıflıklarımla, hatalarımla... Şunu da unutma, hiçbir kalp İrina’nınki kadar yakın, sevgi dolu olmayacak senin kalbine... Çabuk gel bana, seni görmeden rahat olamayacağım.</p>

  <p class="sagnormal">Senin, senin, senin İ.”</p>

  <p class="normal">Başına bir balyoz inmiş gibi oldu, kanı beynine sıçradı Litvinov’un. Sonra olanca ağırlığıyla yavaş yavaş kalbine indi kanı ve bir taş gibi oturdu oraya. İrina’nın mektubunu bir daha okudu, Moskova’da olduğu gibi bitkin bir durumda yatağa attı kendini ve öylece kaldı. Kapkaranlık, dipsiz bir uçurum dört bir yanını sarmıştı ve o bu karanlığa anlamsız, umutsuz gözlerle bakıyordu. İşte gene, gene aldatma ya da hayır, aldatmadan da kötü bir şey, yalan, bayağılık... Hayatı altüst olmuştu, kökünden koparılıp atılmıştı her şey, tutunabileceği son dal, o destek de paramparça olmuştu! İçinden acı acı kahkahalar atarak tekrarlayıp duruyordu kendi kendine: “Arkamızdan Petersburg’a gel... orada bir iş buluruz sana... Bir başkatiplik falan mı bulacaklar bana acaba? Hem şu biz dediği kim? Gene eski İrina işte! Benim anlayamadığım, ama onun silip atacağını, ateşte yakacağını söylediği gizli, iğrenç şey apaçık ortada gene! Gene o entrikalar, gizli ilişkiler dünyası, Belskaya’ların, Dolskaya’ların serüvenleri... Ne parlak bir gelecek, toplum içinde ne güzel bir rol bekliyor beni! Onun yakınında olmak, onu görmeye gitmek, sosyeteden sıkılan, ama sosyetenin dışında da yaşayamayan ünlü bir hanımefendinin ahlaksız, insanın içini karartan hüznünü paylaşmak; onun, dolayısıyla general hazretlerinin de ahbabı olmak... ta ki... hanımefendinin kaprisi bitene, köle dost çekiciliğini yitirene, tekrar o şişko general veya Bay Finikov onun yerini alana kadar... Hanımefendi yeteneklerimi bu yararlı alanda kullanacağımı söylüyor... Ama birlikte kaçma tasarımız olmayacak bir şeydi! Bir hayaldi!..”</p>

  <p class="normal">Litvinov’un içinde fırtına öncesi rüzgâra benzeyen, çılgın bir öfke kabardı... İrina’nın mektubundaki her cümle bu öfkeyi daha da güçlendiriyor, duygularının değişmediği üzerine her söylediği gururunu incitiyordu. Sonunda yüksek sesle, “Hayır, böyle bırakamam bunu!” dedi. “Hayatımla böylesine acımasızca oynamasına izin veremem...”</p>

  <p class="normal">Litvinov ayağa fırladı, şapkasını aldı. Ama ne yapacaktı? İrina’nın yanına mı koşacaktı? Mektubuna cevap mı yazacaktı? Durup kollarını iki yanına sarkıttı.</p>

  <p class="normal">Evet, ne yapmalıydı?</p>

  <p class="normal">Kendisi değil miydi bu uğursuz seçimi ona öneren? Sonuç istediği gibi olmamıştı... Her seçim kötü sonuçlanabilir. İrina değiştirmişti kararını, gerçek buydu işte. Oysa önce kendisi söylemişti her şeyi geride bırakıp onunla geleceğini; bu da bir gerçekti; hem suçunu inkâr ettiği de yoktu; zayıf bir kadın olduğunu açıkça itiraf ediyordu. Onu aldatmak istemiyordu, kendi hakkında kendisi de aldanmıştı... Buna kim ne diyebilirdi? En azından, olduğundan değişik görünmeye çalışmamış, kurnazlık etmeye kalkışmamıştı... Ona karşı içten olmuş, kendine hiç acımadan gerçeği söylemişti.</p>

  <p class="normal">Durumu Litvinov’a hemen açıklamaya zorlayan bir neden yoktu; ayrıca birtakım sözler vererek onu oyalamasına, kocasıyla birlikte Baden’den ayrılacağı güne kadar durumu gizlemesine bir engel de söz konusu değildi... Ama ne olursa olsun, paramparça etmişti bu kadın Litvinov’un hayatını; hatta iki hayatı birden paramparça etmişti!.. Az şey miydi bu?</p>

  <p class="normal">Ama Tatyana’ya karşı suçlu olan bu kadın değil, Litvinov’un kendisiydi; ayrıca bu suçunun boynuna demir bir boyunduruk gibi geçirdiği sorumluluğu da bir türlü atamıyordu üzerinden... İyi ama şimdi ne yapabilirdi?</p>

  <p class="normal">Tekrar kanepeye attı kendini; tekrar karanlık, belirsiz, iz bırakmadan, çılgın bir hızla geçmeye başladı dakikalar...</p>

  <p class="normal">Ansızın bir düşünce belirdi kafasında: “Onun dediği gibi mi yapsam acaba? Beni seviyor, tamamıyla bana ait... Birbirimize karşı duygularımızda, bunca yıldan sonra böylesine güçlü bir biçimde dışa taşan karşılıklı tutkumuzda doğa yasası gibi kaçınılmaz, karşı durulamaz bir şey mi var acaba? Petersburg’da yaşamak... Böyle bir durumda olan tek insan ben miyim sanki? Hem birlikte kaçsaydık nereye sığınabilirdik?..”</p>

  <p class="normal">Derin düşüncelere daldı Litvinov. İrina’nın hayali son anılarına bir daha çıkmamak üzere yer ettiği biçimiyle usulca gelmişti gözlerinin önüne...</p>

  <p class="normal">Ama uzun sürmedi bu... Hemen toparladı kendini ve yeni bir öfkeyle attı kafasından o anıları, o büyüleyici hayali kovdu.</p>

  <p class="normal">Yüksek sesle şöyle dedi: “Altın kadehte zehir sunuyorsun bana; beyaz kanatların da iğrenç bir çamura bulanmış... Defol! Nişanlımı... kovduktan sonra burada senin yanında kalmam bayağılıktı, onursuzluktu!”</p>

  <p class="normal">Acıyla sıktı yumruklarını ve yüzünün kıpırtısız çizgilerine bir veda bakışının suskun sitemi yansıdı ruhunun derinliklerinden...</p>

  <p class="normal">Uzun süre böyle eziyet etti kendine Litvinov. Dağınık, tükenmiş düşünceleri ağır bir hastanınki gibi oradan oraya savrulup duruyordu... Sonunda sakinleşti, kararını verdi... İlk andan beri sezinliyordu sonunda bu kararı vereceğini... Önce çok uzak; kasırganın, içindeki savaşın karanlığında belli belirsiz bir nokta gibi görünüyordu ona... Sonra yavaş yavaş yaklaşmaya başlamış, sonunda soğuk bir hançer gibi saplanmıştı kalbine.</p>

  <p class="normal">Litvinov köşeden tekrar çıkardı valizini, hiç acele etmeden tekrar hazırladı, hatta dalgın bir özenle bütün eşyasını topladı, otel görevlisini çağırdı, hesabı ödedi ve İrina’ya Rusça şöyle bir pusula gönderdi:</p>

  <p class="normal">“Bana karşı bu kez, eskisinden daha suçlu olup olmadığınızı şu anda bilemiyorum. Ama bildiğim bir şey var: Bu darbeniz öncekinden çok daha sert oldu... Her şey bitti artık! ‘Yapamam’ diyorsunuz. Şimdi aynı şeyi ben söylüyorum size: ‘Benden istediğiniz şeyi yapamam... yapamam ve yapmak da istemiyorum.’ Cevap yazmayın bana. Kabul edebileceğim bir cevap verecek durumda değilsiniz. Yarın sabah ilk trenle gidiyorum buradan. Elveda, size mutluluklar dilerim... Bir daha görüşeceğimizi sanmıyorum.”</p>

  <p class="normal">Litvinov bütün gün odasından çıkmadı. Bir şey mi bekliyordu, orasını Tanrı bilir! Akşam saat yedi sularında siyah İspanyol başörtülü, yüzü tülle örtülü bir kadın Litvinov’un kaldığı otelin dış kapı merdivenlerine iki kez çıktı. Biraz kenara çekilip uzaklara bir yerlere dalgın baktı, sonra birden kararlı bir tavırla elini salladı, üçüncü kez kapıya kadar yürüdü...</p>

  <p class="normal">O anda arkasından gergin bir ses duydu:</p>

  <p class="normal">— Nereye böyle İrina Pavlovna?</p>

  <p class="normal">İrkilerek dönüp arkasına baktı İrina... Potugin ona doğru koşuyordu.</p>

  <p class="normal">Bir an durup düşündü ve o da Potugin’e doğru koştu, kolundan tutup kenara çekti onu.</p>

  <p class="normal">— Götürün beni buradan, götürün, –dedi soluk soluğa.</p>

  <p class="normal">Potugin şaşkınlıkla mırıldandı:</p>

  <p class="normal">— Neyiniz var İrina Pavlovna?</p>

  <p class="normal">İrina kendini daha da zorlayarak:</p>

  <p class="normal">— Götürün beni buradan, –diye tekrarladı.– Orada... ölünceye kadar kalmamı istemiyorsanız, götürün beni!</p>

  <p class="normal">Potugin uysalca eğdi başını ve ikisi birlikte hızlı adımlarla uzaklaştılar.</p>

  <p class="normal">Ertesi sabah Litvinov erkenden hazırlanmış çıkmak üzereydi ki, odaya yine... Potugin girdi.</p>

  <p class="normal">Bir şey söylemeden Litvinov’un yanına geldi, elini uzattı ona. Litvinov da bir şey söylemedi. İkisinin de yüzü asıktı ve ikisi de boş yere gülümsemeye çalışıyordu.</p>

  <p class="normal">Sessizliği bozan Potugin oldu:</p>

  <p class="normal">— Size iyi yolculuklar dilemeye geldim.</p>

  <p class="normal">— Bugün gideceğimi nereden biliyorsunuz? –diye sordu Litvinov.</p>

  <p class="normal">Potugin yere, çevresine baktı...</p>

  <p class="normal">— Gördüğünüz gibi biliyorum işte, –dedi.– Sizinle son konuşmamız en sonunda öylesine tuhaf bir yere gelmişti ki... Sizden ayrılmadan, içten duygularımı açıklamak istedim.</p>

  <p class="normal">— Şimdi... yani buradan ayrılırken mi içten duygular beslemeye başladınız bana?</p>

  <p class="normal">Potugin hüzünle baktı Litvinov’un yüzüne. Derin bir iç geçirdikten sonra,</p>

  <p class="normal">— Ah Grigori Mihayloviç, Grigori Mihayloviç! –dedi.– Hassasiyetin, sitemlerin sırası değil şimdi... Anladığım kadarıyla ulusal edebiyatımıza oldukça ilgisizsiniz, herhalde Vaska Buslayev ile ilgili bir şey bilmiyorsunuzdur.</p>

  <p class="normal">— Kimle ilgili?</p>

  <p class="normal">— Kirşa Danilov’un derlemelerinde sözü edilen Novgo-rod’lu yiğitlerden Vaska Buslayev’le...</p>

  <p class="normal">Konunun böylesine beklenmedik bir yön almasından biraz huzursuz olmuştu Litvinov.</p>

  <p class="normal">— Kimin nesiymiş bu Buslayev? –diye sordu.– Öyle birinin adını duymadım ben.</p>

  <p class="normal">— Olabilir. Ben de dikkatinizi buna çekmek istemiştim zaten. Vaska Buslayev Novgorodlu hemşerilerini hac için Kudüs’e götürmüş, orada “kutsal falan değildir bu nehir” diyerek çırılçıplak soyunmuş, kutsal Şeria Nehri’ne girmiş, herkesi dehşete düşürmüş. Sonra bu ukala Vaska Buslayev tutmuş, kutsal Tur Dağı’nın tepesine tırmanmaya kalkışmış. Dağın tepesinde herkesin üzerinden atlamak istediği, ama bunu bir türlü başaramadığı çok büyük bir kaya varmış... Vaska da şansını denemek istemiş. Oraya giderken yolda bir kurukafa görmüş. İnsan kafasıymış bu. Vaska bir tekme atmış kurukafaya. Kurukafa dile gelmiş, şöyle demiş ona: “Ne diye tekme atıyorsun bana? Bir zamanlar ben de canlıydım, şimdi toz toprağın içinde sürünüyorum, yarın sen de benim gibi olacaksın.” Öyle de olmuş: Vaska kayanın üzerinden atlayınca, tam öte yana düşecekken topuğu takılmış, başının üzerine düşüp ölmüş... Bu arada sırası gelmişken şunu da eklemek zorundayım, karşılarına çıkan her kurukafaya, canlılığını yitirmiş her insana tekme atmaya pek meraklı benim Slavcı dostlarımın bu olay üzerine biraz düşünmeleri gerekir.</p>

  <p class="normal">Sonunda Litvinov sabırsızca kesti Potugin’in sözünü:</p>

  <p class="normal">— Neden anlatıyorsunuz bunları bana? Kusura bakmayın ama zamanım yok...</p>

  <p class="normal">— Çünkü, çünkü siz ölü insan kafasına tekme atmazsınız ve sanırım iyi niyetli olduğunuz için o uğursuz kayanın üzerinden atlayabilirsiniz. Daha fazla tutmayacağım sizi. Yalnız izin verin, son bir kez kucaklayayım sizi.</p>

  <p class="normal">Böyle derken Potugin’in gözlerinde, Litvinov’un ondan hiç de beklemediği dostça bir ışıltı vardı.</p>

  <p class="normal">Litvinov Potugin’le üç kez öpüştükten sonra,</p>

  <p class="normal">— Ben o kayanın üzerinden atlamayı denemeyeceğim, –dedi; ruhuna dolan hüzün bir an bu yapayalnız, talihsiz insana duyduğu acıma duygusuna karışmıştı. Odanın içinde telaşlı dolaşarak ekledi:– Ama gitmem gerekiyor, hemen gitmeliyim...</p>

  <p class="normal">— Eşyalarınızı taşımanıza yardım etmemi ister misiniz? –dedi Potugin.</p>

  <p class="normal">— Hayır teşekkür ederim, siz rahatsız olmayın, ben götürürüm...</p>

  <p class="normal">Şapkasını giydi Litvinov, çantasını aldı.</p>

  <p class="normal">— Demek gördünüz onu? –diye sordu kapıdayken.</p>

  <p class="normal">— Evet, gördüm.</p>

  <p class="normal">— Ee... Nasıldı?</p>

  <p class="normal">Bir an sustu Potugin. Sonra,</p>

  <p class="normal">— Dün bekledi sizi... Bugün de bekleyecek.</p>

  <p class="normal">— Ya! Öyleyse ona söyleyin... Yo, hayır, gerekmez, bir şey söylemenize gerek yok. Neyse hoşça kalın... Elveda!</p>

  <p class="normal">— Güle güle Grigori Mihayloviç... İzin verirseniz bir şey daha söyleyeceğim size. Biraz daha dinleyebilirsiniz beni: Trenin kalkmasına yarım saat var çünkü. Rusya’ya dönüyorsunuz... Bir süre sonra... orada... çalışmalara başlayacaksınız... İzin verin, bu yaşlı geveze (ne yazık ki bir gevezeden başka bir şey değilim ben!) bir öğütte bulunsun size... Bir işe girişeceğiniz zaman şöyle sorun kendinize: “Sözcüğün tam anlamıyla, uygarlığa mı hizmet ediyorum ben? Uygarlığa özgü fikirlerden birini mi uyguluyorum? Emeğim günümüzde ülkemiz için tek yararlı, verimli yöntem olan Avrupa’ya özgü eğitici özellikleri taşıyor mu?” Bu sorulara “evet” cevabını verebiliyorsanız cesurca devam edin: Doğru yoldasınız ve iyi bir iş yapıyorsunuz demektir! Tanrıya şükürler olsun! Artık yalnız değilsiniz! “Boşa kürek çekmeyeceksiniz!” Bizde de yurdu için çalışan insanlar... öncüler... var artık. Neyse şimdilik sizin için bir anlamı yok bunun. Güle güle, yolunuz açık olsun, unutmayın beni!</p>

  <p class="normal">Litvinov koşarak indi merdivenleri, hemen faytona bindi, tren istasyonuna gitti; yaşamından öylesine çok şeyi bıraktığı kente bir kez olsun dönüp bakmamıştı... Kendini akıntıya bırakmış gibiydi: Almış, götürüyordu onu akıntı ve akıntıya karşı durmayı aklının ucundan geçirmiyordu... Hiçbir şey düşünmüyordu.</p>

  <p class="normal">Trene biniyordu ki hemen arkasında yalvaran bir fısıltı duydu:</p>

  <p class="normal">— Grigori Mihayloviç... Grigori...</p>

  <p class="normal">Ürperdi Litvinov... Yoksa İrina mıydı? Evet İrina’ydı. Oda hizmetçisinin şalına sarınmış, dağınık saçlarının üzerinde bir yolculuk şapkası, peronda ayakta duruyor, ışığı sönmüş gözlerle ona bakıyordu. Gözleri şöyle diyordu sanki: “Geri dön, geri dön, seni almaya geldim!” Bakışı daha neler, neler vaat ediyordu! Kıpırdamadan, olduğu yerde öylece duruyordu İrina, bir şey söyleyecek gücü yoktu. Dağınık kılığıyla da, her şeyiyle de merhamet diler gibiydi...</p>

  <p class="normal">Litvinov ayakta zor duruyor, İrina’ya koşmamak için kendini tutmaya çalışıyordu... Ama kendini bıraktığı akıntı kurtardı onu... Litvinov vagona atladı, dönüp İrina’ya hemen yanında yer gösterdi. İrina onun ne demek istediğini anladı. Vakit henüz geçmemişti. Yalnızca bir adım, bir tek hareket... sonsuza dek birbirinin olan iki hayatın bilinmeyen uzaklara uçarcasına gitmesine yetecekti... İrina bir an tereddüt etti, o anda keskin bir düdük sesi duyuldu ve tren kalktı.</p>

  <p class="normal">Litvinov kendini arkaya attı. İrina ise rastlantı sonucu orada olan bir diplomatın şaşkın bakışları altında, sendeleyerek yürüyüp bir banka bıraktı kendini. Diplomat İrina’yla uzaktan tanışıyordu, ama gene de ilgilendi onunla, onun baygın gibi banka yığıldığını görünce onun une attaque de nerfs<sup class="calibre3"><a href="../Text/kitap_split_179.html#footnote-426-149" id="footnote-426-149-backlink">149</a></sup> geçirdiğini düşündü; bunun kendisi için bir görev, d’un galant chevalier<sup class="calibre3"><a href="../Text/kitap_split_180.html#footnote-426-150" id="footnote-426-150-backlink">150</a></sup> görevi olduğunu düşünerek yanına gitti. Ama ona seslenir seslenmez İrina’nın birden doğrulduğunu, kendisine uzatılan eli ittiğini, kalkıp koşarak istasyondan çıktığını, Baden bölgesinin iklimine özgü süt beyazı sisin içinde gözden kaybolduğunu görünce şaşkınlığı daha çok arttı.</p>
</body>
</html>
