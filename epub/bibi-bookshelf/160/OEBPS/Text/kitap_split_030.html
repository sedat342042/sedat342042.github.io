<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_28">XXVIII</h1>

  <p class="normal">&nbsp;</p>

  <p class="normal">Litvinov kestirme bozuk yolda arabayla, herhangi bir zorlukla karşılaşmadan ağır ağır gidiyordu: Yalnızca bir kez arka tekerleğin çemberi kırılmıştı. Nalbant çemberi kaynak yapmak için uzun süre uğraşmış, sonunda hem çembere, hem kendine küfürler ederek vazgeçmişti. Neyse ki ülkemizde arabaların çembersiz tekerlekle de “yumuşak”, yani çamurlu yollarda gidebileceği anlaşılmıştı. Bu arada Litvinov oldukça ilginç birkaç olayla da karşılaşmıştı. Menzil istasyonlarının birinde köylülerin toplantısına tanık oldu. Toplantının konuşmacısı Pişçalkin idi; Litvinov’un üzerinde Solon ya da Süleyman etkisi yapmıştı: Müthiş etkileyici konuşuyor, toprak sahipleri ve köylüler de saygıyla onu dinliyorlardı... Pişçalkin görünüşte de eski zaman bilgelerini andırıyordu: Tepesi açılmıştı, şişmanlıktan iyice pelteleşmiş ablak yüzünde sınırsız bir erdem ifadesi vardı. Litvinov’u, “Sizi benim –tabii böyle cüretkâr bir ifademi mazur görürseniz– bölgemde görmek çok mutlu etti beni,” diyerek selamladı ve arkasından gene iyi niyetli duygularına bıraktı kendini. Bu arada Voroşilov’la ilgili bir haber de vermişti Litvinov’a: Onur levhasındaki yiğidimiz tekrar orduya girmiş ve alayının subaylarına “Budizm” mi, “dinamizm” mi ne, böyle bir şeyler üzerine işte... (Pişçalkin pek hatırlamıyordu ne üzerine olduğunu) dersler veriyormuş.</p>

  <p class="normal">Bir sonraki menzil istasyonunda Litvinov’un atlarını uzun süre değiştirmediler. Sabah şafak vaktiydi. Litvinov arabasında oturuyor, hafiften kestiriyordu. Ona tanıdık gelen bir sesle uyandı, gözlerini açtı...</p>

  <p class="normal">Tanrım! Bay Gubarev değil miydi bu? Üzerinde kül rengi bir ceket, bol paçalı bir pijama, menzil binasının taşlığında durmuş küfürler savuruyordu. Hayır, Bay Gubarev değildi... Ama ne şaşırtıcı bir benzerlikti bu böyle!.. Bu adamın ağzı biraz daha büyük, dişlekti; donuk bakışları daha öfkeli, burnu daha iri... sakalı daha sık, yüzü çok daha şiş ve iğrençti.</p>

  <p class="normal">Kurtlarınkini andıran ağzını genişçe açarak, öfkeyle bağırıp duruyordu:</p>

  <p class="normal">— All-çaklar, all-çaklar! İğrenç köylü parçaları... Al sana... göklere çıkarılan özgürlük... Atları bile getirip arabalara koşmuyorlar... All-çaklar!</p>

  <p class="normal">Bu arada başka bir ses duyuldu. Menzil binasının taşlığında gene kül rengi ceketli, ayağında bol paçalı pijama olan bir başkası göründü. Kesinlikle gerçek Gubarev’di bu, Stepan Nikolayeviç Gubarev. Ağabeyi gibi o da (öncekinin Gubarev’in çiftlik işlerini yöneten, eski kafalı “o dişçi” ağabeyi olduğu anlaşılıyordu) bağırmaya başlamıştı:</p>

  <p class="normal">— All-çaklar! Sopa çekmek gerek bunlara, okkalı bir sopa! Özgürlük bunların nesine? Dişlerini sökmeli bunların, dişlerini... Ancak gevezelik etmeyi bilirler... Beyinsiz yaratıklar!.. Gösteririm onlara!.. Nerede bizim Bay Roston?.. Hâlâ ne arıyor?.. Asalak herif!.. hep onun işleri bunlar... İnsanı çıldırtıyor...</p>

  <p class="normal">Ağabey Gubarev:</p>

  <p class="normal">— Onun bir işe yaramayacağını söylemiştim ben size kardeşim, –dedi.– Asalaktan başka bir şey değil bu adam! Siz de eskinin hatırına... Bay Roston, Bay Roston!.. Nereye kayboldun?</p>

  <p class="normal">Küçük (ama sıfatça büyük) Gubarev seslendi:</p>

  <p class="normal">— Roston! Roston! Dorimedont Nikolayeviç, ağabey, güzelce bir seslensenize şuna...</p>

  <p class="normal">— Sesleniyorum işte, kardeşim Stepan Nikolayeviç... Bay Roston!</p>

  <p class="normal">Menzil binasının köşesinden telaşlı bir ses geldi:</p>

  <p class="normal">— İşte geldim, geldim, buradayım!</p>

  <p class="normal">Ve köşeden Bambayev göründü.</p>

  <p class="normal">Litvinov çok şaşırmıştı. Talihsiz heyecan düşkününün üzerinde kolları lime lime, sırmalı partal bir asker ceketi vardı. Yüz çizgileri değişmiş olmaktan çok çarpılmış, bozulmuştu. Ürkek, tedirgin bakışlarında kölece bir korku, aç bir boyun eğişin ifadesi vardı. Ama etli dudaklarının üzerine sarkan boyalı bıyığı hep aynıydı. Gubarev kardeşler taşlık merdiveninin başından hemen haşlamaya başladılar onu. Bambayev merdivenin altında, onların karşısında durmuş; çamur içinde, ezilip büzülerek, ürkek ürkek gülümseyerek iki kardeşi yumuşatmaya çalışıyordu. Şapkasını kıpkırmızı parmakları arasında mıncıklayarak, sağa sola küçük adımlar atarak atların hemen geleceğini mırıldanıyordu... Ama küçük kardeşin gözü sonunda Litvinov’a ilişinceye kadar kardeşler Bambayev’i haşlamayı sürdürmüşlerdi. Gubarev tanımış mıydı Litvinov’u yoksa bir yabancının yanında böyle bağırıp çağırdığı için utanmış mıydı bilinmez, birden topuklarının üzerinde bir ayı gibi dönüp, sakalını çiğneyerek menzil binasının kapısından içeri girmişti. Ağabey de o anda kesti söylenmeyi, kardeşinin arkasından o da gene bir ayı gibi dönüp binaya girdi. Besbelli büyük Gubarev hâlâ etkisini yitirmemişti yurdumuzda.</p>

  <p class="normal">Bambayev kardeşlerin arkasından gitmeye hazırlanıyordu ki... Litvinov adıyla seslendi ona. Bambayev durdu, dönüp arkasına baktı, Litvinov’u gördü, onu tanıyınca kollarını açıp ona doğru koştu. Ama arabanın yanına gelince yüzünü kapıya dayadı, hıçkıra hıçkıra ağlamaya başladı.</p>

  <p class="normal">Litvinov ona doğru eğildi, omzunu okşayarak yatıştırmaya çalıştı onu:</p>

  <p class="normal">— Yapma Bambayev, yapma...</p>

  <p class="normal">Ama Bambayev hıçkıra hıçkıra ağlamayı sürdürüyordu.</p>

  <p class="normal">— Gör bak... gör... ne duruma düştüm... –diye mırıldandı.</p>

  <p class="normal">İçeride gürledi Gubarev kardeşler:</p>

  <p class="normal">— Bambayev!</p>

  <p class="normal">Bambayev başını kaldırdı, aceleyle sildi gözyaşlarını.</p>

  <p class="normal">— Merhaba, dostum, merhaba ve hoşça kal!.. –dedi.– Görüyorsun ya, beni çağırıyorlar.</p>

  <p class="normal">— Peki ama nasıl düştün sen buraya? –diye sordu Litvinov.– Hem bütün bunların anlamı ne? Onların bir Fransız’dan söz ettiklerini sanmıştım...</p>

  <p class="normal">Bambayev parmağıyla menzil binasını göstererek,</p>

  <p class="normal">— Ben... –dedi,– onların yanında kâhyayım... Alay olsun diye bir Fransız adı taktılar bana. Ne yaparsın dostum! Açtım, sıfırı tüketmiştim... İster istemez katlanıyorsun... Gurur yapmanın zamanı değil!</p>

  <p class="normal">— Peki Gubarev uzun zamandır mı Rusya’da? Oradaki arkadaşlarından nasıl ayrıldı?</p>

  <p class="normal">— Ah dostum! Hepsi dağıldı artık... Durum değişti... Suhançikova’yı, Matryona Kuzminişna Suhançikova’yı düpedüz kovdu yanından. Kadıncağız üzüntüsünden Portekiz’e gitti...</p>

  <p class="normal">— Ne demek Portekiz’e? Ne saçmalık bu böyle?</p>

  <p class="normal">— Evet dostum, Portekiz’e gitti, iki Matryonacıyla birlikte...</p>

  <p class="normal">— Kiminle dedin?</p>

  <p class="normal">— İki Matryonacıyla: Adından dolayı onun partisinden olanlara Matryonacı diyorlar.</p>

  <p class="normal">— Matryona Kuzminişna’nın bir partisi mi var yani? Üyesi çok mu bari?</p>

  <p class="normal">— Onunla Portekiz’e giden iki kişi işte... Gubarev Rusya’ya döneli altı ay oluyor. Ötekilerin hepsini gözaltına aldılar ama ona dokunmadılar. Köyde ağabeyiyle birlikte kalıyor. Şimdi bir dinlesen onu...</p>

  <p class="normal">İçerden seslendiler:</p>

  <p class="normal">— Bambayev!</p>

  <p class="normal">— Bir dakika Stepan Nikolayeviç, şimdi geliyorum!.. Seni çok iyi gördüm dostum. Keyfin yerinde! Tanrıya şükürler olsun! Yolculuk ne tarafa? Hiç aklıma gelmezdi, düşünemezdim... Baden’i hatırlıyor musun? Ne günlerdi! Sahi Bindasov’u da hatırlıyor musun? Öldü biliyor musun? Vergi toplama işine girmişti, bir meyhanede kavga etmiş: Bilardo istekasıyla kafasını kırmışlar. Evet, evet, zor zamanlardan geçiyoruz! Hep aynı şeyi söylerim: Rusya’mız... Rusya’mızdan iyisi yoktur bizim! En azından şu iki kazı görüyorsun: Bütün Avrupa’yı arasan, böylesini bulamazsın. Gerçek Arzamas kazları!</p>

  <p class="normal">Bambayev bitmek tükenmek bilmez heyecan gereksinimini bu son cümlesiyle giderdikten sonra adının küfürlerle birlikte tekrar duyulmaya başladığı menzil binasına koştu.</p>

  <p class="normal">Litvinov aynı günün akşamı Tatyana’nın köyüne vardı. Eski nişanlısının küçük evi dereye bakan bir tepenin üzerinde, yeni düzenlenmiş bir bahçenin içindeydi. Ev de yeniydi. Uzaktan derenin karşısındaki tarlalardan bile görünüyordu. Litvinov evi dik çatısıyla, akşam güneşinde ışıl ışıl yanan küçük bir dizi penceresiyle iki versta öteden görmüştü. Son menzil istasyonundan bu yana gizli bir endişe vardı içinde. Ama şimdi düpedüz heyecanlanmaya başlamıştı. Tatlı ama hafiften de korkulu bir heyecandı duyduğu. “Nasıl karşılayacaklar beni?” diye geçiriyordu içinden. “Nasıl çıkacağım karşılarına?” Bir şeyle oyalanmış olmak için kır sakallı, ağırbaşlı arabacıyla konuşmaya başlamıştı. Oysa bu arabacı yirmi beş versta bile tutmayan yol için otuz verstalık ücret almıştı ondan. Şestov Çiftliği’nin sahibi iki bayanı tanıyıp tanımadığını sordu arabacıya.</p>

  <p class="normal">— Şestovları mı? Tanımaz olur muyum! Doğrusu hanımefendilerin ikisi de çok iyidir! Köylülerin sağlığıyla bile ilgilenirler. İnanın buna... Doktor gibidirler... Hastalanan köylüler hep onlara gelir. Gerçekten... Onlara koşarlar. Sözgelimi, biri hastalandı veya bir yerini kesti, başına bir şey geldi mi soluğu onların yanında alır. Hemen ilgilenirler onunla, bir merhem veya toz verirler ya da yarasını sararlar... Ama bu yaptıklarına karşılık bir şey istemezler. Teşekkür bile! “Kabul edemeyiz, para için yapmıyoruz biz bunu,” derler. Bir okul bile açtılar... Gerçi gereksiz bir şey ya şu okul denen şey...</p>

  <p class="normal">Arabacı bunları anlatırken Litvinov evden gözlerini ayırmıyordu... İşte beyaz giysili bir kadın balkona çıktı, bir süre ayakta durdu, sonra içeri girdi... Litvinov’un kalbi hop etmişti: “O muydu yoksa?” diye geçirdi içinden; arabacıya seslendi: “Çabuk! daha çabuk!” Arabacı kırbaçladı atları. Birkaç dakika sonra araba evin açık kapısının önündeydi... Taşlıkta Kapitolina Markovna ayaktaydı... Heyecan içinde, ellerini çırparak bağırıyordu: “Tanıdım, önce ben tanıdım! Bu gelen odur dedim! Odur!.. Ben tanıdım onu önce!”</p>

  <p class="normal">Litvinov kapıyı açmak için koşan Kazak çocuğu beklemeden atladı arabadan, koşup Kapitolina Markovna’yı aceleyle kucakladıktan sonra eve daldı, holü geçti, salona girdi... Tatyana utanır gibi karşısında ayakta durmuş, içten, tatlı, güzel gözleriyle ona bakıyordu. Biraz zayıflamıştı, ama yakışmıştı ona bu. Elini uzattı Litvinov’a ama Litvinov sıkmadı elini, önünde yere diz çöktü. Bunu hiç beklemiyordu Tatyana, ne söyleyeceğini, ne yapacağını bilemedi... Gözlerinden yaşlar boşaldı. Korkmuş ama yüzü sevinçle aydınlanmıştı da... Yalnızca, “Ne yapıyorsunuz Grigori Mihayloviç, ne yapıyorsunuz?” diye mırıldanıyordu... Litvinov’sa bu arada onun eteğinin ucunu öpüyor ve Baden’de onun önünde gene böyle diz çöktüğünü içi sızlayarak hatırlıyordu... O zaman da, şu anda da!..</p>

  <p class="normal">— Tatyana, Tatyana’cığım, –diyordu,– affettin mi beni Tatyana’cığım?</p>

  <p class="normal">Tatyana salona giren Kapitolina Markovna’ya döndü:</p>

  <p class="normal">— Teyzeciğim, teyzeciğim, ne oluyor böyle?</p>

  <p class="normal">İyi yürekli yaşlı kadın:</p>

  <p class="normal">— Engel olma ona kızım, –dedi,– bırak ne yaparsa yapsın, görüyorsun işte, özür diliyor senden...</p>

  <p class="ortayazi">***</p>

  <p class="normal">Öykümüzü bitirmenin zamanı geldi artık; eklenecek başka bir şey kalmadı. Daha sonra neler olduğunu okur kendi tahmin edecektir... Peki ya İrina?</p>

  <p class="normal">Otuz yaşında olmasına karşın hâlâ çok güzel İrina. Hâlâ onlarca genç ona âşık oluyor, belki daha çoğu da âşık olurdu, eğer... eğer...</p>

  <p class="normal">Sevgili okurlar, birlikte bir süreliğine Petersburg’a, kentin en güzel binalarından birine gitmeye ne dersiniz? Bakın: Önünüzde görkemli, ferah, gayet lüks döşenmiş demesek de (lüks kelimesi çok bayağı kalır zira) etkileyici bir salon var. Kölece bir ürperti hissetmediniz mi? Bilesiniz ki bir tapınağa, aşırı kibarlığın, sevgi dolu en yüce erdemlerin olduğu bir tapınağa, sözün kısası, göksel bir tapınağa girdiniz. Bilinmeyen, gerçekten bilinmeyen bir huzur sarıyor sizi. Kapılarda, pencerelerde kadife perdeler, yerde kalın, yumuşak bir halı... Her şey güzellik adına, her türlü kaba sesin, güçlü duygunun yumuşatılması adına buraya yerleştirilmiş gibi. Üzerleri özenle örtülü lambalar ölçülü duygular tattırıyor size; ağır havada nefis bir koku var; masadaki semaver bile gayet ölçülü, sakince fıslıyor. Petersburg sosyetesinin saygın kişilerinden olan evin hanımefendisi handiyse fısıldayarak, yanında ölümcül bir hasta yatıyormuş gibi alçak sesle konuşur hep. Yanında öteki bayanlar da ona öykündüklerinden fısıldayarak konuşurlar. Çay servisi yapan kız kardeşi ise yalnızca dudaklarını kıpırdatarak fısıldar, öyle ki hanımefendinin karşısında oturmakta olan, bu kibarlık tapınağına bir rastlantı sonucu düşmüş genç, onun ne dediğini bile anlayamaz. Oysa kız altıncı kez “Voulez-vous une tasse de thé?”<sup class="calibre3"><a href="../Text/kitap_split_184.html#footnote-426-154" id="footnote-426-154-backlink">154</a></sup> diye fısıldamaktadır kendisine. Her köşede genç, yakışıklı erkekler vardır. Aydınlık bakışlarında sakin, ölçülü bir lütuf beklentisinin parıltısı sezilir. Yüz ifadeleri sokulgan olsa da hayli uysal, sakindirler. Çok sayıda üstün hizmet nişanı usul usul ışıldamaktadır göğüslerinde. Konuşmalar da sakindir. Din, yurt sevgisi, F.N. Glinka’nın “Gizemli Damla” eseri, Doğuda görev, manastırlar, Beyaz Rusya’daki kardeşlerimiz üzerinedir konuşmalar... Üniformalı uşaklar yumuşak halıda sessizce gidip gelirler arada bir... İri baldırları sıkı ipek çoraplar içinde her adımda sessizce titreşir. Güçlü kaslarının saygılı titreşimi salonun görkemli genel güzelliğini, soyluluğunu, saygınlığını daha da artırır... Bir tapınaktır burası! Bir tapınak!</p>

  <p class="normal">Bayanlardan biri sorar,</p>

  <p class="normal">— Bayan Ratmirova’yı bugün gördünüz mü?</p>

  <p class="normal">Ev sahibesi pek havalı,</p>

  <p class="normal">— Bugün Lise’de karşılaştık, –diye karşılık verir.– Çok üzülüyorum onun için... Şeytanca bir zekâsı var... elle n’a pas la foi.<sup class="calibre3"><a href="../Text/kitap_split_185.html#footnote-426-155" id="footnote-426-155-backlink">155</a></sup></p>

  <p class="normal">Soruyu soran bayan,</p>

  <p class="normal">— Evet, evet, –diye tekrarlar.– Hatırlıyorum, Pyotr İvanoviç de aynı şeyi söylemişti, çok da haklıydı, qu’elle a... qu’elle a<sup class="calibre3"><a href="../Text/kitap_split_186.html#footnote-426-156" id="footnote-426-156-backlink">156</a></sup> şeytanca bir zekâ var.</p>

  <p class="normal">Ev sahibesinin sesi buhurdanlıktan çıkan duman gibi yükselir yavaşça:</p>

  <p class="normal">— Elle n’a pas la foi... C’est une âme egarée.<sup class="calibre3"><a href="../Text/kitap_split_187.html#footnote-426-157" id="footnote-426-157-backlink">157</a></sup> Şeytan zekâsı var onda.</p>

  <p class="normal">Kız kardeşi yalnızca dudaklarıyla fısıldar:</p>

  <p class="normal">— Evet, şeytan zekâsı...</p>

  <p class="normal">Her genç erkeğin İrina’ya âşık olmamasının nedeni budur işte... Korkuyorlar ondan... Onun “şeytan zekâsı”ndan korkuyorlar... Herkes aynı şeyi söylüyor onun için. Her söylenende olduğu gibi bunda da bir gerçeklik payı var. Hem yalnızca gençler değil ondan korkan; orta yaşlılar da, yüksek mevkilerde olanlar, hatta kadınlar bile korkuyor... Karşısındaki insanın zayıflığını, tuhaflığını sezinlemekte hiç kimse onun kadar usta değildir. İnsanları unutulmaz sözleriyle onun gibi acımasızca damgalamak yeteneği kimseye verilmemiştir... Üstelik bu sözcük o tatlı kokan, güzel ağızdan çıktığı için daha da acıtıcı, yakıcı olur. Ne var ki çok sayıda hayranı arasında seçilmiş, gözde bir kişi bile yoktur.</p>

  <p class="normal">İrina’nın kocası, Fransızların “onur yolu” dedikleri yolda hızla ilerlemekte; yalnız şişko general onun önüne geçti, hoşgörülü generalse gerilerde kaldı. İrina’nın olduğu her kentte ise dostumuz Sozont Potugin de bulunuyor. İrina’yı çok seyrek görebiliyor. İrina’nın onunla ilişkisini sürdürmesini gerektirecek özel bir neden kalmadı çünkü... Himayesine verilen küçük kız bir süre önce öldü.</p>

  <div class="calibre1" id="calibre_pb_31"></div>
</body>
</html>
