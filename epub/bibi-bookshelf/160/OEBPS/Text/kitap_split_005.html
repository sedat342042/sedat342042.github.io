<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>kitap.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">III</h1>

  <p class="normal">&nbsp;</p>

  <p class="normal">Litvinov ansızın ince bir ses duydu kulağının dibinde:</p>

  <p class="normal">— Vay! vay! vay! İşte buradaymış!</p>

  <p class="normal">Aynı anda tombul bir el omzunu okşamıştı. Litvinov başını kaldırıp bakınca, Moskovalı az sayıda dostlarından biri olan Bambayev’i gördü. Şişman, artık genç sayılamayacak, iyi ama boş bir insandı Bambayev. Yanakları ve burnu pelte gibi yumuşak, gür saçları karmakarışıktı. Rostislav Bambayev her zaman meteliksiz ve nedense her zaman pek heyecanlı, yüksek sesle, bağıra çağıra konuşarak ama amaçsız dolaşır dururdu ortalarda.</p>

  <p class="normal">Şiş gözlerini iri iri açıp boyalı, biçimsiz bıyığının altındaki şiş dudaklarını oynatarak,</p>

  <p class="normal">— Tesadüf diye ben buna derim işte! –dedi.– Ah şu Baden! Herkes hamamböcekleri gibi buraya üşüşür. Peki sen nasıl düştün buraya?</p>

  <p class="normal">Bambayev herkesle “senlibenli” konuşurdu.</p>

  <p class="normal">— Dört gün önce geldim.</p>

  <p class="normal">— Nereden?</p>

  <p class="normal">— Sana ne ki bundan?</p>

  <p class="normal">— Ne demek, sana ne?.. Aman neyse, baksana başka kimin burada olduğundan da haberin yoktur senin herhalde. Gubarev burada! Evet, ta kendisi! Duydun mu? Dün Heidelberg’den geldi. Yanılmıyorsam tanışıyorsun kendisiyle?</p>

  <p class="normal">— Adını duymuştum.</p>

  <p class="normal">— Hepsi o kadar mı? İnsaf yani! Hemen şimdi onun yanına götüreceğim seni. Böyle bir adamı tanımamak olur muymuş? Bu arada Voroşilov da... Bir dakika, herhalde onunla da tanışmıyorsun, değil mi? Sizi tanıştırmak benim için büyük onur olacak. İki bilim insanı! Hatta bir Anka kuşudur kendisi! Öpüşün bakayım!</p>

  <p class="normal">Bambayev böyle dedikten sonra yanındaki yakışıklı, diri yüzlü diri, pembe yanaklı, ama oldukça ciddi görünen genç adama döndü. Litvinov ayağa kalktı, ama elbette öpüşmedi “Anka kuşu”yla, hafifçe öne eğilerek karşılıklı selam verdiler; duruşundaki soğukluğa bakılacak olursa, bu beklenmedik tanışmadan pek hoşlanmamıştı “Anka kuşu”.</p>

  <p class="normal">Bambayev devam etti:</p>

  <p class="normal">— Anka kuşu dedim ve bu dediğimde ısrar ediyorum. Petersburg’da ... Kolordusu’na git, onur levhasına bak: En üstte kimin adı yazılıdır orada dersin? Semyon Yakovleviç Voroşilov’un! Ya Gubarev, Gubarev, kardeşlerim benim! Şimdi doğru ona koşmamız, koşmamız gerekiyor! Kesinlikle büyük saygı duyuyorum bu adama! Hem yalnız ben değilim ona büyük saygısı olan, herkesin büyük saygısı vardır ona.Şimdi öyle bir kitap yazıyor ki of... of... of!</p>

  <p class="normal">— Ne üzerine yazdığı kitap? –diye sordu Litvinov.</p>

  <p class="normal">— Her şey üzerine kardeşim, bilirsin işte Buckle’ınkiler gibi bir şey... Yalnızca ondan biraz derince, biraz daha derin... Onun bu kitabında her şey açıklanacak, aydınlanacak.</p>

  <p class="normal">— Okudun mu kitabı?</p>

  <p class="normal">— Hayır, okumadım. Ayrıca açıklanmaması gereken bir sır bu kitap. Ancak her şey beklenir Gubarev’den, her şey! Evet! –Bambayev derin derin iç geçirip kollarını kavuşturdu.– Rusya’mızda böyle zeki iki üç insan daha olsaydı, aman Tanrım, neler olurdu neler! Sana bir şey söyleyeyim mi Grigori Mihayloviç: Sen şu son zamanlarda genelde neyle ilgilenmiş olursan ol –aslında genelde neler yaptığını, hiç bilmiyorum ya–, neye inanıyor olursan ol –bak bunu da hiç bilmiyorum– Gubarev’de öğreneceğin, ders alacağın çok şey bulacaksın. Ne yazık ki çok az kalacak burada. Bu fırsattan yararlanmalıyız. Hadi gidelim... Hemen yanına gidelim!</p>

  <p class="normal">Yanlarından geçmekte olan şapkası mavi kurdeleli, pek şık giyimli, kızıl, kıvırcık saçlı bir züppe döndü ve saplı gözlüğünün ardından alayla gülümseyerek baktı Bambayev’e.</p>

  <p class="normal">Litvinov’un canı sıkılmaya başlamıştı.</p>

  <p class="normal">— Ne diye bağırıp duruyorsun? –dedi.– Av köpeğinin arkasından sesleniyorsun sanki... Hem daha yemek bile yemedim ben.</p>

  <p class="normal">— Olsun varsın! Hemen Weber’e gidiveririz... üçümüz birlikte... Harika olur! –Alçak sesle ekledi:– Benim hesabımı da ödeyecek kadar para var mı yanında?</p>

  <p class="normal">— Var olmasına var da... doğrusunu istersen, bilemiyorum...</p>

  <p class="normal">— Rica ederim, yeter ama artık; bana minnettar olacaksın, o da pek sevinecek... Ah Tanrım! –Kendi sözünü kesti Bambayev:– “Ernani”nin finalini oynayacaklar. Harika bir olay! O som... sommo Carlo...<sup class="calibre3"><a href="../Text/kitap_split_045.html#footnote-426-15" id="footnote-426-15-backlink">15</a></sup> Ben böyleyim işte! Hemen ağlamaya başlarım. Ee, Semyon Yakovleviç! Voroşilov! Gidiyoruz, değil mi?</p>

  <p class="normal">O ana kadar önceki düzgün, ağırbaşlı, biraz mağrur duruşunu sürdürerek olduğu yerde kıpırdamadan duran Voroşilov anlamlı bir biçimde bakışlarını önüne indirdi, kaşlarını çattı, dişlerinin arasından bir şeyler mırıldandı... ama itiraz etmedi. Litvinov bir an şöyle geçirdi içinden: “Neyse canım! Gidelim bakalım, nasıl olsa zamanım var”. Bambayev koluna girdi Litvinov’un, ama kahveye gitmeden önce başını eğerek, Jokey Kulübü’nün ünlü çiçekçisi İsabelle’e parmağıyla selam verdi: Kadından bir buket çiçek almayı düşünmüştü. Ama aristokratların çiçekçisi yerinden kıpırdamadı. Öyle ya, eldivensiz, kadife ceketi kirli, renkli kravat takmış, çizmeleri eski bir adamın (Paris’te bile hiç görmemişti böylesini) yanına ne diye gidecekti? Bunun üzerine Voroşilov parmağıyla işaret etti çiçekçiye. Çiçekçi kadın bu kez geldi. Voroşilov seçip küçük bir demet menekşe aldı sepetinden, bir gulden attı kadına. Cömertliğiyle şaşırtmak istemişti çiçekçiyi, ama kadın, dönüp uzaklaşan Voroşilov’un arkasından kaşını bile kaldırıp bakmamış, büzdüğü dudaklarını küçümser bir tavırla bükmüştü. Aslında Voroşilov’un kıyafeti son derece şık, hatta zarifti; ancak, Parisli kadının deneyimli gözü onun giyinişinden, tavrından, hatta yürüyüşündeki acemi asker havasından onda gerçek “şıklığın” olmadığını hemen fark etmişti.</p>

  <p class="normal">Bizim üç tanıdık Weber’de büyük salonda oturup yemeklerini ısmarladıktan sonra konuşmaya başladılar. Bambayev yüksek sesle, heyecanla bir süre Gubarev’in büyük öneminden söz ettikten sonra sustu ve gürültülü bir biçimde ağzını şapırdatarak yemeye, kadehleri peş peşe yuvarlamaya başladı. Voroşilov ise isteksizmiş gibi çok az yiyip içmiş, arada Litvinov’a ne tür çalışmalar yaptığını sormuş, kendi görüşlerini açıklamaya başlamıştı ama onun çalışmalarıyla değil, genelde çeşitli “sorunlarla” ilgili kişisel görüşlerini... Birden canlanmış, safkan bir at gibi hızlanmıştı. Yaman bir askeri okul son sınıf öğrencisinin mezuniyet sınavında yaptığı gibi, her heceyi, her harfi güçlü ve kötü bir biçimde vurgulayarak, ama elini kol hareketleriyle ahenksiz konuşuyordu. Kimse sözünü kesmediğinden, giderek daha konuşkan, daha heyecanlı oluyordu: Bir tez savunur ya da konferans verir gibiydi. Günün en popüler bilim adamlarından söz ediyor, her birinin doğum veya ölüm yılını, yeni çıkmış yazısının başlığını ekleyerek bilgiler, genelde hep isimler, isimler, isimler veriyordu. Bu isimler alev alev yanan gözlerinde yansıyan büyük bir hazla dökülüyordu ağzından. Voroşilov’un eskiyi bütünüyle küçümsediği, yalnızca kültürün kaymak tabakasına ve bilimin en uç noktasına değer verdiği belliydi. Pek yeri değilse bile, Zauerbengel diye bir yazarın Pensilvanya cezaevleri üzerine yazdığı kitaptan veya bir gün önce “Aziatik Jernal”da çıkan Veda’larla, Purana’larla ilgili (kuşkusuz İngilizce falan bilmiyordu, ama gene de tam böyle diyordu: “Jernal”) yazıdan söz etmek büyük haz, mutluluk veriyordu ona. Litvinov dinliyor, dinliyor ama onun uzmanlık alanının ne olduğunu bir türlü kestiremiyordu. Kâh Keltlerin tarihteki öneminden söz etmeye koyuluyor, kâh antik çağlara dalıp Aegina heykellerinden söz ediyor, Fidias’dan önce yaşamış heykeltıraş Onatas üzerine bir şeyler anlatıyor, ne var ki bu Onatas konuşması esnasında bir çeşit Jonathan’a dönüşerek tüm konuşmasına bir anda dini ve Amerikanvari bir hava veriyordu; sonra durup dururken ekonomi politiğe atlıyor, Bastiat’nın odun kafalı bir aptal ve “en az Adam Smith ile fizyokratlar kadar da kötü” olduğunu söylüyordu. Arkadan fısıldadı Bambayev: “Fizyokratlar dediği... Aristokratlar mı?..” Bu arada Voroşilov’un gayet kaba bir tavırla Macaulay’e demode, bilimden çok gerilerde kalmış bir yazar demesi üzerine Bambayev’in yüzünden bir şaşkınlık ifadesi geçmişti. Voroşilov, Gneist’e ve Riehl’e gelince, onlardan pek söz etmeye bile değmediğini söyleyerek omuz silkince Bambayev de omuz silkti.</p>

  <p class="normal">Litvinov, yeni tanıştığı Voroşilov’un sarı saçlarına, aydınlık gözlerine, bembeyaz dişlerine bakarak (en çok da bu kar beyazı iri dişlerle biçimsiz, iri eller şaşırtmıştı onu) şöyle geçiriyordu içinden: “Birdenbire, ortada herhangi bir neden yokken, hem de yabancı insanların önünde bir kahvede bütün bunları konuşmak... Üstelik bir kez olsun gülümsemeden... Her şeye karşın iyi, hoş bir insan olsa gerek, son derece de saf...” Bu arada nihayet yatışmıştı Voroşilov; çın çın öten ve genç bir horozunki gibi hırıltılı sesi yavaş yavaş kesilmişti... Tam o anda Bambayev şiirler okumaya başladı ve yine ağlamaklı oldu. Bu tavrıyla yan masada oturan bir İngiliz ailesinin ayıplamasına, bir sonraki masada mor peruklu bir yaşlı bebekle yemek yiyen iki Loretta’nın da kıkırdamasına mazhar oldu. Garson hesabı getirdi, üç arkadaş da bölüştü.</p>

  <p class="normal">Bambayev ağır ağır masadan kalkarken yüksek sesle,</p>

  <p class="normal">— Evet, –dedi.– Şimdi kahve içmeye, marş marş! –Kapıda durup kırmızı parmağıyla bir kadını Voroşilov’la Litvinov’a göstererek neredeyse heyecanla ekledi:– Şuna bakın, bizim Ruslardan olsa gerek. Nasıl ama?</p>

  <p class="normal">Litvinov “Evet, Rus olmalı,” diye geçirdi içinden. Bu arada yüzüne gene o dalgın ifadesini takınan Voroşilov zarif bir gülümsemeyle topuklarını hafifçe birbirine vurdu.</p>

  <p class="normal">Üç arkadaş beş dakika sonra, Stepan Nikolayeviç Gubarev’in kaldığı otelin merdivenlerini çıkıyordu... Aynı merdivenden çabuk adımlarla inmekte olan yüzü siyah tülle örtülü, ince yapılı, uzun boylu bir kadın Litvinov’u görünce birden durup döndü ve çarpılmış gibi şaşkınlıkla ona baktı. Yüzü birden kıpkırmızı kesilmiş, hemen ardından da sık dokulu tülün arkasında yine aynı hızla bembeyaz olmuştu. Ama Litvinov fark etmemişti onu, kadın bu kez daha çabuk inmeye başlamıştı geniş basamakları.</p>
</body>
</html>
