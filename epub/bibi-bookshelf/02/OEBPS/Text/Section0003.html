<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 5.000000pt; margin-top: 5.000000pt; }
</style>
</head>

<body>
  <h1 id="sigil_toc_id_5">altıncı tablet</h1>

  <p>Ey, sevincin sönmüş ateşini yeniden yakacak, umutları mutluluk, mutluluğu gerçek yapacak kişi.</p>

  <p>Biliyorum, güzel değil hikâyem.</p>

  <p>Biliyorum, karartıyor duydukların yüreğini.</p>

  <p>Bunun için bağışla beni.</p>

  <p>Ama Tanrılar daha iyi bir yazgı bağışlamadılar bana.</p>

  <p>Tanrılar Kadeş’le lanetledi beni, oysa ben Kadeş’i bilmezdim.</p>

  <p>Tanrılar Kadeş’le mühürledi ömrümü, oysa ben Kadeş’in adını bile duymamıştım.</p>

  <p>Tanrılar Kadeş’te aldı mutluluğu elimden, oysa ben Tanrılara karşı gelmemiştim.</p>

  <p>Tanrılar bana akıl verdi, ben kullandım.</p>

  <p>Tanrılar bana gönül verdi, ben kullandım.</p>

  <p>Tanrılar bana beden verdi, ben kullandım.</p>

  <p>Niye beni cezalandırdılar, ben anlamadım.</p>

  <p>Ben sadece Nuvanza’yı sevdim.</p>

  <p>Ben İnara ölsün istemedim.</p>

  <p>Ben Nuvanza katil olsun istemedim.</p>

  <p>Ben babam ağlasın istemedim.</p>

  <p>Ben İnara’nın babası Zuvappiş ağlasın istemedim.</p>

  <p>Ben Nuvanza’nın karısı Manni ağlasın istemedim.</p>

  <p>Ben Nuvanza’nın oğlu Zitiş ailesinden ayrı kalsın istemedim.</p>

  <p>Ben sadece Nuvanza’yı sevdim.</p>

  <p>Ama Tanrılar beni cezalandırdılar.</p>

  <p>Ve ben günlerce taşa kestim.</p>

  <p>Ve ben günlerce yemedim, içmedim, görmedim, dokunmadım, kımıldamadım, sadece dinledim.</p>

  <p>Her akşam eve dönen babamdan Nuvanza’nın, hayatta sevdiğim tek adamın başına gelenleri dinledim.</p>

  <p>Nuvanza kendi askerlerine teslim olunca, Nuvanza’nın İnara’yı öldürdüğü duyulunca, yer yerinden oynamıştı Hattuşa’da.</p>

  <p>Zavallı İnara’nın babası, Panku Meclisi’nin önemli adamı, yazman Zuvappiş, oğlunun ölüm haberini alınca, inanamamış kulaklarına.</p>

  <p>Kötü bir şaka sanmış bunu.</p>

  <p>Ama İnara’nın kanlı cesedi evinin önüne gelince, yaşlı elleri oğlunun genç kanına değince, anlamış felaketin bu kez kendi kapısını çaldığını.</p>

  <p>Sarılıp ağlamış oğluna, karısıyla birlikte uzun uzun.</p>

  <p>Sonra bırakmış oğlunun henüz soğumamış bedenini.</p>

  <p>Doğrulmuş ve demiş ki:</p>

  <p>Adalet istiyorum.</p>

  <p>Demiş ki:</p>

  <p>Kanıma kan istiyorum.</p>

  <p>Demiş ki:</p>

  <p>Canıma can istiyorum.</p>

  <p>Demiş ki:</p>

  <p>Kral bu cinayeti görsün.</p>

  <p>Demiş ki:</p>

  <p>Panku Meclisi toplansın.</p>

  <p>Demiş ki:</p>

  <p>Katil cezalandırılsın.</p>

  <p>Kral Muvatalli de Hattuşalılar gibi, şaşkınmış, üzgünmüş, perişanmış.</p>

  <p>iki dost, iki önemli adam arasında öylece kalmış.</p>

  <p>Bir yanda en güvendiği komutam Nuvanza ki, onu kaybederse hem dış düşmanlara karşı, hem öz kardeşi Hattuşili’ye karşı zayıf düşecek.</p>

  <p>Öte yanda Panku Meclisi’nin güçlü adamı, yazman Zuvappiş ki, onu kaybederse saygınlığı zedelenecek.</p>

  <p>Kral Muvatalli bir gün beklemiş.</p>

  <p>Kral Muvatalli iki gün beklemiş.</p>

  <p>Kral Muvatalli üç gün beklemiş.</p>

  <p>Kral Muvatalli, talihsiz İnara’nın genç bedeni yakılana kadar beklemiş.</p>

  <p>Beklemiş ki Zuvappiş’in acısı dinsin.</p>

  <p>Beklemiş ki Zuvappiş’in yüreğini kabartan fırtına geçsin.</p>

  <p>Ama evlat acısı geçer mi?</p>

  <p>Genç İnara’nın bedeni yanarken kutsal odunların üzerinde, İnara’nın bedeni ateş olup Tanrıların gücüne güç katarken, İnara’nın dumanı Tanrıların sisine bürünürken, Zuvappiş çıkmış Kral Muvatalli’nin huzuruna.</p>

  <p>Demiş ki:</p>

  <p>Adalet istiyorum.</p>

  <p>Demiş ki:</p>

  <p>Kanıma kan istiyorum.</p>

  <p>Demiş ki:</p>

  <p>Canıma can istiyorum.</p>

  <p>Demiş ki:</p>

  <p>Kral bu cinayeti görsün.</p>

  <p>Demiş ki:</p>

  <p>Panku Meclisi toplansın.</p>

  <p>Demiş ki:</p>

  <p>Katil cezalandırılsın.</p>

  <p>Muvatalli bilgece sözlerle yatıştırmaya çalışmış, yaşlı adamın deli bir boğa gibi öfkeli yüreğini.</p>

  <p>Muvattali sarmaya çalışmış, yaşlı adamın yaralı bir aslan gibi kanayan yüreğini.</p>

  <p>Muvattalli yumuşatmaya çalışmış, yaşlı adamın aç bir kartal gibi acımasız yüreğini.</p>

  <p>Ama Zuvappiş vazgeçmemiş.</p>

  <p>Demiş ki:</p>

  <p>Kanıma kan istiyorum. Canıma can.</p>

  <p>Muvatalli demiş ki:</p>

  <p>Tamam. Panku Meclisi toplansın yarın.</p>

  <p>Tamam. Panku Meclisi yarın versin bu suçun cezasını.</p>

  <p>Muvatalli bunları demiş, ama Nuvanza’yı kendi yazgısına teslim etmemiş.</p>

  <p>Konuşmuş tek tek Panku Meclisi’nin soylu üyeleriyle.</p>

  <p>Olayı anlatmış onlara tek tek.</p>

  <p>Demiş ki:</p>

  <p>Nuvanza’yı bilirsiniz.</p>

  <p>Demiş ki:</p>

  <p>Nuvanza bu ülke için çok şey yaptı.</p>

  <p>Demiş ki:</p>

  <p>Nuvanza katil değil.</p>

  <p>Demiş ki:</p>

  <p>Tanıkları dinledim. İnara sürüklemiş onu kavgaya.</p>

  <p>Demiş ki:</p>

  <p>Siz de dinleyin tanıkları.</p>

  <p>Demiş ki:</p>

  <p>Bir can gitti, gitmesin biri daha.</p>

  <p>Ertesi gün Panku Meclisi’nin soyluları açıklamış kararı.</p>

  <p>Soylular kararda demişler ki; İnara’yı Nuvanza öldürdü, doğrudur.</p>

  <p>İnara’yı Nuvanza kılıcıyla öldürdü, doğrudur.</p>

  <p>Ama İnara başlattı kavgayı. Tanıklar görmüş bunu.</p>

  <p>Tanıklar bize söylediler bunu. Biz bunu öğrendik.</p>

  <p>İnara başlatmış kavgayı.</p>

  <p>Ama İnara öldü.</p>

  <p>Onu Nuvanza öldürdü. Tanıklar söyledi bunu da bize.</p>

  <p>Biz bunun için şöyle karar verdik:</p>

  <p>Nuvanza suçludur, İnara’yı öldürdüğü için.</p>

  <p>Ama Inara çaresiz bırakmıştır onu.</p>

  <p>Bu yüzden Nuvanza ölümü hak etmiyor.</p>

  <p>Ama bir can borcu varİInara’nın ailesine.</p>

  <p>Bu yüzden Nuvanza öz oğlu Zitiş’i verecek Zuvappiş’e.</p>

  <p>Ve Zuvappiş hiç kin duymayacak Nuvanza’ya.</p>

  <p>Eğer Zuvappiş kin duyarsa, Meclis yeniden toplanacak.</p>

  <p>Ama Nuvanza, kan borcunu ödemezse, eğer Nuvanza oğlu Zitiş’i, borçlu olduğu Zuvappiş’e vermezse, kendi canını verecek oğlunun yerine.</p>

  <p>Babam bu haberi getirince benim çözüldü bedenim.</p>

  <p>Konuşmayı unutan ağzımdan bir çığlık yükseldi, gözlerimden kanlı yaşlar boşandı.</p>

  <p>Düştüm bir taş gibi evimizin taştan zeminine.</p>

  <p>Aynı anda bir çığlık daha yükseldi, bir kadının daha gözlerinden kanlı yaşlar boşandı.</p>

  <p>Aynı anda bir kadın daha düştü taş gibi evinin taştan zeminine.</p>

  <p>O Nuvanza’mn karısı, Zitiş’in anası Manni’ydi.</p>

  <p>Günahsız Manni, olanlardan habersiz Manni, zavallı Manni.</p>

  <p>Kurban Zitiş’in anası, kurban Manni.</p>

  <p>Duyunca Panku Meclisi’nin kararını, inanamadı duyduklarına.</p>

  <p>Suçsuzdu onun inancına göre kocası Nuvanza.</p>

  <p>Cahil bir çocuktu İnara ve biraz da deli.</p>

  <p>Hiç yoktan önüne çıkmıştı Nuvanza’nın. Öldürtmüştü kendini.</p>

  <p>Manni duyunca Panku Meclisi’nin kararını, yıkıldı taş gibi, evinin taştan zeminine.</p>

  <p>Ve kendine gelmesi için su serptiler yüzüne.</p>

  <p>Manni kendine gelince, hemen çıktı Kraliçe’nin huzuruna.</p>

  <p>Dedi ki:</p>

  <p>Benim kocam suçsuz.</p>

  <p>Dedi ki:</p>

  <p>Benim kocam kötülük bilmez.</p>

  <p>Dedi ki:</p>

  <p>Benim kocamı siz tanırsınız. Benim kocam bir kahraman.</p>

  <p>Dedi ki:</p>

  <p>Bu karar çok ağır.</p>

  <p>Dedi ki:</p>

  <p>Bu karar insafsızca.</p>

  <p>Dedi ki:</p>

  <p>Almayın çocuğumu elimden.</p>

  <p>Kraliçe biliyordu durumu.</p>

  <p>Muvatalli anlatmıştı Kraliçe’ye siyasetin neyi istediğini.</p>

  <p>Kraliçe dedi ki:</p>

  <p>Nuvanza’yı biliriz. Kötülük nedir bilmez.</p>

  <p>Dedi ki:</p>

  <p>Nuvanza’yı biliriz. Nuvanza bir kahraman.</p>

  <p>Dedi ki:</p>

  <p>Ama genç bir adam öldü. Soylu Zuvappiş’in oğlu İnara.</p>

  <p>Dedi ki:</p>

  <p>Bir at değil, bir koyun değil, bir dana değil. Bir insan öldü. Soylu Zuvappiş’in oğlu İnara. Dedi ki: Karar insafsız değil. Karar adil. Dedi ki:</p>

  <p>Üzülme. Gençsin, bir çocuğun daha olur. Bunun üzerine Manni baktı Kraliçe’ye. Bunun üzerine Manni anladı bu kararın değişmeyeceğini. Bunun üzerine Manni içine akıtmaya başladı yaşlarını. Bunun üzerine Manni çıktı saraydan. Bunun üzerine Manni döndü evine. Sarıldı gün ortasında, olanlardan habersiz derin bir uykunun içindeki oğluna. Uyandırmaya kıyamadan sarıldı oğluna. Uyandırmaya kıyamadan kokladı oğlunu. Uyandırmaya kıyamadan öptü oğlunu. Ve sonra Nuvanza geldi eve. Zitiş’e sarılmış Manni’yi görünce kabardı yüreği.</p>

  <p>Ve Nuvanza dedi ki karısına:</p>

  <p>Ben canımı vereyim. Vermeyelim Zitiş’i onlara.</p>

  <p>Ve Nuvanza dedi ki karısına:</p>

  <p>Zitiş’in bir suçu yok.</p>

  <p>Ve Nuvanza dedi ki karısına:</p>

  <p>Senin bir suçun yok. Ben öldürdüm İnara’yı.</p>

  <p>Ben ödemeliyim döktüğüm kanın bedelini.</p>

  <p>Manni baktı Nuvanza’ya. Dedi ki:</p>

  <p>Neden?</p>

  <p>Dedi ki:</p>

  <p>Söyle bana. Neden düşman oldu sana İnara?</p>

  <p>Nuvanza dedi ki:</p>

  <p>Bilmiyorum.</p>

  <p>Nuvanza dedi ki:</p>

  <p>Biri kışkırtmış olmalı.</p>

  <p>Dedi ki:</p>

  <p>Belki şaraptan. Belki biradan. Hava da sıcaktı.</p>

  <p>Yanlış anladı belki beni. Bilmiyorum, neden.</p>

  <p>Nuvanza korudu beni.</p>

  <p>Nuvanza korudu benim kahrolası adımı.</p>

  <p>Nuvanza söylemedi Manni’ye benim adımı.</p>

  <p>Nuvanza söylemedi kimseye, benim ölümlere neden olan adımı.</p>

  <p>Manni baktı kocasına.</p>

  <p>Manni kocasını tanıyordu.</p>

  <p>Manni kocasına inanmadı.</p>

  <p>Ama başka bir şey sormadı.</p>

  <p>Ertesi gün alıp götürdüler Zitiş’i.</p>

  <p>Bir çığlık yükseldi Manni’nin evinden.</p>

  <p>Bir çığlık asılı kaldı Nuvanza’nın evinin üzerinde kara bir duman gibi.</p>

  <p>Manni oğluyla birlikte gönderdi aklını.</p>

  <p>Manni oğluyla birlikte gönderdi yüreğini.</p>

  <p>Manni oğluyla birlikte gönderdi sevincini.</p>

  <p>Manni oğluyla birlikte gönderdi umudunu.</p>

  <p>Manni oğluyla birlikte gönderdi ne bekliyorsa hayattan.</p>

  <p>Ve Manni o kadar çok şey gönderdi ki oğluyla birlikte, geriye ölümden başka bir şey kalmadı.</p>

  <p>Ve Manni verdi canını, Hattuşa’ya can veren nehre.</p>

  <p>Nuvanza, karısının ölüsünü nehirde bulunca, nehrin kızıl suları Manni’nin tatlı canını alınca, Nuvanza çıldırdı.</p>

  <p>Nuvanza başkaldırdı Tanrılara.</p>

  <p>Ne tapınaklara girdi, ne adak sundu, ne de yalvardı.</p>

  <p>Yaralı bir arslan gibi ölümü arar oldu.</p>

  <p>Muvatalli yeni bir belaya meydan vermemek için Nuvanza’yı yolladı Hattuşa’dan.</p>

  <p>Yolladı onu ayaklanan bir Kaşga Beyi’nin üstüne.</p>

  <p>Nuvanza severek kabul etti bu görevi.</p>

  <p>Ölüme yakın olmak artık onun en büyük sevinciydi.</p>

  <p>Ben Hattuşa’da kaldım.</p>

  <p>Aklım Nuvanza’yla birlikte yürüdü Kaşga Beyi’nin üzerine.</p>

  <p>Ben Hattuşa’da kaldım.</p>

  <p>Yüreğim Nuvanza’yla birlikte arar oldu ölümü.</p>

  <p>Ben Hattuşa’da kaldım.</p>

  <p>Ruhum Nuvanza’yla birlikte atıldı, Kaşga savaşçılarının üzerine.</p>

  <p>Ve çok geçmeden karşılaştı Nuvanza, Ölüm Tannsı’nın soğuk yüzüyle.</p>

  <p>Ve Nuvanza karşılaşmadan Ölüm Tanrısı’yla, ben gördüm bunu rüyamda.</p>

  <p>Beyaz bir ata binmişti Nuvanza. Beyaz bir giysi vardı ü|erinde. Beyaz bir kalkanla koruyordu kendini. Beyaz bir kabzası vardı elindeki baltanın. Bir savaşçı çıktı karşısına. Siyah bir ata binmişti. Siyah bir giysi vardı üzerinde, Siyah bir kalkanla koruyordu kendini. Ve siyahtı kılıcının kabzası. Nuvanza, siyahlı adamı görünce, ölmüş karısıyla karşılaşmış gibi gülümsedi. Günlerdir görmediği oğlunu görmüş gibi istekle atıldı, siyah kabzalı kılıcın önüne. Siyah giysili savaşçının kılıcı yardı rüzgârı. Siyah giysili savaşçının kılıcı, indi Nuvanza’nın beyaz kalkanın üstüne. Nuvanza sendeledi, bir boğa tarafından boynuzlanan adam nasıl sendelerse. Nuvanza güçlükle durdu güçlü atının üzerinde.</p>

  <p>Siyahlı adam bir tay gibi çevikti. Yeniden savurdu kalıcını.</p>

  <p>Nuvanza hazırlıksızdı bu kez.</p>

  <p>Kalkanını kaldıramadı bu kez.</p>

  <p>Kılıç Nuvanza’nın başına inecekti bu kez.</p>

  <p>Ama Manni göründü birden. Beyaz bir bulutun içinde.</p>

  <p>Manni belirdi birden beyaz tüller içinde.</p>

  <p>Manni belirdi birden, dudaklarında oğlunu yitirmeden önceki gülümsemesiyle.</p>

  <p>Manni’nin bulutu girdi kılıçla Nuvanza’nın arasına.</p>

  <p>Ve Manni’nin bulutu korudu Nuvanza’yı.</p>

  <p>Ve ben çığlık atarak uyandım.</p>

  <p>Ve Nuvanza’ya bir şey oldu, ben anladım.</p>

  <p>Ve o geceden sonra ben, Nuvanza’dan gelecek haberleri bekledim.</p>

  <p>Ve o geceden sonra ben uykuyu yitirdim.</p>

  <p>Ve o geceden sonra ben düş yerine, Nuvanza’dan gelecek haberi sayıkladım.</p>

  <p>Haberi yerine kendi geldi Nuvanza’nın.</p>

  <p>Yaralı, neredeyse ölüme yakın.</p>

  <p>Ve büyücüler ve hekimler toplandı başına büyük kumandanın.</p>

  <p>Ve evinde kim varsa, hizmetçileri, köleleri toplandılar başına.</p>

  <p>Ve ben evimde kalamadım artık.</p>

  <p>Ve ben gündüzleri gidip Nuvanza’nın evine, onun başında bekledim.</p>

  <p>Ve ben, sen neden geldin diyenlere dedim ki:</p>

  <p>Nuvanza babamın arkadaşıdır. Nuvanza bizim yakınmazdır.</p>

  <p>Dedim ki:</p>

  <p>Nuvanza yalnızdır. Nuvanza’nın bir yakım yoktur.</p>

  <p>Dedim ki:</p>

  <p>Nuvanza bizim yakınmazdır.</p>

  <p>Böylece kaldım ben Nuvanza’nın kederli evinde.</p>

  <p>Böylece kaldım ben, kendi elimle ocağını söndürdüğüm evin dört duvarı altında.</p>

  <p>Böylece bekledim başında Nuvanza’nın.</p>

  <p>Nuvanza ölmesin diye… Nuvanza ölürse, onunla birlikte ben de öleyim diye.</p>

  <p>Ama şükür Nuvanza ölmedi.</p>

  <p>Şükür açtı Nuvanza gözlerini.</p>

  <p>O gözlerini açtığında ilk beni gördü.</p>

  <p>Gözlerinde yorgunluk vardı.</p>

  <p>Gözlerinde derin bir keder.</p>

  <p>Gözlerinde bilmediğim bir karanlık vardı.</p>

  <p>Gözleri görünce, hemen tanıdı beni.</p>

  <p>Dedi ki:</p>

  <p>Ninatta.</p>

  <p>Dedi ki:</p>

  <p>Tatlı Ninatta.</p>

  <p>Dedi ki:</p>

  <p>Cesur Ninatta. Rüyamda hep seni gördüm.</p>

  <p>Rüyamda hep seninle Manni’yi gördüm.</p>

  <p>Manni’nin yanında hep Zitiş vardı. Sen yalnızdın.</p>

  <p>Sen sadece bana bakıyordun.</p>

  <p>Dedi ki:</p>

  <p>Ninatta, karanlığın içinde bir güneş gibi ışıldıyordu yüzün.</p>

  <p>Manni elini tutmuştu senin. Manni elimi tutmuştu benim.</p>

  <p>Manni kederli bir şarkı mırıldanıyordu.</p>

  <p>Manni yazgısını mırıldanıyordu kendi kendine.</p>

  <p>Ninatta sen susuyordun.</p>

  <p>Ninatta ben de susuyordum.</p>

  <p>Suskunluğumuz Kutsal Dağ’dan daha ağırdı.</p>

  <p>Suskunluğumuz zalim Tanrıların vereceği cezadan daha ağırdı.</p>

  <p>Ninatta, sen ne yaptın bana?</p>

  <p>Ninatta, ben ne yaptım sana?</p>

  <p>Ninatta biz ne yaptık karımla, oğluma?</p>

  <p>Nuvanza böyle deyince, gözyaşlarım tutamadı kendini.</p>

  <p>Nuvanza böyle deyince, utanç kapkara bir kan gibi yürüdü yüzüme.</p>

  <p>Nuvanza böyle deyince, suçunu bilen bir köle gibi küçüldüm kendi bedenimin içinde.</p>

  <p>Nuvanza böyle deyince, kaçmak için kendi utancımdan, kaçtım Nuvanza’nın evini saran duvarlardan.</p>

  <p>Ama kurtuluş yoktu bundan.</p>

  <p>Utanç her yerdeydi. Utanç her yerde benimleydi.</p>

  <p>Ben günlerce Nuvanza’nın evine gidince, anlamıştı insanlar İnara’nın neden öldüğünü Anlamıştı insanlar Zitiş’in neden verildiğini İnara’nın ailesine.</p>

  <p>Anlamıştı insanlar, Manni’nin neden kendini nehre attığını.</p>

  <p>Anlamıştı insanlar Ninatta’nın bir günahkâr olduğunu.</p>

  <h1 id="calibre_pb_2">yedinci tablet</h1>

  <p>Ey, beni pençesinde inleten bu laneti kaldırmak için yılların ötesinden gelen kişi. Ey, benim kötü kaderim için ağlayan kişi. Hattuşa’da herkes düşman olmuştu bana. Bir tek babam soylu Maruvaş inanmadı, Hattuşa’yı basan sel suları gibi evlere sızan söylentilere. Sordu bana: Doğru mu duyduklarım? Sordu bana:</p>

  <p>Sen Nuvanza’yı sevdin mi? Sordu bana:</p>

  <p>Bu yüzden ölmüş İnara. bu yüzden ölmüş Manni. Bu yüzden sönmüş ocağı Nuvanza’nın. Ben söyledim babama. Evet, ben Nuvanza’yı sevdim. Ben söyledim babama. evet, bu yüzden öldü Inara. Evet, bu yüzden söndü ocağı Nuvanza’nın. Ben söyledim babama. Ama ben böyle olsun istemedim. Ben Inara ölsün istemedim. Ben Nuvanza katil olsun istemedim. Ben Zitiş, Manni’den koparılsın istemedim. Ben Manni huzuru nehrin kızıl sularında bulsun istemedim. Ben Nuvanza’nın ocağı sönsün istemedim. Ben sadece Nuvanza’yı sevdim.</p>

  <p>Babam Soylu Maruvaş bunları duyunca gözyaşları döküldü, solgun yanaklarına.</p>

  <p>Babam Maruvaş bunları duyunca sarıldı bana. Babam Maruvaş anladı beni.</p>

  <p>Ve ben anladım Maruvaş babam olduğu için şanslı olduğumu.</p>

  <p>Dedi ki:</p>

  <p>Artık her taraf bataklık.</p>

  <p>Dedi ki:</p>

  <p>Artık sen bataklık yoluna düşmüş bir ceylansın.</p>

  <p>Dedi ki:</p>

  <p>Dikkat etmen gerek artık.</p>

  <p>Dedi ki:</p>

  <p>İnsanlar kötü. Senin mutsuzluğun, eğlencedir onlara. Dedi ki: İnsanlar kötü. Ninatta’nın kara yazgısı, eğlencedir onlara.</p>

  <p>Bu yüzden uzak dur Nuvanza’dan. Bırak artık onu.</p>

  <p>Kopar at içinden, bir köle nasıl koparırsa tarladaki ayrık otunu.</p>

  <p>Ben dedim ki:</p>

  <p>Ey benim soylu babam.</p>

  <p>Kralın verdiği unvanla değil, aklıyla, yüreğiyle soylu babam.</p>

  <p>Bilirsin yalan söyleyemem sana. Ben unutamam Nuvanza’yı.</p>

  <p>Ama uzak kal dersen, denerim.</p>

  <p>Ama bunu yaparım diyemem.</p>

  <p>Çünkü denedim, yapamadım.</p>

  <p>Sen istersen yine denerim, yapar mıyım bilemem.</p>

  <p>Ben böyle deyince, kederi daha da derinleşti babamın.</p>

  <p>Ama artık başka söz demedi.</p>

  <p>O demedi ama bizim üzerimize söylenmiş sözler, büyüdü, fırtına oldu, sarayın üstünde patladı.</p>

  <p>Kral Muvatalli zor durumdaydı.</p>

  <p>Nuvanza herkesin ağzındaydı.</p>

  <p>Eğer Nuvanza değil de başka biri olsaydı konuşulan, Muvatalli hiç acımadan çözerdi sorunu.</p>

  <p>Ama Muvatalli, Nuvanza’dan vazgeçemezdi.</p>

  <p>Nuvanza sadece bir kumandan değildi.</p>

  <p>Nuvanza sadık bir dosttu.</p>

  <p>Nuvanza krallığın mührü altındaki krallıkları biliyordu.</p>

  <p>Nuvanza kralların hangisi yiğit, hangisi korkak, hangisi sadık, hangisi hain, hangisi iyi, hangisi kötü, hangisi aptal, hangisi akıllı biliyordu.</p>

  <p>Krallarla savaşmıştı, krallarla konuşmuştu, krallarla barış anlaşmaları yapmıştı, krallarla yemek yemişti, krallarla şarap içmişti.</p>

  <p>Muvatalli, Nuvanza’dan vazgeçemezdi.</p>

  <p>Çünkü, bizim dedikodumuz Hattuşa’nın gökyüzünde kara bir bulut gibi gezerken, aşağıda Ramses adında bir başka kara bulut yürüyordu Hatti ülkesine.</p>

  <p>Ramses, Hatti şehirlerinden birine zafer kayası oydurtmuştu.</p>

  <p>Bu ülke benimdir yazdırmıştı.</p>

  <p>Bu ülke, Mısır’ındır yazdırmıştı.</p>

  <p>Ramses uyumuş bir laneti uyandırmak istiyordu.</p>

  <p>Ramses eski bir yarayı yeniden açmak istiyordu.</p>

  <p>Ramses kötü bir masalı yeniden anlatmak istiyordu.</p>

  <p>Masal lanetliydi, kanlıydı, eskiydi. Çok eskiydi.</p>

  <p>Tanrı Kral Şuppiluliuma’nın günleri kadar eskiydi.</p>

  <p>Şimdi Tanrı olan Kral Şuppiluliuma Hatti ülkesini genişletti. Yalçın dağları, verimli ovalan, yeşil ırmakları, mavi gölleri, sarayları, tapınakları, tapınakların Tanrılarını Hatti’ye kattı. Hatti ülkesi büyük ülke oldu. Kral Şuppiluliuma Büyük Kral oldu.</p>

  <p>Kral Şuppiluliuma büyürten Mısır küçülüyordu. Mısır’da krallar birbirini öldürüyordu. Mısır’da genç bir adam, Tutenkamon kral olmuştu. Ama Mısır’da krallar çok yaşamıyordu. Tutenkamon da çok yaşamadı.</p>

  <p>Tutenkamon’un karısı, üvey kız kardeşi Ankesenamon’du. Tutenkamon ölünce, güzel gözlü Ankesenamon korktu. Çünkü Başrahip Eje, kral olmak istiyordu. Kral olmak için, Ankesenamon’la evlenmek istiyordu. Kraliçe Ankesenamon bunu biliyordu. Ankesenamon, Rahip Eje’yle evlenmek istemiyordu. Ama Rahip Eje ısrarlıydı. Rahip Eje güçlüydü.</p>

  <p>Mısır ülkesinde Rahip Eje’ye karşı çıkacak kimse yoktu. Kraliçe Ankesenamon bunu da biliyordu. Bunu bildiği için Kral Şuppiluliuma’ya mektup yazdı. Dedi ki: Ey, Hatti ülkesinin güçlü Kralı.</p>

  <p>Ey, adı benim ülkemde bile saygı uyandıran büyük adam.</p>

  <p>Benim kocam öldü.</p>

  <p>Benim oğlum yok.</p>

  <p>Ama sende oğul çokmuş.</p>

  <p>Neden bana oğullarından birisini vermiyorsun.</p>

  <p>Eğer sen oğullarından birini bana verirsen, Ben onu kendime koca yapacağım.</p>

  <p>Büyük Kral Şuppiluliuma mektubu okudu.</p>

  <p>Mektubu okudu ve aklı karıştı.</p>

  <p>Ankesenamon’un sözlerine inanamadı.</p>

  <p>Kral Şuppiluliuma Hatti’nin büyüklerini topladı.</p>

  <p>Mektubu onlara da okudu.</p>

  <p>Hatti’nin büyüklerinin de aklı karıştı.</p>

  <p>Ve Kral Şuppiluliuma Mısır’a bir elçi yolladı.</p>

  <p>Elçi güvendiği bir adamdı.</p>

  <p>Elçinin adı Hattuşa-ziti’ydi.</p>

  <p>Hattuşa-ziti’nin yolculuğu günlerce sürdü.</p>

  <p>Hattuşa-ziti günlerce Mısır’da kaldı.</p>

  <p>Hattuşa-ziti günler sonra döndü Mısır’dan.</p>

  <p>Yanında Kraliçe Ankesenamon’un ikinci mektubu vardı.</p>

  <p>Kraliçe Ankesenamon şöyle diyordu:</p>

  <p>Ey Hitit ülkesinin güçlü Kralı.</p>

  <p>Ey adı benim ülkemde bile saygı uyandıran büyük adam.</p>

  <p>Niçin bana inanmıyorsun?</p>

  <p>Niçin alay ettiğimi sanıyorsun?</p>

  <p>Ben başkasına değil yalnızca sana yazdım.</p>

  <p>Birçok oğlun olduğu söyleniyor.</p>

  <p>Oğullarından birini bana verirsen O, hem bana koca, hem de Mısır’a kral olacak.</p>

  <p>Büyük Kral Şuppiluliuma inandı Ankesemon’un sözlerine.</p>

  <p>İnandı bu çaresiz kraliçenin yürekten gelen davetine.</p>

  <p>Ve oğlu Zannanza’yı bir askeri birlikle yolladı Mısır’a.</p>

  <p>Ama Zannanza hiçbir zaman ulaşmadı Mısır’a.</p>

  <p>Saray entrikalarının uzmanı Başrahip Eje, Ankesenamon’la evlenmek için gün sayan Eje, Kral olmak için yanıp tutuşan Eje, Mısır ordusunu sürdü Hitit birliğinin üzerine.</p>

  <p>Ve acımasızca öldürdü Prens Zannanza’yı.</p>

  <p>Prens Zannanza’yı ve arkadaşlarını.</p>

  <p>Kral Şuppiluliuma olayı öğrenince bir boğa gibi köpürdü.</p>

  <p>Yaralı bir aslan gibi kükredi.</p>

  <p>intikam yeminleri etti Tanrılara.</p>

  <p>İntikamı için yardım etsinler diye kurban sundu Tanrılara.</p>

  <p>Ama Tanrıların niyeti başkaydı.</p>

  <p>Tanrılar Hatti ülkesini cezalandırmaya hazırlanıyorlardı.</p>

  <p>Ve bu ceza suyla geldi, toprakla geldi, rüzgârla geldi.</p>

  <p>Çocuk, genç, yaşlı demeden Hatti insanlarını kırdı geçirdi.</p>

  <p>Salgın aylarca sürdü. Ölümler aylarca sürdü.</p>

  <p>Evlerden yükselen feryatlar aylarca sürdü.</p>

  <p>Bu kara lanet, Kral Şuppiluliuma’yı alıncaya kadar sürdü.</p>

  <p>Kral Şuppiluliuma yatağa düşünce, Kral Şuppiluliuma’nın al benzi kuru topraklar gibi sararınca Kral Şuppiluliuma’nın kartal bakışı solunca lanet de bitti.</p>

  <p>Rüzgârın sürüklediği kara bulutlar gibi dağıldı lanet.</p>

  <p>Lanetle birlikte salgın da gitti.</p>

  <p>Lanetle birlikte ölüm de gitti.</p>

  <p>Ama Mısırlılar’a duyulan nefret hep kaldı.</p>

  <p>Kral Şuppiluliuma ölse bile Kral Şuppiluliuma’nın Mısır’a duyduğu nefret hiç ölmedi.</p>

  <p>Her Hitit Prensi bu nefretle doğdu. Bu nefretle büyüdü.</p>

  <p>Bu nefret yürekte bir yara gibi hep kaldı.</p>

  <p>Ramses işte bu yarayı yeniden kanatmak istiyordu.</p>

  <p>Ramses iki ülkeyi de bu yaranın kanıyla yıkamak istiyordu.</p>

  <p>Tehlike sınırdaydı. Tehlike yakındı.</p>

  <p>Tehlike kapımızın önündeydi.</p>

  <p>Muvattalli ilk kez endişelendi. Muvatalli ilk kez korktu.</p>

  <p>Muvatalli bir sabah erkenden kalktı.</p>

  <p>Muvatalli çatının üstüne Güneş Tanrısı’nın karşısına üzeri örtülü hasırdan iki masa kurdu.</p>

  <p>Masalardan birini Arinna Kenti’nin Güneş Tanrıçası için, Ötekini diğer Tanrılar için kurdu.</p>

  <p>Masaların üstüne otuz beş adet kurban ekmeği, Kızılca buğday kırması, içlerinde iyi kaliteli yağ, Yağlı börek ile dolu tencere, Kızılca kırması ile dolu bardak, Otuz testi şarap koydu.</p>

  <p>Bunlar hazırlanınca, Muvatalli çatının üstüne çıktı.</p>

  <p>Muvatalli Tanrıların huzuruna vardı.</p>

  <p>Muvatalli, Arinna Kenti’nin Güneş Tannçası’na, Göğün Güneş Tanrısı’na, Şimşeğin Fırtına Tanrısı’na ve diğer Taunlara şöyle dedi: Göğün Güneş Tanrısı Ve Hâkimem Arinna’nın Güneş Tanrıçası, Hâkimem kraliçe, Hatti ülkesinin kraliçesi, Efendim Göğün Kralı Fırtına Tanrısı, Hâkimem kraliçe Tanrıça Hepat, Göğün Kralı Hatti’nin Fırtına Tanrısı… Bütün erkek ve kadın Tanrılar, Hatti ülkesinin bütün dağlan ve ırmakları, Tanrılar efendilerim, Hâkimem Arinna’nın Güneş Tanrıçası Ve Hatti ülkesinin bütün Tanrıları, Efendilerim, sizler, rahibiniz olarak benim için Hatti ülkesinin hâkimiyetini ilan ettiniz.</p>

  <p>Şimdi Tanrılarım kulunuzun, rahibinizin sözünü, duasını işitin! Efendilerim, Tanrılarım, tapınaklarınızın ve heykellerinizin duasını yapacağım… Efendilerim, Tanrılar kulağınızı bana verin! Benim bu dualarımı işitin! Efendilerim, dua olarak söylediğim bu sözleri siz Efendilerim, Tanrılar kabul edin! Onları işitin! Size, Tanrılara, dua olarak sunduğum bu sözlerimden işitmek istemeyecekleriniz olursa, onlar, ölümlü bir kişinin ağzından çıktığı için, onları işitmeyi bir yana bırakın! İşte ben Kral Muvatalli, Arinna’nın Güneş Tanrıçası’nın Ve bütün Tanrıların rahibi olarak ben Muvatalli, Sana, Göğün Güneş Tanrısı’na dua ediyorum.</p>

  <p>Sen Efendim Göğün Güneş Tanrısı, bugün Tanrıları kaldır! Hangi Tanrıları bugün yakan için çağırdıysam.</p>

  <p>Sen, Göğün Güneş Tanrısı, Onları gökten, yerden, dağlardan, ırmaklardan, tapınaklarından, tahtlarından çağır! Efendim, Şimşeğin Tanrısı, ben bir insanoğlu idim.</p>

  <p>Babam, Arinna’nın Güneş Tanrıçası’nın Ve bütün Tanrıların rahibi idi.</p>

  <p>Beni babam dünyaya getirdi.</p>

  <p>Sen Şimşeğin Fırtına Tanrısı beni annemden aldın.</p>

  <p>Beni büyüttün.</p>

  <p>Beni Arinna’nın Güneş Tanrıçası’na Ve bütün Tanrılara rahip yaptın! Hatti ülkesinde beni kral yaptın! Tahta oturttun! Ben Kral Muvatalli, Senin, Şimşeğin Fırtına Tanrısı tarafından büyütülmüş biri kişi olarak sana dua ediyorum.</p>

  <p>Hangi Tanrıları çağırdı isem, Hangi Tanrılara dua etti isem, O Tanrılara beni açındır! Benim, kulun Muvatalli’nin dilinden dökülen sözleri al! Onları Tanrıların önüne götür! Tanrılar, benim dualarımı geri çevirmesinler! Nasıl ki kuş yaşamak için yuvasını bulursa, Ben de, Efendim Şimşeğin Fırtına Tanrısı, Seni buldum. Beni yaşat! Tanrılara hangi duayı ediyorsam, o sözleri Tanrıların içine doldur! Beni işitsinler! Ben seni her zaman yücelttim. O zaman da yücelteceğim.</p>

  <p>Şimşeğin Fırtına Tanrısı’nı o zaman da yücelteceğim! Gelecekte oğlum, torunum, krallar, kraliçeler, Hatti ülkesinin prensleri, subaylarım, Efendim Şimşeğin Fırtına Tanrısı’na her zaman saygı duyacaklar Ve şöyle diyecekler:</p>

  <p>O, gerçekten kudretli, kahraman, Tanrısal yüceliğe ulaşmış bir Tanrı’dır.</p>

  <p>Muvatalli böyle seslendi Tanrılara.</p>

  <p>Muvatalli böyle yardım istedi Tanrılardan.</p>

  <p>Ve Tanrılar ona açık bir şey söylemediler.</p>

  <p>Ve Tanrılar ona biz senin yanındayız demediler.</p>

  <p>Ve Muvatalli anladı Tanrılardan yardım gelmeyeceğini.</p>

  <p>Anladı tek çarenin insanlarda olduğunu.</p>

  <p>Anladı tek çarenin savaşçılarında olduğunu.</p>

  <p>işte o yüzden Muvatalli, Nuvanza’dan vazgeçemezdi.</p>

  <p>Çünkü savaş kapıdaydı.</p>

  <p>Çünkü Amurru devleti, yüz çevirmişti ondan.</p>

  <p>Amurru kralı gönderdiği tablette şöyle diyordu:</p>

  <p>Bugüne kadar sadık hizmetkârdık size ama artık değiliz.</p>

  <p>Muvatalli, Nuvanza’dan vazgeçemezdi.</p>

  <p>Çünkü büyük savaş yakındı.</p>

  <p>Ve Muvatalli kararını verdi.</p>

  <p>Ve Nuvanza yataktan kalkınca Ve Nuvanza neşesine değil ama sağlığına kavuşunca, onu yanına çağırdı.</p>

  <p>Dedi ki:</p>

  <p>Bela yırtıcı kuşlar gibi dönüyor başımızda.</p>

  <p>Dün gece Göğün Güneş Tanrısı bana göründü.</p>

  <p>Savaş yakın, dedi.</p>

  <p>Savaşa hazırlanın, dedi.</p>

  <p>Göğün Güneş Tanrısı, Nuvanza’yı gönder, dedi.</p>

  <p>Nuvanza Nahrina’ya, Pidasa’ya, Dardanoi’ye, Masa’ya, Karkisa’ya, Lykia’ya gitsin, bu ülkelerin krallarıyla, beyleriyle konuşsun ve onları da savaşa hazırlasın, dedi.</p>

  <p>Daha başka ülkelerin kralları ve beyleriyle konuşsun, onları da savaşa hazırlasın, dedi.</p>

  <p>Savaş zor ve büyük olacak, dedi.</p>

  <p>Daha önce böyle bir savaş görülmemiş olacak, dedi.</p>

  <p>Bu savaşta Nuvanza en büyük yardımcındır, dedi.</p>

  <p>Bu savaşta Nuvanza öz kardeşinden daha yakın olacak, dedi.</p>

  <p>O sadece komutan değil, o bir kral gibidir, dedi.</p>

  <p>O tıpkı bir kral gibi senin yerine konuşabilir, dedi.</p>

  <p>Göğün Güneş Tanrısı bana böyle, dedi.</p>

  <p>Nuvanza şaşkındı.</p>

  <p>Nuvanza, Tanrılar onu terk etti sanıyordu.</p>

  <p>Nuvanza, Tanrılar ona kızgın sanıyordu.</p>

  <p>Nuvanza, Muvatalli’nin sözlerini, Tanrıların kendisini bağışladıklarına yordu.</p>

  <p>Nuvanza kabul etti Muvatalli’nin verdiği görevi.</p>

  <p>Böylece Hattuşa’dan da, ben Ninatta’dan da uzak olurdu.</p>

  <p>Böylece kendini ve beni korumuş olurdu.</p>

  <p>Böylece Nuvanza gitti Hattuşa’dan.</p>

  <p>Böylece Nuvanza başladı, kralları, beyleri Muvatalli’nin etrafında toplamaya.</p>

  <p>Böylece Nuvanza uzak kaldı Hattuşa’dan ve ben Ninatta’dan.</p>

  <p>Ve böylece ben daha çok sevdim onu.</p>

  <p>Böylece ben daha çok özledim onu.</p>

  <p>Sonra bir gün Nuvanza çıkıp geldi.</p>

  <p>Karlı, karanlık kış günlerinin ardından çıkıp gelen bahar gibi geldi.</p>

  <p>Tatlı bir söz gibi çıkıp geldi.</p>

  <p>Sıcak bir gülümseyiş gibi çıkıp geldi.</p>

  <p>Nuvanza iyi haberlerle geldi.</p>

  <p>Kaç ülke, kaç kral, kaç beyle konuştuysa onlar demişler ki: Biz Hatti ülkesinin Büyük Kralı Muvatalli ile birlikteyiz.</p>

  <p>Ekinimiz onundur, hayvanımız onundur, askerimiz onundur, mızrağımız ve kılıcımız onundur.</p>

  <p>Muvatalli sevindi buna.</p>

  <p>Ama aynı sevinci Nuvanza’nın güneşten kavrulmuş yüzünde göremeyince burkuldu içi. iyilik yapmak istedi, bu sadık adama.</p>

  <p>Oturup konuştu onunla.</p>

  <p>Oturup konuştu. Bir kral gibi değil, hakiki bir dost gibi.</p>

  <p>Dedi ki:</p>

  <p>Ölen kişi artık ölüler ülkesine gitmiştir.</p>

  <p>Nasıl ki nehir bir kayayı deler de bir parçasını götürürse, ölen kişi de bizden kopmuştur.</p>

  <p>Ölen kişi artık sadece Tanrılarla konuşacaktır.</p>

  <p>Çünkü Tanrılar onu yanlarına almıştır.</p>

  <p>Dedi ki:</p>

  <p>Kalan kişi yaşayanlar ülkesindedir.</p>

  <p>Kalan kişi yaşayacaktır. Kalan kişi unutarak yaşayacaktır.</p>

  <p>Özlemek kutsal ise unutmak da kutsaldır.</p>

  <p>Dedi ki:</p>

  <p>Böyle olmaz.</p>

  <p>Bir erkek yalnız yaşayamaz.</p>

  <p>Sana bir kadın gerek.</p>

  <p>Nuvanza inatçı bir keçi gibi geri durdu.</p>

  <p>Dedi ki:</p>

  <p>Savaş yaklaşmakta.</p>

  <p>Dedi ki:</p>

  <p>Kadın bir savaşçının ayak bağıdır.</p>

  <p>Ben böyle yalnız daha yararlı olurum kralıma.</p>

  <p>Muvatalli zeki kral, Muvatalli zeki erkek.</p>

  <p>Muvatalli gülümsedi Nuvanza’nın karşı koyusuna.</p>

  <p>Dedi ki:</p>

  <p>Sen bilirsin.</p>

  <p>Ama ben, Nuvanza olsaydım eğer, Beni seven bir kız olsaydı eğer, Hele benim yüzümden dile düşmüş bir kızsa eğer, Hiç düşünmez alırdım evime.</p>

  <p>Şüphe yok, Tanrıların da hoşuna giderdi böylesi.</p>

  <p>Nuvanza inatçı bir boğa gibi uzak durdu bu tekliften.</p>

  <p>Dedi ki:</p>

  <p>Olmaz.</p>

  <p>Dedi ki:</p>

  <p>Ben kadın almayacağım evime bir daha.</p>

  <p>Dedi ki:</p>

  <p>Yalnız yaşamak iyi.</p>

  <h1 id="calibre_pb_3">sekizinci tablet</h1>

  <p>Ey, üzerimdeki büyük laneti kaldıracak, Ey, benim sevincim olacak kişi.</p>

  <p>Nuvanza’nın beni istemediğini, Nuvanza’nın yalnızlığı seçtiğini, Ben, babam soylu Maruvaş’tan duydum.</p>

  <p>Duydum ve incindim.</p>

  <p>Duydum ve üzüldüm.</p>

  <p>Duydum ve ümidimi yitirdim.</p>

  <p>Ve ben, Manni’yi düşündüm.</p>

  <p>Manni’nin ölümünü düşündüm.</p>

  <p>Ve ben kendimi Manni’nin yerine koydum.</p>

  <p>Dedim ki kendime:</p>

  <p>Belki ben de atlamalıyım nehre.</p>

  <p>Belki ben de huzuru kızıl sularında aramalıyım nehrin.</p>

  <p>Belki ben de elveda deyip yaşayanlar ülkesine, ölüler ülkesinin kapısını çalmalıyım.</p>

  <p>Ağaca düşen kurt gibi girdi bu düşünce aklıma.</p>

  <p>Ve ağaca düşen bir kurt gibi çıkmadı bu düşünce aklımdan.</p>

  <p>Ve babam bana baktı.</p>

  <p>Bana baktı ve gördü gözlerimin beyazında(büyüyen kara ölümü.</p>

  <p>Bana baktı ve anladı kızının yaşayanlar ülkesini terk etmek istediğini.</p>

  <p>Ve babam bana hiçbir söz demedi.</p>

  <p>Ve babam çıktı gitti evden.</p>

  <p>Ve ben ölmeye hazırlandım.</p>

  <p>Ve ben ölmeye hazırladım aklımı, yüreğimi, bedenimi.</p>

  <p>Ve ben ölecektim.</p>

  <p>Ve babam Büyücü Iştapariya’yı getirdi evimize.</p>

  <p>Ben, Iştapariya’yı gördüm.</p>

  <p>Iştapariya’nın karanlıkta ışıl ışıl yanan gözlerini gördüm.</p>

  <p>Iştapariya geldi ve elini alnıma koydu.</p>

  <p>Iştapariya geldi ve elini kamıma koydu.</p>

  <p>Iştapariya geldi ve elini ayaklanma koydu.</p>

  <p>Iştapariya beni bıraktı, Iştapariya Güneş Tanrıçası’na seslendi:</p>

  <p>Dedi ki:</p>

  <p>Ey büyücülüğün Güneş Tanrıçası.</p>

  <p>Ey kudretli Güneş Tanrıçası, sen bir ziyafet verdin.</p>

  <p>Tüm Tanrıları davet ettin, tüm insanları da davet ettin, ama benim şu hastamı çağırmadın.</p>

  <p>Tanrılar, yediler, içtiler, insanlar yediler, içtiler, ama benim hastam yemedi, benim hastam unutuldu.</p>

  <p>Sen bu hasta kadını niye çağırmadın?</p>

  <p>Bu hasta sen Güneş Tanrıçası’nı Baş Tanrısı yapmıştı.</p>

  <p>Lütfen çağır onu, lütfen o da bize katılsın:</p>

  <p>Bırak onu, yesin içsin.</p>

  <p>Bırak onu, sen Baş Tanrıçası’na gelsin.</p>

  <p>Bırak hastayı gelsin. Bırak kadını gelsin.</p>

  <p>Bırak onu sağlığına tekrar kavuşsun.</p>

  <p>Bırak onu Güneş Tanrıçası’na gerçek bir köle olsun.</p>

  <p>Bırak onu sana hep kurbanlar getirsin.</p>

  <p>Iştapariya böyle dedi.</p>

  <p>Iştapariya kuyruk yağı çıkardı.</p>

  <p>Iştapariya kuyruk yağını eritti.</p>

  <p>Iştapariya dedi:</p>

  <p>işte bu yağ nasıl eriyip gittiyse, kötülük de aynı şekilde erisin. Yok olup gitsin.</p>

  <p>Ve kötülük yok olup gitti Ve Arinna’nın Güneş Tanrıçası acıdı halime.</p>

  <p>Ve Arinna’nın Güneş Tanrıçası üç gece üst üste göründü bana.</p>

  <p>Dedi ki:</p>

  <p>Bekle.</p>

  <p>Dedi ki:</p>

  <p>Nehrin kızıl suyu çare değil derdine.</p>

  <p>Dedi ki:</p>

  <p>Bekle. Beklemeyi bilirsen istediğin gerçekleşecek.</p>

  <p>Dedi ki:</p>

  <p>Beklemeyi bilirsen istediğin gelecek.</p>

  <p>Dedi ki:</p>

  <p>Büyük bir lanet var üzerinde.</p>

  <p>Çok güçlü bir lanet. Ölü bir erkek, ölü bir kadın ve terk edilmiş bir çocuk.</p>

  <p>Önce o lanetin kalkması gerek.</p>

  <p>Dedi ki:</p>

  <p>Bekle. Beklemeyi bilirsen mutluluk gelecek.</p>

  <p>Tanrıçam böyle dedi üç gece üst üste.</p>

  <p>Ve ben üçüncü gece uyandım.</p>

  <p>Ve ben uyandığımda başucumda oturan babamı gördüm.</p>

  <p>Ben başucumda oturan babamın gözlerinde gözyaşı gördüm.</p>

  <p>Utandım ölümü istediğim için.</p>

  <p>Utandım bu yaşlı adamı bırakıp gitmeyi istediğim için.</p>

  <p>Babam elini alnıma koydu.</p>

  <p>Dedi ki:</p>

  <p>Annen öldüğünde sen küçücük bir bebektin.</p>

  <p>Dedi ki:</p>

  <p>Annen öldü ve ben hiçbir kadını sevmedim.</p>

  <p>Birçok kadın girdi çıktı yatağıma.</p>

  <p>Ben hiçbir kadını annen gibi sevmedim.</p>

  <p>Dedi ki:</p>

  <p>Sevmeyi bilirim. Acıyı bilirim.</p>

  <p>Sevmenin hayatı nasıl acıya çevirdiğini bilirim.</p>

  <p>Dedi ki:</p>

  <p>Ama hayat daha değerlidir sevdadan.</p>

  <p>Dedi ki:</p>

  <p>Hayat daha büyüktür sevdadan.</p>

  <p>Dedi ki:</p>

  <p>Hayat daha güzeldir sevdadan, sakın hayattan vazgeçme.</p>

  <p>Sözleri anlamlıydı. Sözleri güzeldi. Sözleri doğruydu. Ama beni etkilemedi.</p>

  <p>Ben kesilmiş bir dal gibi boynumu büktüm.</p>

  <p>Babam benim boynumu büktüğümü gördü, o da boynunu büktü. O da beni anladı.</p>

  <p>Dedi ki:</p>

  <p>Umudunu kesme.</p>

  <p>Bir ağaç kurumamışsa, bu mevsim değilse öteki mevsim çiçek açar.</p>

  <p>Bu mevsim değilse, öteki mevsim meyve verir.</p>

  <p>Yeter ki ağaç kurumasın.</p>

  <p>Ben üzüldüm babamı üzdüğüm için.</p>

  <p>Dedim ki kendime:</p>

  <p>Ben artık babamı üzmeyeceğim.</p>

  <p>Dedim ki kendime:</p>

  <p>Ben artık Tanrıçamın bana söylediği gibi bekleyeceğim.</p>

  <p>Dedim ki kendime:</p>

  <p>Ben böyle yaşamayı seveceğim.</p>

  <p>Ve karar verdim; Bir daha Nuvanza’yla karşılaşmamaya.</p>

  <p>Ve karar verdim; Bir daha Nuvanza’yı düşünmemeye.</p>

  <p>Ve karar verdim; Nuvanza’nın adını anmamaya.</p>

  <h1 id="calibre_pb_4">dokuzuncu tablet</h1>

  <p>Ey, Göğün Güneş Tanrısı ile Hâkimem Arinna’nın Güneş Tanrıçası tarafından seçilen kişi.</p>

  <p>Ey, benim kötü yazgıma tanık olan kişi… Ey, benim içi boşalmış bir ağaca benzeyen zayıf irademe tanık olan kişi.</p>

  <p>Ey, aşkın beni nehre düşmüş bir dal gibi bir o kıyıya, bir bu kıyıya çarptığına tanık olan kişi.</p>

  <p>Nuvanza’yla karşılaşmamaya karar vermiştim.</p>

  <p>Nuvanza’yı düşünmemeye karar vermiştim.</p>

  <p>Nuvanza’nın adını anmamaya karar vermiştim.</p>

  <p>Tutamadım sözümü.</p>

  <p>Babamı üzmek istemesem de, kendimi üzmek istemesem de, dilden dile dolaşan adımı temizlemek istesem de, tutamadım sözümü.</p>

  <p id="calibre_pb_5">Bir sabah çıktım evimden.</p>

  <p id="calibre_pb_6">Bir sabah geçtim Hattuşa’nın taş sokaklarından.</p>

  <p id="calibre_pb_7">Bir sabah vardım Nuvanza’nın evinin önüne.</p>

  <p>Saklandım bir ağacın arkasına.</p>

  <p>Saklandım Nuvanza çıkana kadar.</p>

  <p>Saklandım, Nuvanza gölgesini salıncaya kadar sokağa.</p>

  <p>O çıkınca kapıdan, ben de çıktım ağacın arkasından.</p>

  <p>Beni gördü ve gülümsedi.</p>

  <p>Beni gördü ve durdu.</p>

  <p>Beni gördü ve sordu:</p>

  <p>Nasılsın Ninatta?</p>

  <p>Dedim ki:</p>

  <p>Aylardır en güzel günüm bu, çünkü seni gördüm.</p>

  <p>Dedim ki:</p>

  <p>Aylardır en güzel günüm bu, çünkü bana gülümsedin.</p>

  <p>Dedim ki:</p>

  <p>Aylardır en güzel günüm bu, çünkü benimle konuştun.</p>

  <p>Dedim ki:</p>

  <p>Teşekkür ederim.</p>

  <p>Nuvanza’nın gülümseyişi yüzüne yayıldı.</p>

  <p>Nuvanza’nın gülümseyişi tatlı bir ışık oldu bedenine yayıldı.</p>

  <p>Dedi ki:</p>

  <p>Neden öyle söyledin?</p>

  <p>Ben seni her zaman görürüm.</p>

  <p>Ben sana her zaman gülümserim.</p>

  <p>Ben seninle her zaman konuşurum.</p>

  <p>Dedim ki:</p>

  <p>Beni görmezsin sandım.</p>

  <p>Bana gülümsemezsin sandım.</p>

  <p>Benimle konuşmazsın sandım.</p>

  <p>Bana kızgınsın sandım.</p>

  <p>Nuvanza’nın bakışları buğulandı.</p>

  <p>Dedi ki:</p>

  <p>Ben sana kızgın değilim.</p>

  <p>Kızacaksam kendime kızarım.</p>

  <p>Ben seni suçlamadım.</p>

  <p>Suçlayacaksam kendimi suçlarım.</p>

  <p>Dedim ki:</p>

  <p>Kendine kızma, kızacaksan bana kız.</p>

  <p>Kendini suçlama, suçlayacaksan beni suçla, çünkü ben açtım bu belaları başına.</p>

  <p>Nuvanza başını salladı.</p>

  <p>Dedi ki:</p>

  <p>Yok, sen açmadın bu belayı başıma.</p>

  <p>Ben kendim istedim.</p>

  <p>Yok, sen değilsin başımızdaki lanetin sorumlusu; çünkü ben de seni sevdim.</p>

  <p>İstemeseydim, yaklaştırmazdım seni yanıma.</p>

  <p>İstemeseydim, dokunmazdım sana.</p>

  <p>Sen bir heves değilsin benim için.</p>

  <p>Sen mutluluksun, sen sevinçsin, sen kedersin, sen acısın, sen kıvançsın, sen yarasın, sen umutsun, sen benim değiştiremediğim yazgımsın.</p>

  <p>O zaman ben sevinçle titredim.</p>

  <p>O zaman ben sevinçle ağladım.</p>

  <p>O zaman ben dedim ki:</p>

  <p>Neden götürmüyorsun beni evine.</p>

  <p>Dedim ki:</p>

  <p>O zaman neden arkadaşın olarak almıyorsun yanına?</p>

  <p>Neden yalnız yaşıyorsun küskün Tanrılar gibi?</p>

  <p>Neden boynu bükük koyuyorsun beni?</p>

  <p>Tanrıların küstüğü bir zavallı gibi.</p>

  <p>Nuvanza sildi savaşçı elleriyle gözümün yaşını.</p>

  <p>Dedi ki:</p>

  <p>Senden uzak yaşamak hoşuma mı gidiyor benim?</p>

  <p>Dedi ki:</p>

  <p>Ben de isterim, Ninatta’yı evime götürmek.</p>

  <p>Dedi ki:</p>

  <p>Ben de isterim, Ninatta’yı hep yanımda görmek.</p>

  <p>Ben de isterim gecemi, gündüzümü, yatağımı Ninatta’yla paylaşmak… Ama yapamam.</p>

  <p>Sen de yapamazsın.</p>

  <p>Dedi ki: r iki ölü var aramızda.</p>

  <p>iki ölü bakıyor bize ölüler ülkesinden.</p>

  <p>iki ölü var, rüyalarıma giriyorlar.</p>

  <p>Tanrılar yüz çevirdi bizden.</p>

  <p>Tanrılar öfkelendi bize.</p>

  <p>iki ölü var aramızda.</p>

  <p>Onlara ödememiz gereken bir bedel var.</p>

  <p>Göğün Güneş Tanrısı kötü günlerden bahsediyor bana.</p>

  <p>Falcıya gittim, iki kara yılan attı suya.</p>

  <p>Yılanlar karanlığa yüzdüler.</p>

  <p>Yılanlar kana yüzdüler.</p>

  <p>Yılanlar kötülüğe yüzdüler.</p>

  <p>Sonra yılanlar karanlığın, kanın, kötülüğün içinden çıktılar.</p>

  <p>Yılanlar ak sulara yüzdüler.</p>

  <p>Yılanlar ak sularda birbirinin kara gövdesine dolandılar.</p>

  <p>Bedenlerinin ışıltısı gözlerimi aldı.</p>

  <p>Falcı dedi ki bana:</p>

  <p>Zor günler var önünde, geçecek.</p>

  <p>Uzun ayrılıklar var önünde, geçecek.</p>

  <p>Acı günler var önünde, geçecek.</p>

  <p>Yeter ki, biri, seni beklesin.</p>

  <p>Yeter ki, biri, sana inansın.</p>

  <p>Yeter ki, biri, seni sevsin.</p>

  <p>Yeter ki, sen de onu bekle.</p>

  <p>Yeter ki, sen de ona inan.</p>

  <p>Yeter ki, sen de onu sev.</p>

  <p>Beklemek tek çare senin için.</p>

  <p>İnanmak tek çare.</p>

  <p>Sevmek tek çare.</p>

  <p>Sabır tek çare senin için.</p>

  <p>Ben, falcıya sordum:</p>

  <p>Ne kadar sürecek bu bekleyiş?</p>

  <p>Falcı dedi ki:</p>

  <p>Çok uzun sürecek.</p>

  <p>Çünkü Tanrılar çok kızmış sana.</p>

  <p>Falcı dedi ki:</p>

  <p>Çok uzun sürecek.</p>

  <p>Önce güneyde bir savaş olacak.</p>

  <p>Öyle bir savaş ki yeryüzü böylesini görmemiş olacak.</p>

  <p>O savaşta çok insan ölecek, çok kan dökülecek, çok kadın ağlayacak.</p>

  <p>Tanrıların öfkesi yine de geçmeyecek.</p>

  <p>Falcı dedi ki:</p>

  <p>Çok uzun sürecek, Savaş bitecek, barış gelecek, bilinmezlik, kutsal dağı saran bir sis gibi her yanı kaplayacak.</p>

  <p>Ben falcıya sordum:</p>

  <p>Nasıl anlayacağım lanetin kalktığını?</p>

  <p>Falcı dedi ki:</p>

  <p>Tanrılar bir işaret yollayacak sana.</p>

  <p>Tanrılar bir yabancı gönderecek sana.</p>

  <p>O yabancı kaldıracak laneti.</p>

  <p>Ben falcıya sordum:</p>

  <p>Kim bu yabancı? Nasıl kaldıracak laneti?</p>

  <p>Falcı dedi ki:</p>

  <p>Onu bilmem.</p>

  <p>Ben havuzda yılanların gösterdiğini söyledim sana.</p>

  <p>Ben de evime döndüm.</p>

  <p>Ben anlamadım falcının söylediklerini.</p>

  <p>Göğün Güneş Tanrısı, gece göründü ve anlattı bana.</p>

  <p>Göğün Güneş Tanrısı dedi ki:</p>

  <p>Ey, yiğit Nuvanza, ey, çaresiz Nuvanza, ey, günahkâr Nuvanza.</p>

  <p>Bekle… Arınmak için bekle.</p>

  <p>Kavuşmak için bekle.</p>

  <p>Mutlu olmak için bekle.</p>

  <p>Yılların ötesinden gelecek yabancıyı bekle.</p>

  <p>O seni arındıracak, o seni kavuşturacak, o seni mutlu kılacak.</p>

  <p>On iki halkalı bir bilezik yaptır.</p>

  <p>Her bilezik halkasını ülkenin ayrı bir kentine götür.</p>

  <p>Her halkanın üzerine, bir sonraki bileziği götürdüğün kentin adını yazdır.</p>

  <p>Bilezikleri on iki ayrı kente sakla.</p>

  <p>Her halkanın üzerine sakladığın yeri yaz.</p>

  <p>Sonra bekle.</p>

  <p>Yılların ötesinden beklenen yabancıyı bekle.</p>

  <p>Yabancı gelsin.</p>

  <p>Gelsin ve uzak kentlerdeki bilezikleri toplasın.</p>

  <p>Toplasın bir araya getirsin.</p>

  <p>işte o zaman kalkacak üzerindeki kara lanet.</p>

  <p>işte o zaman kavuşacaksın istediğine.</p>

  <p>işte o zaman çalacak mutluluk kapını.</p>

  <p>işte böyle Ninatta. Göğün Güneş Tanrısı böyle dedi bana.</p>

  <p>Biricik aşkım Nuvanza bunları anlatınca sevinçten gözlerim doldu. Demek kavuşacaktık sonunda.</p>

  <p>Uzun yıllar geçse de demek buluşacaktık sonunda.</p>

  <p>Ben de Arinna’nın Güneş Tanrıçası’nın bana söylediklerini anlattım.</p>

  <p>Sevindi Nuvanza bunu duyunca.</p>

  <p>Uzun yıllar sürse de ayrılık, demek kavuşacaktık sonunda.</p>

  <h1 id="calibre_pb_8">onuncu tablet</h1>

  <p>Ey, karanlık günlerin ardından gelen kişi.</p>

  <p>Ey, Tanrılar katında bilinen, Tanrılar katında sevilen kişi.</p>

  <p>Umarım sevinç içinde geçer ömrün.</p>

  <p>Umarım bir ırmak kadar uzun olur ömrün.</p>

  <p>Umarım Tanrı yolu gibi ışıklı olur ömrün.</p>

  <p>Nuvanza’nın konuşmasını duyunca benim de ışıklandı içim.</p>

  <p>Ve inandım ona.</p>

  <p>inandım ona ve Tanrılara.</p>

  <p>Ve Nuvanza on iki halkalı bileziği yaptırdı.</p>

  <p>Ve Nuvanza ilk halkayı bana verdi.</p>

  <p>Ve Nuvanza öteki halkaları başka kentlere taşıdı.</p>

  <p>Ve her halkayı bir kente sakladı.</p>

  <p>Ve biz sabrı katık edip gecemize, sabrı katık edip günümüze, sabrı katık edip sevgimize, bekledik.</p>

  <p>Ve biz beklerken, krallar savaşa hazırlandı.</p>

  <p>Ve biz beklerken Muvatalli ve Hattuşili karar verdi savaşa.</p>

  <p>Ramses karar verdi savaşa.</p>

  <p>Ve Muvatalli karar verdi başkentimizi Hattuşa’dan dağların ötesindeki ülkeye, Tarhanduşa’ya taşımaya.</p>

  <p>Ve soylu babam Maruvaş ve soylu aşkım Nuvanza ve ben taşındık dağların ötesindeki Tarhundaşa’ya.</p>

  <p>Ve ben terk ettim çocukluğumun kenti Hattuşa’yı.</p>

  <p>Ve ben taşındım hiç bilmediğim bir kente: Tarhundaşa’ya.</p>

  <p>Ve savaş hazırlıkları sürdü.</p>

  <p>Ve madenlerden daha çok demir çıkarıldı. Ve ustalar daha çok ok yaptı, mızrak yaptı, kılıç yaptı, balta yaptı, Ve marangozlar yüzlerce savaş arabası yaptı.</p>

  <p>Ve ülkeden binlerce at toplandı.</p>

  <p>Ve ülkeden binlerce savaşçı toplandı.</p>

  <p>Ve o kış sona ererken ülkenin kadınları üzüntü içindeydi.</p>

  <p>Ve o kış sona ererken ülkenin yaşlıları üzüntü içindeydi.</p>

  <p>Ve o kış sona ererken, ülkenin genç erkekleri korku, cesaret ve heyecan içindeydi.</p>

  <p>Ve o kış sona ererken, ve bahar gelirken ben Nuvanza için kaygılanıyordum.</p>

  <p>Karlar erirken, çiçekler açarken, ekin yeşerirken ben Nuvanza için kaygılanıyordum.</p>

  <p>Ama Nuvanza rahattı.</p>

  <p>Nuvanza bana Tanrıların kehanetini anlattı.</p>

  <p>Nuvanza bana savaş da olsa, ayrılık da olsa, ölüm de olsa bu kehanetin gerçekleşeceğini hatırlattı.</p>

  <p>Yapmamız gereken o yabancıyı beklemekti.</p>

  <p>Ve biz bekledik.</p>

  <p>Ve karlar erirken ve çiçekler açarken ve ekin yeşerirken askerler aşağıya, Suriye ülkesine inmeye başladılar.</p>

  <p>Baharı ülkelerinde bırakıp, ölmek ve öldürülmek için Suriye ülkesine inmeye başladılar.</p>

  <p>Ve biz, Nuvanza’yla bir gece vedalaştık.</p>

  <p>Ve bir gece biz, sadece gözlerimizle dokunarak birbirimize vedalaştık.</p>

  <p>Sadece sözlerimizle okşayarak bedenlerimizi vedalaştık.</p>

  <p>Çünkü dokunmak yasaktı.</p>

  <p>Çünkü Taunlar böyle istemişti.</p>

  <p>Çünkü Tanrılar öfkelenmişti.</p>

  <p>Çünkü Tanrılar yasaklamıştı.</p>

  <p>Birbirimize dokunmak için bekleyecektik.</p>

  <p>Ve biz bekledik.</p>

  <p>Muvatalli ve askerleri Kadeş’e gittiler. Nuvanza ve askerleri Kadeş’e gittiler.</p>

  <p>Hattuşili ve askerleri Kadeş’e gittiler.</p>

  <p>Onları orada Ramses’in okları, mızrakları, kılıçları, savaş arabaları bekliyordu.</p>

  <p>Onları orada ölüm bekliyordu.</p>

  <p>Ve ben her gün öldüm Nuvanza Kadeş’te iken.</p>

  <p>Ve ben her gün oklandım.</p>

  <p>Ve ben her gün kılıçtan geçirildim.</p>

  <p>Ve ben her gün savaş arabalarının altında kaldım.</p>

  <p>Ve ben her gün öldüm Nuvanza Kadeş’te iken.</p>

  <p>Ve ülkenin bütün kadınları benim gibiydi.</p>

  <p>Benim gibi her gün öldüler.</p>

  <p>Öldüler ama umutlarını yitirmediler.</p>

  <p>Hepsi savaştan gelecek bir haber bekliyordu.</p>

  <p>Hepsi savaşı kimin kazanacağını değil, kocasının, oğlunun, kardeşinin savaştan dönüp dönmeyeceğini merak ediyordu.</p>

  <p>Ve çok geçmeden geldi haberler.</p>

  <p>Ve haberler gelmeye başlayınca her evden bir ağıt yükselmeye başladı.</p>

  <p>Her evden bir ölü, her evden bir savaşçı.</p>

  <p>Ve her evde yaslı birkaç kadın, ve her ev ve her kent acıya, yasa, kedere boğuldu.</p>

  <p>Ve savaşın sonucu açıklandığında, ne biz kazanmıştık, ne Mısırlılar.</p>

  <p>Gelen haberci dedi ki:</p>

  <p>Kadeş’teki savaş meydanı çok kalabalıktı.</p>

  <p>Kadeş’te gökyüzü pırıl pırıldı, açıktı, Tanrılar iyice görsün diye savaşı.</p>

  <p>Bizimkiler pusu kurdular Mısır birliklerine.</p>

  <p>Ki toplam dört tümeni vardı Mısır’ın.</p>

  <p>Ama dört tümen ayrılmıştı birbirinden.</p>

  <p>Ki bizimkiler saldırdılar dört tümenden biri olan Ra’ya.</p>

  <p>Önce Ra, sonra Amon tümeni bitirildi, oldukları yerde.</p>

  <p>Ramses kurbanı oldu tecrübesizliğinin.</p>

  <p>Bizimkiler parçaladılar iki Mısır tümenini, bir dağı ortadan ayırır gibi.</p>

  <p>Mısırlılar perişan oldu, savaş arabalarımızın, savaş baltalarımızın, savaş kılıçlarımızın önünde.</p>

  <p>Ama bizim safımızda döğüşen Kaşgalılar savaş bitti sandılar.</p>

  <p>Kaşgalılar Mısır birliğinin garnizonunu yağmaladılar.</p>

  <p>Bozdular savaş düzenini savaş bitmeden.</p>

  <p>Böylece arkadan yaklaşabildi, sinsi bir Mısır tümeni.</p>

  <p>Böylece kesin bir zaferi kaçırdık elimizden.</p>

  <p>Böylece paylaştık zaferi yendiğimiz Ramses’le.</p>

  <p>Ama kötü bir sonuç değildi yine de.</p>

  <p>Ramses ertesi gün çıkmadı savaş alanına.</p>

  <p>Ve çekildi ülkesine.</p>

  <p>Çekildi Suriye’yi bırakarak bizim kılıçlarımıza, baltalarımıza.</p>

  <p>Ancak kadınlar ilgili değillerdi bu haberle.</p>

  <p>Onlar kocalarını, çocuklarını, kardeşlerini sordular.</p>

  <p>Haberci iyi bir haber veremedi onlara.</p>

  <p>Haberci dedi ki:</p>

  <p>Bilmiyorum.</p>

  <p>Haberci dedi ki:</p>

  <p>Çok ölü varmış meydanda.</p>

  <p>Dedi ki:</p>

  <p>Bilmiyorum kimdir ölen, kimdir kalan?</p>

  <p>Kadınlar kızdılar haberciye.</p>

  <p>Kadınlarla birlikte ben de kızdım.</p>

  <p>Dedim ki:</p>

  <p>Sen Nuvanza’yı bilmiyor musun?</p>

  <p>Nuvanza ki yiğit bir komutandır.</p>

  <p>Dedim ki:</p>

  <p>Sen Nuvanza’yı bilmiyorsan, nasıl doğru haber getirirsin.</p>

  <p>Nuvanza ki o savaşın en önünde savaşan bir arslandır.</p>

  <p>Haberci korktu benden.</p>

  <p>Haberci korktu kadınlardan.</p>

  <p>Haberci saklanıp iki muhafızın arkasına kaçtı meydandan.</p>

  <p>Biz kadınlar kaldık meydanda.</p>

  <p>Kaldık erkeklerimiz, çocuklarımız, kardeşlerimiz için duyduğumuz acıyla.</p>

  <p>Ve sonra askerler geldi.</p>

  <p>Sağ salim geldi askerler.</p>

  <p>Yaralı geldi askerler.</p>

  <p>Gözünü, kolunu, bacağını kaybetmiş olarak geldi askerler.</p>

  <p>Sonra kimse gelmedi.</p>

  <p>Sonra gelmeyenlerden umut kesildi.</p>

  <p>Sonra gelmeyenler için ağladı her kadın, her ev, her kent.</p>

  <p>Ama ben umutluydum.</p>

  <p>Eğer kötü bir şey olursa Nuvanza’ya mutlaka duyulur diyordum.</p>

  <p>Mutlaka bilinir.</p>

  <p>Ve bekliyordum Nuvanza’yı yeniden görmek için.</p>

  <p>Gözüm kentin kapılarındaydı.</p>

  <p>Kulağım gelen haberlerdeydi.</p>

  <p>Bekliyordum Nuvanza’nın girmesini kente.</p>

  <p>Ama gelmedi Nuvanza.</p>

  <p>Kente girmedi Nuvanza.</p>

  <p>Hatti ülkesine geri dönmedi Nuvanza.</p>

  <p>Ben kaldım yalnızlığımla, ben kaldım bir başıma, ben kaldım elimden alınan umudumla.</p>

  <h1 id="calibre_pb_9">on birinci tablet</h1>

  <p>Ey, umudumun kırıldığını gören kişi, ey, umutları hiçbir zaman kırılmasın dediğim kişi, o gece babam soylu Maruvaş getirdi haberi.</p>

  <p>O gece boğucu bir sıcağın içinden gelerek babam dedi ki: Nuvanza kaybolmuş savaşta.</p>

  <p>Dedi ki:</p>

  <p>Korkma, kimse görmemiş öldüğünü.</p>

  <p>Dedi ki:</p>

  <p>Korkma, kimse görmemiş yaralandığını.</p>

  <p>Dedi ki:</p>

  <p>Son çatışmadan sonra görmemiş kimse onu.</p>

  <p>Dedi ki:</p>

  <p>Belki esir düşmüştür Ramses’e.</p>

  <p>Belki Ramses götürmüştür onu Mısır’a.</p>

  <p>Dedi ki:</p>

  <p>Dur, akıtma gözyaşlarını.</p>

  <p>Dedi ki:</p>

  <p>Endişelenme, savaş bitti.</p>

  <p>Endişelenme, görüşmeler başlar yakında.</p>

  <p>Bizde de var soylu Mısırlılar’dan esirler.</p>

  <p>Değiştiririz Nuvanza’yla.</p>

  <p>Babamın sözlerini duyunca, isyan ettim Taunlara.</p>

  <p>Sözlerinizi unuttunuz mu, dedim.</p>

  <p>Bizimle oynuyor musunuz, dedim.</p>

  <p>Lanetinizi hep böyle üzerimizde mi tutacaksınız, dedim.</p>

  <p>Ve Fırtına Tanrısı nasıl öfkesini indirirse bir ağacın üzerine, işte ben o ağaç gibi sarsıldım durduğum yerde.</p>

  <p>Karardı gözüm, erken çöken bir kış akşamı gibi.</p>

  <p>Düştüm yere gövdesinden ayrılan taze bir dal gibi.</p>

  <p>Babam kaldırdı beni.</p>

  <p>Babam yatağıma taşıdı beni.</p>

  <p>Babam avutucu sözlerle uyuttu beni.</p>

  <p>Sezmiş olacak ki isyanımı, Nuvanza göründü rüyamda bana.</p>

  <p>Dedi ki:</p>

  <p>Nedir bu halin?</p>

  <p>Dedi ki:</p>

  <p>Kehaneti bilmez misin?</p>

  <p>Dedi ki:</p>

  <p>Bekle. Beklediğimiz yabancı buluşturacak bizi.</p>

  <p>Ve Nuvanza’yı görünce, Nuvanza’nın sözlerini duyunca, gerçekten görmüş gibi oldum onu.</p>

  <p>Gerçekten konuşmuş gibi oldum onunla.</p>

  <p>Ve ertesi gün mutlulukla kalktım yataktan.</p>

  <p>Ve bekledim.</p>

  <p>Bekledim uzun geceler, uzun günler boyunca, neşeli baharlar, doygun yazlar, yorgun sonbaharlar, soğuk kışlar boyunca, uzun, çok uzun yıllar boyunca.</p>

  <p>Kaç savaş geçti bu topraklardan, kaç kral çıktı tahta, kaç kral hükmedemez oldu, kaç insan öldü, kaç insan doğdu, kaç ihanet, kaç aşk, kaç bayram, kaç hasat, kaç düğün yaşandı bu topraklarda, bekledim.</p>

  <p>Kral Muvatalli öldü, bekledim.</p>

  <p>Oğlu Urhi Teşup kral oldu, bekledim.</p>

  <p>Hattuşili entrikalarla Urhi Teşup’u ülkeden kovdu, bekledim.</p>

  <p>Hattuşili sonunda isteğine kavuştu, bekledim.</p>

  <p>Hattuşili kral oldu, bekledim.</p>

  <p>Başkent yeniden Hattuşa’ya taşındı, bekledim.</p>

  <p>Puduhepa kraliçe oldu, bekledim.</p>

  <p>Puduhepa, Ramses’e mektup yolladı, Nuvanza’yı sordu.</p>

  <p>Koca mektupta bir tek satırda Nuvanza’yı sordu.</p>

  <p>Bir tek satırda sordu ama ben umutlandım, bekledim.</p>

  <p>Mısırdan mektup aylar sonra geldi.</p>

  <p>Ben, Kraliçe’nin dizinin dibine oturdum.</p>

  <p>Umutla, mektupta yazılanları dinledim.</p>

  <p>Ramses şöyle diyordu:</p>

  <p>Hatti ülkesinin Kraliçesi, Büyük Kraliçe Puduhepa, Ben, kardeşin iyiyim.</p>

  <p>Evlerim, oğullarım, ordularım, atlarım, arabalarım iyidir.</p>

  <p>Ülkemde büyük ölçüde iyilik vardır.</p>

  <p>Sen, kız kardeşim de iyi olasın! Evlerin, oğulların, orduların, atların, arabaların iyi olsunlar! Asillerin iyi olsunlar! Ülkende büyük ölçüde iyilik olsun! Habercilerim, kız kardeşimin habercileri ile birlikte bana geldiler.</p>

  <p>Onlar, bana kız kardeşimin, Hatti ülkesinin kralı, Büyük Kral’ın iyiliğini bildirdiler.</p>

  <p>Onlar bana kız kardeşimin iyiliğini, kız kardeşimin oğullarının iyiliğini, ülkelerinin iyiliğini bildirdiler.</p>

  <p>Kız kardeşimin iyilik haberlerini alınca çok sevindim ve şöyle dedim:</p>

  <p>Çok şükür iyidirler.</p>

  <p>Kız kardeşimin bana gönderdiği mektubu gördüm ve Hatti ülkesinin Büyük Kraliçesi kız kardeşimin pek güzel bir biçimde yazdığı konuları işittim… Kardeşim Hatti ülkesinin kralı, Büyük Kral bana şöyle yazdı: Kızımın başına kokulu yağı dökecek kişileri gönder! Onlar onu Mısır kralının, büyük kralın evine götürsünler! İşte kardeşim bana böyle yazdı.</p>

  <p>Kardeşimin bana bildirdiği bu karar çok güzeldir.</p>

  <p>Mısır’ın Taunları ile Hatti’nin Tanrıları iki büyük ülkeyi sonsuza dek bir ülke olarak birleştirmek için bizi bu karara sevk ettiler… Böyle diyordu Büyük Ramses.</p>

  <p>Büyük işlerden bahsediyordu Büyük Ramses.</p>

  <p>Ama bir satır olsun anlatmıyordu Nuvanza’yı.</p>

  <p>Bir satır olsun söylemiyordu Nuvanza’nın başına gelenleri.</p>

  <p>Ama umudumu yitirmedim ben, bekledim.</p>

  <p>Babam soylu Maruvaş öldü.</p>

  <p>Babam soylu Maruvaş torununu göremeden öldü, ben bekledim.</p>

  <p>Ülkem, Mısır’la sonsuz dostluk anlaşması yaptı, ben bekledim.</p>

  <p>Kral Hattuşili ile Firavun Ramses yedi ayrı tablete kazıttı dostluk anlaşmasını, ben bekledim.</p>

  <p>Hattuşili, kardeşim dedi Ramses’e.</p>

  <p>Ramses, kardeşim dedi Hattuşili’ye.</p>

  <p>Keşke savaşmadan kardeşim deseydiniz birbirinize diye düşündüm, bekledim.</p>

  <p>Yazık değil mi ölen askerlere diye düşündüm, bekledim.</p>

  <p>Yazık değil mi ölen askerlerin analarına, kanlarına, çocuklarına diye düşündüm, bekledim.</p>

  <p>Yazık değil mi bana, yazık değil mi Nuvanza’ya diye ağladım, bekledim.</p>

  <p>Ben Göğün Güneş Tanrısı’na, Arinna’nın Güneş Tanrıçası’na ve Nuvanza’ya güvendim, bekledim.</p>

  <p>Ben güzel günlerin geleceğine inandım ve bekledim.</p>

  <p>Ve beklerken, bizi lanetten kurtaracak yabancı okusun diye bu tabletleri yazdırdım.</p>

  <p>Ben bekledim ve yaşlandım.</p>

  <p>Dizimde takat kalmadı, saçlarım kederli bulutlar gibi ağardı, derim buruştu, gözlerimin feri söndü, ben bekledim.</p>

  <p>Yazdıracaklarım tükendi, bekledim.</p>

  <p>Umudumu yitirmedim ama biraz gölgelendi inancım.</p>

  <p>İnancım her gölgelendiğinde Nuvanza göründü bana.</p>

  <p>Bir Tanrı gibi rüyamda göründü. Umudumu tazeledi ve bekle dedi. Ve ben bekledim.</p>

  <p>Şimdi çok yorgunum.</p>

  <p>Şimdi ölüler ülkesinden esen rüzgâr üşütüyor tenimi.</p>

  <p>Şimdi zamanım kalmadı.</p>

  <p>Ama biliyorum bekleyişim bitmedi.</p>

  <p>Biliyorum, bedenimiz olmasa da ruhlarımız kavuşacak nasılsa.</p>

  <h1 id="calibre_pb_10">on ikinci tablet</h1>

  <p>Ey, yılların ötesinden gelecek yabancı.</p>

  <p>Ey, beni Nuvanza’ya götürecek kişi.</p>

  <p>Ey, Nuvanza’yı bana getirecek kişi.</p>

  <p>Şimdi söyle bana, sahiden geldin mi?</p>

  <p>Yazdıklarımı okudun mu?</p>

  <p>Sahiden on iki ayrı kentte gömülü, On iki ayrı bileziği aradın mı?</p>

  <p>On iki ayrı kente gittin mi?</p>

  <p>On iki ayrı bileziği buldun mu?</p>

  <p>On iki ayrı bileziği bizi birleştirmek için topladın mı?</p>

  <p>Sahiden beni Nuvanza’ya götürecek misin?</p>

  <p>Nuvanza’yı bana getirecek misin?</p>

  <p>Yoksa Tanrılar yine kandırdı mı bizi? Yoksa Nuvanza boşuna mı yaptırdı on iki bileziği, Yoksa Nuvanza boşuna mı sakladı on iki ayrı kente, Yoksa sen, yabancı, yoksa sen yok musun? Yoksa boşuna mı geçti bekleyişim? Yoksa boşuna mı geçti benim ömrüm? Yoksa ben Nuvanza’yı boşuna mı sevdim? Yoksa ben… Kitapta kullanılan hiyerogliflerin anlamları</p>

  <p id="calibre_pb_12">Sevgili Göğün Fırtına Tanrısı Yaşam Kutsal Dağ Çocuk, oğul Güneş Tanrısı Çocuk, kız Büyük Kraliçe Çatışma Prens Kişiler Hattiler: MÖ 2500-1700 yılları arasında Anadolu’da büyük bir uygarlık oluşturmuş halk. Bölgeye daha sonra gelen Hititler, uygarlık ve inanç/mitoloji bakımından Hattiler’den yoğun olarak etkilenmişlerdir.</p>

  <p>Hititler: MÖ 2000 yılından MÖ VIII. yüzyıla kadar Anadolu’da hüküm süren ilk büyük devlet.</p>

  <p>Hattuşa: Hitit İmparatorluğu’nun başkenti. Ço-rum’un Sungurlu ilçesine 5 km uzaklıktaki Boğazköy’de bulunmaktadır.</p>

  <p>Tarhundaşa: Kadeş Savaşı sırasında Hititlere geçici olarak başkentlik yapan şehir.</p>

  <p>Panku Meclisi: Hititler’de hem yasama, hem de yargı organı olan meclis.</p>

  <p>Kadeş: Eski Suriye’de bir kent.</p>

  <p>Kadeş Savaşı: MÖ 129O’lı yıllarda yapılan yeryüzünün en büyük ilk savaşı. Kadeş kentinin yakınlarında yapıldığı için bu adla anılıyor.</p>

  <p>Ninatta: Hititli soylu bir aileden gelen kadın.</p>

  <p>Maruvaş: Ninatta’nın babası.</p>

  <p>Nuvanza: Ninatta’nın âşık olduğu adam. Hititli komutan.</p>

  <p>Manni: Nuvanza’nın karısı.</p>

  <p>Zitiş: Manni ile Nuvanza’nın çocukları.</p>

  <p>İnara: Ninatta’nın çocukluk arkadaşı. Ninatta’ya âşık olan genç.</p>

  <p>Zuvappiş: Inara’nın babası.</p>

  <p>Kral Muvatalli: Hitit Kralı II. Muvattalli. Yirmi yıldan fazla hüküm sürmüştür.</p>

  <p>Urhi Teşup: II. Muvatalli’nin oğlu. Amcası III. Hattu-şili tarafından tahttan indirilmiştir.</p>

  <p>Kral Hattuşili: III. Hattuşili. II. Muvatalli’nin kardeşi. Hititlerin en hırslı, en güçlü krallarından biri.</p>

  <p>Kraliçe Puduhepa: III. Hattuşili’nin karısı. Hitit devletinde etkin olan kraliçelerden biri.</p>

  <p>Ramses: II. Ramses, Mısır Firavunu. Kadeş Sava- şı’nda Mısır orduları komutanı.</p>

  <p>Kral Telipinu: Hitit Kralı. Saray içi cinayetleri önlemek için kendi adıyla anılan bir ferman çıkarmıştır.</p>

  <p>Kral Şuppiluliuma: Hititler’in en önemli krallarından biri. Ülke topraklarını genişletmiş, güçlü bir devlet yaratmıştır.</p>

  <p>Zannanza: Şuppiluliuma’nın Mısırlılar tarafından öldürülen oğlu.</p>

  <p>Tutenkamon: Genç yaşta bir saray entrikasıyla öldürülen Mısır Firavunu.</p>

  <p>Ankesenamon: Mısır Kraliçesi, Tutenkamon’un karısı.</p>

  <p>Başrahip Eje: Eski Mısır’da entrikalar düzenleyen bir din adamı.</p>
</body>
</html>
