<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>HARAÇ MEZAT, PARAMPARÇA</h2>

  <p>Bitpazarı, kentin en güzel yaya köprüsünün ayakları dibinden başlayıp ırmağın sol yakası boyunca uzanır. Yaz kış, yağmur soğuk demeden, her cumartesi, Afganlıların Fransızlara, Almanların Çingenelere, Polonyalıların Türklere karıştığı bir renk, dil, ırk ve halklar cümbüşüdür. Main ırmağının kenarında, özenle budanmış bodur çınarların altında, saf ipek Hint sarileri Amerikan piyade üniformalarına; tülden, dantelden gelinlikler yaldız işlemeli Özbek takkelerine; patiska gecelikler beyaz yakalı, çıpalı bahriyeli kazaklarına, ince naylon çamaşırlar meşin punk ceketlerine sarılır.</p>

  <p>Kırık dökük Bohemya kristallerinin yanıbaşında Afrika maskları, Gineli tanrı heykelcikleri, Mozambikli, Seyşelli midye kabukları, Kütahyalı çiniler, şaşırtıcı bir uyum içinde geç kalmış, belki de hiç gelmeyecek alıcılarını bekler. Belle Epoque afişlerindeki kankancı kızların yıldızları işaret eden ince uzun bacakları, yerde döküntüler arasında yatan kolu bacağı kırık taşbebeklere nispet yapar.</p>

  <p>Çoktandır yeni baskısı yapılmamış, artık ne yazarı ne konusu anımsanan eski bir kitap; artık kimselerin dinlemediği cızırtılı bir taş plak; hemen yanıbaşında köpek resimli, çiçek gibi açılmış sarı pirinç mikrofonlu Sahibinin Sesi gramofon; eski ayakkabılar, sivri burunlu yumurta topuklu çizmeler, renk renk, biçim biçim, boy boy elbiseler, paltolar, ceketler, çamaşırlar... Bir mürekkep hokkası, bir yağdanlık, bir buhurdan, bir sürme kabı; kimbilir kimlerin ne zaman, nerelerden, kimlere, hangi duygularla gönderdiği pulları üstünde kartpostallar; eski sikkeler, paralar, banknotlar; sararmış, unutulmuş, vazgeçilmiş eski fotoğraflar ve renk renk, çeşit çeşit binlerce takı; akla ne gelirse her şey...</p>

  <p>Bitpazarının cıvıl cıvıl çeşitliliğini, meraklı kalabalığını, insana tepeden bakmayan, pazarlıktan bıkmayan dost satıcılarını; onların, sattıkları mala yabancılaşmamış özenlerini, sevgilerini, ama asıl o gürültülü, neşeli havada titreşen incecik hüznü, ezik pişmanlığı, bir daha hiçbir şeyin sahibine dönemeyeceği, sahibini bulamayacağı, eşyanın insandan daha ömürlü, daha direngen olabileceği, kendi bağımsız yaşamını sürdürebileceği duygusunun yarattığı, esefle rahatlama karışımı o garip duyguyu severdim. Hiç satın alamayacağımı bildiğim, bebeğini emziren, dudakları memelerinden daha etli, tahtadan oyulmuş çıplak kara tanrıça heykelini okşamayı; tavus tüyleriyle süslü bir şapkayı başıma geçirip oymalı yaldız çerçeveli kırık aynada kendime yabancılaşan yüzümü seyretmeyi; dantelli, fistolu bembeyaz patiska geceliklere dokunmayı, bir eski kitabın sayfalarını çevirip boyalı bir sandığı koklamayı -elma ve ceviz karışımı, tanıdık bir koku-; sıcak güney denizlerinin derinliklerinden çıkarılmış ya da mercan adalarının bembeyaz kumsallarından toplanmış, şimdi denizlerden uzak bir yabancı kentte yapayalnız üşüyen sedef rengi denizminarelerini kulağıma dayayıp dinlemeyi -oysa dalgaların sesi kesildi mi denizminareleri de susar, bilirim- ve asıl, yerde yığın yığın dağınık duran sararmış eski fotoğrafları karıştırmayı severdim.</p>

  <p>Baharda, ırmak boyu japoneriklerinin ve bademlerin pembesini, süs kirazlarının duru beyazını ve filizlenen çınarların körpe yeşilini giyinince; yaz geldiğinde, hiç sararmayan, canlı, yeşil çimenleri ve özenle dikilmiş bakımlı renk renk çiçekleri takınınca; kışları, bu kadar lekesiz ve temiz olmasına hep şaştığım beyaz kar kürküne bürününce; hele de sonbahar, şanlı, büyük bir isyanın renkleriyle gelip hep isyana hevesli, devrime tutkun, ama yenilgiye yazgılı yüreğimi kızıl renkleriyle donatınca, kentin sokaklarını aceleyle ardımda bırakıp ırmak kıyısına kavuşmaya çalışırdım. Main uzakta Rhein'la birleşir, koca Rhein, vadileri, ovaları, ülkeleri aşıp Okyanus'a akardı, bilirdim. Sadece denizlerde genişleyen, hafifleyen yüreğime, ırmak serin bir su gibi gelir; denizlerden uzak bu kentte ufka açılan bir pencere olurdu.</p>

  <p>Eylül sonu ılık, neredeyse sıcak geldi. Belki sonbahar yağmurları geç kaldığından, belki de güneş, haftalar boyunca bulutsuz, masmavi bir gökte buğulu buğulu parladığından, 1990 sonbaharı her yılkinden daha renkli, daha parlak, daha isyankar oldu. Main'ın sarı rengi, duru olmasa'da dumanlı bir maviye dönüştü.</p>

  <p>Günlerden cumartesiydi. Yalnızdım, özgürdüm, mutluydum. Kenti çevreleyen korulardan başlayıp, ayaklarımın altında çıtırdayan kuru yaprakları dinleye dinleye güz rengi sokaklardan geçerek, ırmak boyunun bodur çınarlarına, salkımsöğütlere taş çıkartan incelik ve döküklükteki telli kavaklarına, şarabi renklere bürünen japoneriklerine koştum.</p>

  <p>Main'dan Rhein'a, Mosel'e kadar nehir boylarınca süzülen dizi dizi beyaz tenezzüh vapurlarının küpeştelerine ve köprülerin parmaklıklarına; uzak denizlerden gelip nehirlere, ırmaklara alışıp denizleri unutup ırmak kuşu olmuş martılar tünemişti. Çığlıkları bitpazarının neşeli uğultusuna, gürültücü renkliliğine karışıyordu.</p>

  <p>Her şeyin mutluluğu anımsattığı bu güzel eylül günü, renklerin, seslerin, kuşların, güz yapraklarının, eşyanın ve insanların çağrısına karşı durabilmeliydim.</p>

  <p>O gün, dökülen çınar yapraklarının ve martıların tarafında kalıp zaten hiçbir şey almayacağımı bildiğim bitpazarından kaçabilmeliydim. Orada, haraç mezat satılığa çıkarılmış yenik, yitik, paramparça kimliklerimizle, hayatlarımızla, umutlarımızla karşılaşmadan ırmak boyundan ayrılabilmeliydim. Dalından sessizce kopup döne döne, ağır ağır düşen bir çınar yaprağının peşine takılmamalıydım...</p>

  <p>Köprünün koyu pembe taş ayaklarının hemen altında, bitpazarının ilk tezgahlarının kurulduğu, yerlere serilmiş naylonların üzerine ilk hazinelerin yayıldığı basamakların yanındaydım. Kuru çınar yaprağı o kadar büyük, o kadar hareli, o kadar güzel kızıl-kahve renkte olmasaydı gözüm takılmayacak, peşinden koşmayacak, süzüle süzüle düştüğü tezgaha yaklaşmayacak, onları görmeyecektim.</p>

  <p>Ama yaprak neredeyse iki elim kadar kocaman, ancak usta bir ressamın elinden çıkabilecek kadar güzel renkli, dağ başında ince bir türkü kadar yumuşak ve hafifti. Havada salına salına düşüp, yere serilmiş dağınık, yoksul, karmakarışık bir tezgahın üstüne konuvermişti.</p>

  <p>Onları çınar yaprağını tutmak için yaklaştığımda gördüm. Tezgahlarını köprünün ayaklarının altına; yersiz yurtsuzların sabahladığı, eski gazete, paçavra, boş bira şişesi dolu, kusmuk ve sidik kokulu kuytuların yanıbaşına açmışlardı. Özentili, garip giysileri: Dapdar siyah deri pantolonların üstüne parlak renkli gömlekler, ya da paçaları tiftilmiş eski blucin bermudalar, yakası kolu açık, göğüsleri yazılı incecik tişörtler, boyunlarında kocaman haçlar ya da Mercedes yıldızlarıyla ve bıkkın, umursamaz asık suratları, bakımsız, pis, uzun sarı saçları, kapana kısılmış hayvan bakışlarının ürkekliğindeki gözleriyle hemen dikkati çekiyorlardı. Kıvır kıvır saçlı, siyah derili Afrikalı'dan çekik gözlü Uzakdoğululara, İsveçlilerden Fransızlara, Türklerden Perululara, Almanlardan Afganlılara kadar tam bir ırklar ve halklar karmaşası olan bu acayip pazarda, bir tek onlar başka bir dünyadan gelmişçesine yabancıydılar.</p>

  <p>Herkesten farklı bir şeyler satıyorlardı. İnsanlar, yere gelişigüzel yaydıkları karmakarışık mallara ciddi, hüzünlü, düşünceli gözlerle bakıyor; şöyle bir dokunup evirip çeviriyor, sonra tezgahlardan sessizce uzaklaşıyorlardı.</p>

  <p>Bir tek onların tezgahlarının başında, bağıra bağıra neşeli pazarlıklar yapılmıyor;</p>

  <p>uzaklaşan alıcının arkasından "Hadi al istediğin fiyata," diye koşulmuyor; bir bitpazarı alışverişinin alışılmış keyfi çıkarılmıyordu. Sanki satışı yasaklı bir şeyleri, gizlemeleri gereken bir malı pervasızca pazara çıkarmış gibiydiler. Vücudunu ilk kez satılığa sunan kadın kadar acemi, ürkek, beceriksiz;</p>

  <p>onun kadar hırslı, yırtık, şaşkın görünümlüydüler.</p>

  <p>Köprünün ayaklarının hemen dibine, alıcısı bol, değerli, aranan mallar satan gedikli satıcıların rağbet etmedikleri bu bölgeye serdikleri, ortası delinip simgeleri çıkartılmış Doğu Alman ve Romanya bayraklarının, yırtılmış parti afişlerinin, pankartlarının, halk milisinin ve halk ordusunun yıldızlı, sırmalı sancaklarının üstüne yaymışlardı mallarını.</p>

  <p>Karmakarışık bir rozet; madalya, kızıl yıldızlı apolet ve kokart, çeşit çeşit levha, afiş, üniforma, pul, para, otomobil plakası, bayrak, sancak ve hurda yığını... Ücra kasabaların yoksul evlerinin eski konsollarının çekmecelerinde yıllarca saklanmış zavallı hazineler: Bir eski pirinç şamdan, çatlak; değersiz bir vazo, bir seramik tabak, bir porselen çerçeve, dantel bir yaka ve sanki bir kibrit çakışta yakılmak üzere hazırlanmış, üst üste yığılmış eski fotoğraflar...</p>

  <p>Peşinden koştuğum çınar yaprağı düşüp fotoğrafların üstüne konmuştu. Sapından tutup yavaşça kaldırdığımda fotoğraftaki çocukla göz göze geldik. Yıkık bir köy evinin kapısında, uzun sarı saçlı, zayıf bir kadının kucağındaydı. Koca sarı kafalı, incecik çöp bacaklıydı. Elinde bir ekmek parçası tutuyordu. Hemen alttaki eski, sararmış, yıpranmış bir başka fotoğrafta gülümseyen genç adamın yumuşak, hüzünlü bakışlarını andırıyordu gözleri. Belli ki aynı yollardan, aynı kaderden, aynı albümden geliyorlardı.</p>

  <p>Fotoğraf yığınını usulca, okşarcasına karıştırdım. Korkunun dayanılmaz çekimine kapılmış bir çocuğun yürek çırpıntılarıyla, tek tek elime aldım eski resimleri. Çocuk büyümüştü. Boynunda pionier eşarbı, elinde "Biz tarihi yazanlarız" pankartıyla, bir yürüyüş kolunun başını çekiyordu. Artık kafası o kadar kocaman, vücudu öyle hastalıklı, çelimsiz değildi. Bakışlarından tanıdım onu, gözleri değişmemişti. Bir başka fotoğrafta, DDR ve parti bayraklarıyla donatılmış, çiçeklerle bezenmiş bir kürsüde, sağ yumruğu havada nutuk atıyordu. Sonra, on dokuz yirmi yaşlarında bir delikanlı, bir elinde mala, bir elinde tuğla, üstünde işçi tulumu, gözlerinde yumuşacık, hüzünlü bir gülümsemeyle, -arkada, belli belirsiz Brandenburg Kapısı- bir duvar örüyordu. Bir göl kenarında, kendi yaşlarında güzel bir kadınla el ele yürüyor; bir başka fotoğrafta, yine aynı adam, takım elbisesi, dudaklarının ucuna iliştirdiği resmi gülümsemesi ile Honecker'in elini sıkıyordu.</p>

  <p>Son bir fotoğraf daha çektim yığının arasından. Daha yeni, renkli bir resim. Arkada Kremlin'in kızıl yıldızı ve bayrağı; bütün dünya içine sığacakmışçasına geniş bir meydan. Gencecik -sanki bildik, tanıdık- bir kadınla yine aynı adam. Gözlerinde, yıkık evin önündeki cılız, hasta savaş çocuğunun yumuşacık hüznü; gözlerinde yıldızların ve bayrakların gölgesi...</p>

  <p>Bir eylül sonu; bir koca ırmak boyu... Yerde, kaldırımların üstünde, saçlarımda, omuzlarımda, eski eşyaların, fotoğrafların ve parmaklarımın arasında, kurumuş, sarı yapraklar. Sarı yaprakların arasında Doğu Almanya'daki Sovyet askerlerinin şapkalarını süsleyen görkemli kızıl yıldızlar, milis kasketleri, Lenin nişanları: köy yollarından sökülmüş yön işaretleri; yıkılan Berlin duvarının irili ufaklı parçaları; yerde başak çelenkli, çekiçli, pergelli DDR bayrakları; Honecker'in başina palyaço takkesi çizilmiş büyük boy posterleri, pionier eşarpları, gençlik örgütü kimlikleri, parti üyelik kartları ve yerde, nemli toprak üzerinde, güz yapraklarına karışmış, onlar gibi sarı-kahve fotoğraflar. Yok pahasına satılığa çıkarılmış paha biçilmez, inanç, umut, yaşam değerinde ne çok mal...</p>

  <p>Kafamın içinde dönüp duran, çok eskiden, belki de çocukluğumda okuduğum bir kitaptan bölük pörçük bir alıntı: "Semerkant'ta, Buhara'da, Tebriz'de, Atina'da, Milet'te, Sirakuza'da, Kordoba'da, Sevilla'da, Kostantiniye'de, Persopolis'te, Marakeş'te, Tanca'da, binlerce, on binlerce kentte çarşılar, pazarlar kurulurdu. Sur duvarlarının içinde, Acem halıları Hint şallarına; fildişleri kaplan postlarına, deve derisinden altın işlemeli yelekler Tatar kılıçlarına, türlü lezzet ve kokudaki baharat, zambak ve gül yağlarına, İznik mavisi testiler ince boyunlu pembe kristal Moreno sürahilerine, kır atlar doru kısraklara ve birbirinden güzel, güçlü, yalnız köleler uzun sırma saçlı, ince belli Çerkez cariyelere karışırdı. Gece gündüz, karıncalar, solucanlar gibi kaynaşan düzensiz, dağınık, gürültücü, çoğu çullara sarılmış, çoğu yoksul bir kalabalık hırs ve şehvetle doldururdu pazar meydanlarını."</p>

  <p>Binlerce yıl sonra, pazarları dolduran aynı hırslı kalabalık, aynı alışveriş sarhoşluğu, aynı mal ve sahiplenme şehveti. Dünya büyük bir pazar olmaktan çıkamadı mı binlerce yılda? Mallar milyonlarca kez daha çeşitli, daha zengin; satıcılarsa daha acımasız, daha hırslı. Uğruna duvarların yıkılıp yıldızların, bayrakların, inançların, hayatların yerlerde çiğnendiği özgürlük, binlerce yılda, pazar özgürlüğü olmayı bir adım bile aşamadı mı?</p>

  <p>1990 yılının bir eylül günü. Dört bir yanda sarı-kızıl güz yaprakları. Güzel, bakımlı, neşeli bir ırmak boyu. Ve yere serilmiş tezgahlarda, belki de binlerce yıldan bu yana ilk kez meta olup pazara çıkarılmış alışılmadık, garip bir mal: en az üç kuşağın kimliği; kimliklerimiz...</p>

  <p>Fotoğraftaki mahzun gülüşlü, yumuşacık bakışlı adam, sadece hüzünlü değil şaşkın gözlerle bakıyor şimdi çevresine. Yürüyüş kolunun en önünde gurur ve umutla yürüyen çocuğun taşıdığı pankartın üstündeki yazı siliniyor. Genç duvar ustasının elinden tuğlalar dökülüyor. Kremlin'in yakut yıldızı fonda hala muhteşem ve mağrur parlasa da, ışığı, gencecik kadının yüzünü aydınlatmıyor artık.</p>

  <p>İçimde neden olduğunu bilmediğim bir utanç: pazara gelmenin, satılığa çıkarılmış bu paha biçilmez malların yanına bir alıcı gibi yaklaşmanın ya da bir çağın, bir dönemin, milyonlarca insan hayatının pazarda haraç mezat satıldığına tanık olmanın utancı, bu pazarı dağıtamamanın, bu satışı durduramamanın, yeni dünyayı kuramamanın utancı...</p>

  <p>Parmaklarımın arasında sıkı sıkı tuttuğum çınar yaprağının altına gizlenip çevreme baktım. İşte oradayız. Eski asker postallarının, kat kat tül etekleri yırtılmış bale elbiselerinin, kırık gece lambaları ve boş akvaryumların arasında, çığırtkan el radyolarının, açık saçık resimli Playboyların, hurda demir ve lastiklerin, paslı bisikletlerin, oymalı dolapların ve sarkıntılı cam küpelerin yanıbaşında, pembe tuğla köprünün ayakları dibindeyiz. Eskici Türklerin çaputlarının, Pakistanlıların fildişi oyma biblolarının,</p>

  <p>Romanyalıların işli bluzlarının, Hint kumaşlarının, Yugoslavların seramik fincanlarının arasına karışmışız. Esir pazarlarındaki gibi suskun, utançlı, yenik, çırılçıplak... Ağaçlardan düşen sarı yapraklar örtüyor çıplaklığımızı ve utancımızı...</p>

  <p>Saklandığım yaprağın altından çıktım. Elimde, hüzünlü yumuşak bakışlı adamın Brandenburg Kapısı'nın yakınında duvar örerkenki delikanlı fotoğrafı, bir de kızıl yıldız.</p>

  <p>Satıcı sonunda bir alıcı bulmuş olmanın sevinci ve hırsıyla: "Her parça beş mark," dedi. İlk kez başımı kaldırıp yüzüne baktım. Biraz kadınsı, ama güzel yüzlüydü, boynunda haçı vardı. Özgür pazar ekonomisi'nin ilk girişimcilerindendi.</p>

  <p>"İkisine beş mark ver, yeter," dedi. Beş markı kaçırmanın telaşına kapılmıştı.</p>

  <p>Elimde eski bir fotoğraf ve kimbilir Doğu Almanya'da görevli hangi Sovyet askerinin şapkasından koparılmış bir yıldızla şaşkın duruyordum adamın karşısında.</p>

  <p>"Pahalı mı geldi?" diye sordu. Söylediği fiyattan kuşkuya düşmüştü. "Çok ucuz," diye mırıldandım.</p>

  <p>Yüzüme önce şaşkınlık, sonra öfkeyle baktı. Bana öyle geldi ya da.</p>

  <p>"Bana sorarsan hiçbiri beş para etmezdi," dedi. "Ne verirsen ver, al git!"</p>

  <p>Çok ucuz bu insan hayatları; bizi biz yapan, insan yapan kimliklerimiz, tarihimiz, yüzyılın, elli yılın değil, binlerce yılın umutları, bunca acı, bunca sevinç, bunca zafer, bunca yenilgi ucuz, hatta yok pahasına...</p>

  <p>Sararmış fotoğrafı ve sırmalı yıldızı yere bıraktım. Bir tek, kuru çınar yaprağını aldım elime. Cebimden bir madeni beş mark çıkarıp yere, fotoğrafların üstüne attım.</p>

  <p>Yaprak için, dedim.</p>

  <p>Elimde sarıdan kızıla dönmüş koca çınar yaprağı, bitpazarını arkamda bırakıp ırmağın karşı kıyısına doğru yürüdüm.</p>

  <p>3</p>

  <p>BİRLEŞMENİN İLK ÇOCUĞU</p>

  <p>"...Ve bir oğul doğuracaktır ve onun adını İsa koyacaksın, çünkü kavmini günahlarından kurtaracak olan odur... Yusuf uykusundan uyandı, Rabbin meleğinin kendisine buyurduğu gibi yaptı ve karısını yanına alıp bir oğul doğuruncaya kadar onu bilmedi ve çocuğun adını İsa koydu... "</p>

  <p>Matta'ya göre İncil Bap 1</p>

  <p>"...Benden sonra bir adam geliyor ki, benden ileri oldu, çünkü benden önce idi..."</p>

  <p>Yuhanna'ya göre İncil Bap 1</p>

  <p>Resmi haberlere göre, birleşmenin ilk çocuğu, Brandenburg Kapısı'nın önündeki ve Reichtag'daki görkemli törenlerden 15 dakika sonra Doğuda doğdu. Televizyon ekranlarında, yorgun ve mutlu gülümseyen anasının kollarında, buruşuk, somurtuk yüzüyle yatarken gördük onu. 47 santim olup,</p>

  <p>3 kilo 100 gram geldiğini, adının Jakob olduğunu öğrendik.</p>

  <p>Minicik savunmasız bedeni, henüz tam açılmamış yumuk gözleri, çaresiz çığlığıyla, savunmadan teslim olmuş bir kalenin yenik askerlerinin, yenenlerden aman dilemek için sundukları, kuşatmadan nasılsa arta kalmış değersiz bir kurbanı andırıyordu. Jackob'u, karnımdaki 9 ay 9 günlük bebeğimi okşayarak seyrettim. İçimde heyecan, hüzün, umut karmaşası bir duygu...</p>

  <p>Ne acımasız yalancı mediaların, ne gaddar Hirodes'in kahinlerinin ve müneccimlerinin, ne de saf çoban kralların doğduğunu bilmedikleri, yıldızını görmedikleri çocuk, birkaç dakikadan beri benim kucağımda yatıyor. Adını Adam koydum.</p>

  <p>Karnımı bıçaklarla deşen o müthiş acıdan sonra, bebeğin ilk çığlığı duyulurken tüm bedeni saran o anlatılmaz rahatlama, mutlu gevşeme ve yorgunluk sevince dönüşmeye başlarken -daha o anda- sevdim onu. Önce içgüdüsel, bedensel, kadın yanımla; sonra bu çöküş ve yıkıntılar arasında yeniden başlayabilme umudu; hayatın ölüme, geleceğin geçmişe, yeni doğanın tükenene meydan okuması olduğu için...</p>

  <p>Doğum odasında, bacaklarım iki yana açık, sırtüstü yattığım yerden, öteki Berlin'in televizyon kulesinin tan ağarırken sönükleşen ışıkları görünüyordu. Doğum masasından göremiyordum, ama öteki ve dünden beri tek Berlin'le doğumevinin arasında, yer yer yıkılmış bir duvar parçası olduğunu biliyordum.</p>

  <p>Seninle Berlin'in görkemli köprülerinden geçerek Spree kanalları boyunca el ele dolaşırken, zengin Batının gösterişli meydan okuması karşısında ezilen kentin ince güzelliklerini, bilinmedik köşelerini, acı ve tarih yüklü geçmişini keşfederken duvara yaklaşmazdık. Duvar, düşüncelerimizin değil ama yaşamımızın, geleceğimizin değil ama geçmişimizin, inançlarımızın değilse bile duygularımızın arasına çekilmişti, bunu anımsamak istemezdik. Zorunlu bir kötülük, hastalığın iyileşmesi için katlanılması gereken acı bir ilaçtı. Yıkıntılarının altında kalacağımızı düşünmezdik.</p>

  <p>Dün sabah, şafak vakti, tam oğlunun doğduğu şu saatlerde seni duvara yaslanmış bulduğumda, o duvarın ne kadar parçası olduğunu, duvarla ne kadar bütünleştiğini, seni gerçekten sevebilmem için duvarı sevmem gerektiğini anladım. Yıkılmış, delinmiş, parçaları çoktan işportalarda satılığa çıkarılmış duvarın Brandenburg Kapısı tarafında beni bekliyordun. Daha önceden sözleşmemiştik, 9 ay 9 gündür görüşmemiştik, ama seni nerede bulacağım konusunda hiç yanılmadım.</p>

  <p>Gecenin karanlığının günün ilk ışıklarına yenik düştüğü şafak vaktiydi. Acılar birden bıçakla kesilmişçesine dinerken ve bebeğin ilk çığlığıyla birlikte mutlu bir yorgunluk bütün vücuduma yayılırken, doktor, "Saat 5.21, bir oğlunuz oldu," dedi.</p>

  <p>Gözlerimi açtım. Doğum odasının penceresinden televizyon kulesinin ardında; Batıda parlayan, henüz şafağa yenilmemiş yıldızı gördüm.</p>

  <p>Çocukluğumdan beri hiç inanmasam da hep sevdiğim, ezberime yerleşmiş eski masaldan dizeler dudaklarımın ucunda: "O zaman Hirodes, müneccimleri gizlice çağırdı ve onlardan yıldızın ne vakit gözüktüğünü iyice öğrendi. Ve gidin ve çocuk hakkında iyi araştırın; onu bulduğunuz zaman bana haber verin ki ben de gelip ona secde kılayım, diyerek kendilerini Betlehem'e gönderdi. Onlar da kralı dinleyip yollarına gittiler ve işte Batıda gördükleri yıldız önlerince gidiyordu, taa çocuğun bulunduğu yere kadar gelerek üzerinde durdu... "</p>

  <p>Doğum odasının penceresinden gördüğüm yıldız, başını göğe kaldıran ilk insana da böyle parlak, büyülü, erişilmez görünmüş olmalı. Oğlunu samanlığın gizliliğinde doğuran Meryem de göğe baktığında bu yıldızı görmüş olmalı. 2000 yıl öncesinin, mucizelere inanmaya hazır saf çobanları, geceleri bu yıldıza bakarak yollarını bulmuş olmalılar. Dünyayı fethedip tarihi değiştirmek için yola çıkanlar da bayraklarına, göğüslerine, mızraklarına, tanrısız mabetlerinin kubbelerine bu yıldızı taktılar.</p>

  <p>Geçtiğimiz günlerde ayaklar altında, hırsla çiğnenen yine bu yıldızdı. Budapeşte'de, parlamento binasının üzerinde devrimden beri parlayan, işçilerin devrime armağanı kızıl yıldız, geçtiğimiz hafta yerinden indirildi. Yerine, rüzgarın yönüne göre dönen altın yaldızlı eski rüzgar horozu takılacak.</p>

  <p>Sofya'da, parti binasının yıldızını yoksul görünümlü sokak çocukları ayakları altında çiğnediler. Romanya'da, Macaristan'da, Polonya'da,</p>

  <p>Bulgaristan'da, Doğu Almanya'da bayraklar, sancaklar hırsla delinip, parçalanıp yıldızlar çıkarıldı. Ve işte yıldız, doğum odasının penceresinde yine pırıl pırıl parlıyor.</p>

  <p>Kızıl Meydanda bir resmimiz vardı seninle. Arkamızda Kremlin'in duvarları ve neredeyse gerçek yakuttan olduğuna inandığımız görkemli yıldızı... Devrimin kaçıncı yıl törenleriydi, anımsamıyorum. Seninle ilk orada, Moskova'da tanışmıştık. Bir yanda kubbeleri mavi, yeşil, mor, kırmızı; sarı mine işli peri masalı kilisesi, öte yanda sivri kuleleri hep karlıymış gibi duran bir kış masalından çıkmış kırmızı tuğla Lenin müzesi, arkada dev meydanı boydan boya kaplayan Kremlin'in duvarları ve üstünde parlayan yakut yıldızla kubbenin üstünde dalgalanan kızıl bayrak.</p>

  <p>Sovyetler Birliği'nin değil devrimin bayrağı...</p>

  <p>Resmi törenler sona erdikten, yüzlerce ülkeden gelmiş heyetler, davetliler, bol votkalı Rus gecelerini aramaya çıktıktan sonra, kabemiz olan o meydana koşmuştum. Henüz kar başlamamıştı, ama kokusu havadaydı. İnsanın iliklerine işleyen soğuk bir kasım gecesiydi. Gök açık ve lacivertti. Lenin'in mozolesinin önünde birikmiş kalabalık, askerlerin nöbet değiştirme törenini görmek için bekliyordu. O gece meydanda karşılaştığımızda, yanıma gelip "Biz parçalanmış Almanya'nın iki yanından geliyoruz galiba," dediğinde, birbirimizi birkaç gündür süren resmi toplantılardan ve törenlerden tanıyıp, gecenin geç saatlerine kadar Kızıl Meydanda, Moskova nehri boylarında, Gorki ve Nevski caddelerinde, bu vaat edilmiş kentin sevgisi hiç içimden çıkmayan parklarında, meydanlarında, sokaklarında dolaştığımızda, içimde hep bir soru vardı:"</p>

  <p>"Nedir bizleri böyle büyüleyen, bu yıldızda?"</p>

  <p>Yıllar sonra, Berlin'deki son gecemizde Noel için süslenmiş ışıl ışıl sokaklardaki binlerce yıldızı gösterip "Bizim yıldızımız ayaklar altında çiğneniyor, İsa'nınkiyse 1990 yıldır parlıyor yerinde," diye mırıldandığımda, "Aslında hep aynı yıldız o: İnsanın erişmek istediği ışık," dedin. O gece bu sözü anlamadım. Senin teslimiyetin sandım.</p>

  <p>Batıda gördükleri yıldız, önlerince gidiyordu. Çocuğun bulunduğu yere kadar gelerek üzerinde durdu.</p>

  <p>Ve işte yıldız şimdi karşımda doğum odasının penceresinde pırıl pırıl parlıyor.</p>

  <p>Adı Adam. Baba adı yok. İsa'dan 1990 yıl sonra, Tanrı artık hiçbir kadından çocuk yapmıyor; babasız çocuklar ve bakire analar da artık mucize sayılmıyor. Adam'ın doğum yeri Betlehem değil, Berlin. Masallar binlerce yıldır Doğuyu terk ettiklerinden beri, peygamberler de artık Doğudan çıkmıyor. Adam peygamber olmayacak. O bizim oğlumuz. 3 Ekimi, 4 Ekime bağlayan gece, Brandenburg Kapısı'nın yanında, kendi elleriyle ördüğü duvarın yanında ölü bulunan kimliği belirsiz adam'la Batılı bir kadının nesebi gayri sahih çocuğu.</p>

  <p>Adam, bu büyük çöküntüye, hayallerimizin ve hayatlarımızın aldığı yaralara, maddenin, paranın, pazarın, sömürünün ve kulluğun, zaferini ve ebedi saltanatını ilan edişine karşı ve asıl, yıkılan bir dünya, sona eren bir dönemle birlikte senin yokoluşuna karşı benim meydan okumam. Fırtınalı karanlık bir gecede, dev dalgalar arasına atılmış bir cansimidi Adam. Şimdi içeride, bebek odasında uyuyor ve anasının kokusunu duyup kendini güvenlikte hissederek memeye yapışacağı anı, aç bir kedi yavrusu özlemiyle bekliyor.</p>

  <p>Son gecemizde, hani Beethoven'in. 9. Senfonisi'nin iki Berlin'de birden meydanlara konulan dev ekranlardan yansıtıldığı ve Schiller'in Sevince Sesleniş'inin Özgürlüğe Sesleniş'e dönüştürüldüğü 24 Kasım gecesinde, Adam'ı senden hem bir anı, hem de bir umut olarak aldım. O gece, incecikten yağan yağmurun altında Beethoven'i dinlerken, "Hangi özgürlük?" diye mırıldandığını anımsıyorum. Sesinde ne öfke, ne tepki, ne eleştiri, ne de pişmanlık vardı. Açık, çıplak ve müthiş bir soruydu bu. Dalgındın. Her şeyi yeni baştan bütün derinliğiyle düşünmek ister gibiydin. "Kaçıncı özgürlüğümüz bu bizim?" dedin. Bu kez sesinde ince acı bir alay sezdim. Avucunun içinde sıkı sıkı tuttuğun elimin parmaklarını acıtırcasına sıktın." Söyler misin bana lütfen muzla özgürlük arasında nasıl bir ilişki olduğunu?" Sorunun yanıtını kendin de çok iyi biliyordun. Yine de benden duymak, belki de beni incitmek, hınç almak istiyordun. "Çok basit," diyerek oyuna katıldım. "DDR'liler de bizim kadar rahat ve bol muz yeme özgürlügüne sahip olmak istiyorlardı."</p>

  <p>Birden oyunu -ya da kavgayı- bıraktın. Sesine, içime hep huzur veren o sakin, yumuşacık tını geldi yeniden." İnanılacak gibi değil, ama anlayamadığımız bu basit gerçekti işte... Sonra biraz düşünceli, biraz ağır bir sesle: "Bir başka özgürlük gelecek. Bu fırtına geçtiğinde, muzla sınırlı olmayan, bizim yanılgılarımızı taşımayan, insanın gerçek özgürlüğü...</p>

  <p>Bunun nasıl bir şey olduğunu ne sen, ne ben, ne de hele bu yığınlar, henüz bilmiyoruz..."</p>

  <p>Doğumevinde, dört kişilik bir odada, temizlenmiş, gevşemiş, rahat ve mutlu yatıyorum şimdi. Daha önce doğum yapmış üç genç anne, sabırsızlıkla bebeklerinin emzirilmeye getirilmesini bekliyorlar. Biri Alman, ikisi yabancı.</p>

  <p>Yabancılardan biri Türk, biri Polonyalı olmalı. Türk ile Polonyalı kötü bir Almancayla anlaşmaya çalışıyorlar. Bölük pörçük konuşmalarını duyuyorum yattığım yerden. Bebeleri için kaygılanıyor, çocukların karışmasından korkuyor ve biraz daha hızlı davranıp Birleşmiş Almanya'nın ilk bebeğini doğuramamış olmalarına hayıflanıyorlar.</p>

  <p>Kapının önünde bir telaş; bütün annelerde bir kıpırdanma. Bebek sesleri, bebek hemşirelerinin çektiği arabaların gıcırtısı... Kapı açılıyor. Bebekler, kollarındaki bileziklerden adları okunarak, pembe ya da mavi hastane tulumları içinde annelerine teslim ediliyor. Ben son gelenim. Kucağım hala boş. Yüreğimde bir çırpıntı, bir heyecan, bebeklere bakıyorum. Fırtına dinip de bütün sahte özgürlük bayrakları yere indiğinde; özgürlük boyasına boyanan şu acımasız, köhne çarkın boyaları döküldüğünde, bizim hayal edip de başaramadığımız dünyayı, belki de bu çocuklar yaratacaklar. Doğuda, Batıda ne varsa hepsi çökmeye, değişmeye mahkûm. Ama biliyorum: Yeni gelecek. Çocuklar doğdukça, yeninin tohumları eskinin bağrında filizleniyor işte.</p>

  <p>Adam içeride, bebek odasında uyuyor. Alexander Platz'ın üstünde, Batıda parlayan ve onun dünyayı selamlayan ilk çığlığıyla birlikte şafağa yenilip ışıklara karışan yıldızını benden başka kimse görmedi. Kimse o yıldızın, her gece gökler kararırken, dünyanın geceye dalan her göğünde yeniden parlayacağını bilmiyor.</p>

  <p>Vakit tamamdı, yine de hiçbir özel alamet belirmedi, doğumundan önce. Bir yakut yıldız düştü, duvarlar yıkıldı, bayraklar delindi, tanrı heykelleri parçalandı, kutsal kitaplar yakıldı ve penceremdeki karanfil, kış başında gonca verip çiçeğe durdu. Çağımızda bunlar, artık mucize sayılmıyor.</p>

  <p>Doğum ve bebek bezgini doktorlardan, gözlerinden uyku akan hemşirelerden başka kimse, hiçbir acımasız tiran, hiçbir amansız firavun bilmiyor Adam'ın doğduğunu. "DDR'li yüksek görevli bir babadan olma, Batılı komünist bir genç kadından doğma" Adam, Berlin'in nüfus kayıtlarında babası belirsiz herhangi bir çocuk.</p>

  <p>Kimse bilmediğine göre, henüz burada güvenlikteyiz. Bu müthiş çarkın dişlileri, beyin yıkama ve yalan makineleri, adına pazar özgürlüğü -ya da bilimce, kibarca söylenişiyle- özgür pazar ekonomisi denen bu dev, bizi saklandığımız bu samanlıkta bulup Adam'ın küçük bedenini ve kafasını öğütemez. Çöküntünün hayal kırıklığı, ondan daha beter plan kuşku, ikircim, burada, Adam'la birlikteyken yakalayamaz beni.</p>

  <p>Doktor, "Normal bir doğum oldu, iki gün sonra çıkabilirsiniz," dedi. Saklandığımız bu gizli sığınıktan çıktığımızda, ilk mucizesini gösterecek Adam. Duvarla birlikte çöken dünyamızın karşısında, içim yine de umut ve mutlulukla dolu, yeniden başlamaya, yanılgılardan öğrenmeye hazır, ayakta kalabilmemi sağlayacak.</p>

  <p>"Bir gün, yanlışlar suç, yanılgılar günah olmaktan çıktığı zaman her şey daha açık, daha duru görülecek," demiştin. "Gerçek özgürlüğün duvarlarla korunamayacağı anlaşıldığı gün ve hiçbir duvara ihtiyaç kalmayacak kadar özgür olunduğu gün, artık mal hırsı ve mülkiyet şehvetinin adına özgürlük deme ayıbı bir daha işlenmeyecek." Unter der Linden'de yere yumuşacık bir halı olmuş ıhlamur yapraklarına basa basa yürüyorduk. Çehresi yavaş yavaş değişmeye başlayan ve makyaj yapmayı, süslenmeyi henüz beceremeyen genç bir kızın tatlı rüküşlüğüne bürünen Berlin caddelerini geçip Karl Marx Meydanına vardığımızda, saçlarımızda, omuzlarımızda sarı ıhlamur yaprakları vardı. Arkaya dönüp o her zaman, her mevsim güzel olan Unter der Linden'e hüzünle baktın. "1880'lerde, 1890'larda, 1918'de, 30'larda, 50'lerde işçiler kızıl bayraklarıyla, Enternasyonal'i söyleyerek bu caddeden geçtiler," dedin. "İlk devrim törenine, elimde Tarihi biz yazıyoruz pankartıyla, kısa pantolonum, kırmızı kravatımla bu caddede katıldım. Yine sonbahardı. Ihlamur yapraklarından hatırlıyorum."</p>

  <p>Biraz daha yürüdük. Marx'la Engels'in heykelinin önünde durduk. Marx'ın kafasına bir güvercin tünemişti. Ellerini gevşek ve sakin bir şekilde dizlerine koymuş Marx, sakalının üstünden düşünceli bakıyordu. Yanında ayakta duran Engels'in bakışları daha sert, daha keskindi. Bunu sana söylediğimde güldün. "Heykeltıraş bu yüzden rejim muhalifi ilan edilmiş olabilir," dedin.</p>

  <p>Hemşire, ağlayan Adam'ı getirip kucağıma verdi. Nasıl emzireceğimi anlatmaya çalışırken, Adam memeyi kendiliğinden bulup hırsla emmeye başladı." İşte kendi başının çaresine bakmayı bilecek, aç kalmayacak bir çocuk," diye güldü genç hemşire kız. Birkaç dakika sonra emmekten yorgun düşüp kollarımın arasında küçük bir kedi yavrusu gibi uykuya daldığında, hayatın o anlatılmaz sevinci, mutluluğu, gücü ve güveni doldurdu içimi. Küçücük mavi hastane tulumunun dört bir yanından, köhnemiş ve çöken her şeye inat, taze filizler gibi hayat fışkırıyordu.</p>

  <p>Yeni bir çağ başlıyordu Adam'la, diye düşündüm onu emzirirken. Bu fırtınanın ortasında doğanlar kuracaklar yeni dünyayı. Onlar duvarlar örmeyecekler.</p>

  <p>Onlar kimliklerini kaybedip satılığa çıkarmayacaklar. Onlar bizim doğrularımızın, bizim değerlerimizin hiçbirini benimseyip taşımasalar da, yeni bir dünyanın insanları olacaklar.</p>

  <p>Neyse ki mucizeyi bebek hemşiresi fark etmedi; neyse ki doktorlar Doğudan gelen ışıkla parlayan Batı yıldızının Adam'ın yatağının üstünde durduğunu görmediler. Burada şimdilik güvenlikteyiz. İki gün sonra, bu sığınaktan çıkınca Brandenburg Kapısı'nın önünden geçip ışığın geldiği yere, insanların yeni insanı, yeni dünyayı bekledikleri Doğuya doğru gideceğiz onunla.</p>

  <p>Sıska eşeğimizin başını, inanmış, saf ve kul Yusuf çekmese de, başımda ışıktan bir hale değil, kısacık kesilmiş saçlarım ve üstümde yerlere kadar ağır ipek etekler değil, blucin pantolonum olsa da, Adam'la birlikte yıldıza doğru yürüyeceğiz.</p>

  <p style="text-align: center;"><b>SON</b></p>
</body>
</html>
