<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>BİR GÜNEŞ, BİR KAR, SAYIKLAMALARI</h2>

  <p>Mandalina bahçelerinin üzerinde bir güneş, bir kar. Havada deniz, toprak, ıslak zeytin kütüğü kokusu. Dönemeçli, dar, kaygan yolda ilerleyen arabanın camlarında buğu; içinde söylenmemiş sözlerin, yaşanmamış aşkların, itiraf edilmemiş kopuşların dayanılmaz ağırlığı... Ön cama vuran -hayır vuran değil konan- kelebek hafifliğindeki kar taneciklerine eşlik eden uçucu ve soğuk sözcükler...</p>

  <p>"Senin işin bitmiş. Sen artık yaşlanmışsın." Sait Faik hikayelerinden nasılsa anımsanmış bir cümle. O kadar mı? Yüreğinde söylenmemiş sözlerin söyleneceği korkusu, başında yol boyu içtiği konyağın dumanı...</p>

  <p>Mandalina bahçeleri bitince kale görünür. Deniz kendini hemen ele vermez. Önce bir martı uçuşu, sonra bir sütlü bulut, sonra gökyüzü olur. Mavi beyaz çırpınışlarla sonunda ortaya çıktığında, mandalina bahçeleri ve son zeytinlikler de geride kalmıştır artık.</p>

  <p>(Henüz, kıyı boyunca masmavi uzanan geniş asfalt yol yoktu. Denize inen yamaçlar, yel değirmenli tepeler, mandalina bahçeleri ve zeytinlikler taşlaşmamıştı.</p>

  <p>İç avlulu, beyaz badanalı evler tek katlı, düz damlıydı. Yazları kuruyan dere yataklarında zakkumlar açar, sular pembe beyaz akardı. İspanya kırlarının, Granada yamaçlarının, karlı dağları andıran çiçeğe durmuş mandalina bahçelerini görmemişti henüz. Çılgınlığa, inada, kendini yok etmeye dönüşmüş bir tutkuyu sonuna kadar yaşamaktan korkmayacak kadar da gençti.)</p>

  <p>Aylardan şubat, yıllardan uzak bir yıl. Mandalina bahçelerinin, zeytinliklerin, beyaz evlerin üzerine kar yağıyor. Cama vurup eriyen kar taneciklerinin ardında belli belirsiz bir güneş ışığı. Öndeki ince, şeffaf kadın, bir eli direksiyonda, bir eliyle camın buğusunu siliyor durmadan. "Güneş gözümü alıyor," diyor. Oysa dışarıda, mandalina ve zeytin ağaçları üzerinde kar... Adam, yassı küçük kanyak şişesini başına dikiyor, bildik bir türkü tutturuyor. -Türkü söylediğini hiç duymamıştı.- Gövdeleri ikili üçlü sımsıkı birbirine sarılmış ihtiyar zeytin ağaçları, kardan çiçekler açan mandalinalar, bir güneş, bir kar, bir güneş, bir kar...</p>

  <p>Arabanın arkasında bir Çingene hizmetçi. -Adı mıydı, başına iliştirdiği çiçek miydi karanfil?-; elif inceliğinde bir küçük kız, bir de, ara sıra anımsanıp hayıflanılan bir yokluk, bir önceki oyundan unutulup kalmış uyumsuz bir dekor... "Ben miydim? Orada mıydım gerçekten? Ben o günü yaşadım mı?"</p>

  <p>Mandalina bahçeleri, yokuşlar, zeytinler, zakkumlar bittiğinde, yol kaleyi solda bırakıp denize ulaştığında, denizin hemen kenarında salaş bir kahve.</p>

  <p>(Henüz köy kahveleri turistik restoran olmamıştı. Rıhtımdaki bu tek kahvede demli çaylar içilir, balık ve süngerden dönüşte, afyonlu şarap ve sokağın içindeki aşçı dükkanından getirtilen ahtapotlu pilavlarla rakı çekilirdi.)</p>

  <p>"Dışarıda yağmur yağarken bira içip pişpirik oynamayı severim." Kadın mı adam mı söylemişti bu sözleri? Anımsamıyor. Tepelerdeki lapa lapa kar, incecik bir yağmura dönüşmüş denizin üzerinde. Adam kahveciye sesleniyor: "Oyun kağıtlarıyla iki bira." Sonra birden anımsamış gibi: "Sen ne içerdin?"</p>

  <p>"Ben o gün orada mıydım gerçekten? Çay demiştim, oradaydım demek."</p>

  <p>Kahveci, oyun kağıtlarını getirirken içeri sesleniyor: "İki bira, bir de çay! Çay neşeli olsun!"</p>

  <p>Pişpirik kağıtları, köpüklü biralar, tavşan kanı çay. Dışarıda soğuk, ince, kamçı gibi bir yağmur. Üstü muşamba kaplı tahta masanın üzerinde arzu... Adamla kadın sevişir gibi iskambil oynuyorlar. O, geçmişte kalmış yumuşacık bir hüzün, havayı ağırlaştıran yıpranmış bir nakarat, masanın kenarına ilişmiş, tahta iskemlenin arkalığına asılmış eski bir çanta, damlarla valelerin uluorta, çılgın sevişmesinin tanığı bir yabancı...</p>

  <p>Köpeğin sesini ilk duyduğunda, önce çocuk ağlıyor sanıyor. Annesinin bir karo valesiyle ateşli sevişmesini görüyor mu çocuk? Çocuğu korumak gerek! Karanfilli Çingene çoktan yok olmuş. Çocuk dışarıda yağmurun altında yalnız. "Sahibi akşamüstü denize açılırken ardından hep ağlar böyle." Kahvecinin sesi kanıksamış, ama sevecen.</p>

  <p>Kendini telaşla dışarı atıyor. Kararan denizin üzerinde kamçı gibi yağmur damlaları. Köpek, rıhtımın kenarında durmuş, ağır ağır uzaklaşan teknenin ardından suyu atlamak istercesine sıçrayıp ağlıyor. Ulumak değil, acılı bir köpek havlaması da değil, gözlerinde yaşlar var. Yaşlar akacak yer bulamayıp beyaz tüylerine karışıyor.</p>

  <p>(Henüz, köpeklerin rıhtımdan uzaklaşan teknelerin ardından gözyaşlarıyla ağlayabildikleri, balıkçı teknelerinin, kahvenin önündeki iskeleden ardlarında su izlerine karışan köpek gözyaşları bırakarak ayrıldıkları masal öncesi günlerdi. Yat limanı henüz yapılmamıştı. Memet'in pansiyonunda geceliği yatak başına 7,5 liraya kalınır, kahvede, Memet'in "Ayı" adına nasıl hak kazandığı, yatağın altına, altına saklanan hırsızın ağzından, açık saçık bir hikaye gibi anlatılırdı. Henüz yeşildi tepeler. Süngere çıkıldığında, sınırları aşıp Libya'ya varmadan dolu dönülürdü. Ve henüz acılar, aşk acıları, tutkular bir gönül boyu, geçmiş kısacıktı. Gelecek yaşanmamıştı daha.)</p>

  <p>Köpek rıhtımda hala ağlıyor. Hava karardı kararacak. Bira bardaklarının ve renk renk iskambil kağıtlarının gölgesindeki bu uzun, ateşli sevişme daha ne kadar sürecek?</p>

  <p>Salaş tahta masanın küpeştesine dayanmış, rıhtımda ağlayan köpek kadar çaresiz, yalnız, sevgi ve özlem dolu...</p>

  <p>Islaktı; yapış yapış serindi hava. Avluda ilk beyaz kardelenler, dalları üzerinde kurumuş sarı güllere karışmıştı: İç avlulu, taş mutfaklı, beyaz badanalı evlerden birinin, aynalı ceviz konsollu, pirinç karyolalı beyaz odalarından birinde, yatağın köşesine büzülmüş, kanıyor, titriyor, yanıyor.</p>

  <p>Mandalina bahçelerinin üzerinde bir güneş, bir kar. Uzak zeytinliklerde gövdeleri birbirine sarılmış yaşlı zeytin ağaçları. Rıhtımda ağlayan bir köpek ve evin avlusunda, alacakaranlıkta parlayan beyaz kardelenler. Beyaz, buzdan bir ay doğuyor kalenin arkasından. İnce, şeffaf kadın iskambil kağıtlarıyla sevişmekten yorgun, içerideki odada yatıyor. Karanfilli Çingene ve çocuk çoktan uyumuş olmalılar. Adamın, kora kesmiş sıcak mangalı içeri odaya taşıdığını görüyor. Üşüyor, titriyor; altındaki pirinç karyola sallanıp gıcırdıyor titredikçe. "Sevişirken nasıl ses çıkarırsa tıpkı öyle..."</p>

  <p>"İçeride çocuk var da," diyor adam özür dilercesine. Mangalın, keyifli çıtırtısı, bir de yumuşacık şeffaf kadınla adamın usul usul fısıldaşmaları incecik kerpiç duvardan sızıyor soğuk yatağına. "Geleceğini düşünmemiştim.</p>

  <p>Demek anlamamış. Onu incitmeden... Anlar, mümkün değil, çok duyarlıdır, bilirsin... Yarın hemen yola çıkalım... Ateşi var, hasta. İyileşirse kendi gider zaten... Mangal bile kar etmedi. Nemli soğuk... Üşüyorum. Sokul bana. Çocuk? Çocuk uyudu. Yorgunsun, üşümüşsün. Sokul bana..."</p>

  <p>Kocaman pirinç karyolanın köşesine büzülmüş, artık üşümüyor. Her yanı, vücudu, başı, yüzü, gözleri bile yanıyor. Yarın gün ağarırken, kenti terk eden ilk otobüsle gidecek. Küllenmiş mangal ateşlerinin tatlı, sinsi sıcaklığında kimse hissetmeyecek gittiğini. Bir küçük, kirli köpek bile ağlamayacak ardından.</p>

  <p>(Artık ne adamın, ne ince şeffaf kadının, ne de yıllar öncesinde bıraktığı kendisinin yüzünü anımsamadığında, yaralar çoktan kapanıp her türlü kanama durduğunda -hani eski bir ameliyat izini arar arar da bulamazsınız bazan, işte öyle bir duygu- yeni kıyılara varıp yeni aşklar, tutkular, yeni yollar, umutlar, dünyalar bulduğunda bile, ne zaman üşüse, hep o geceyi anımsadı.</p>

  <p>İşkenceye götürüldüğü taş izbelerde, ıslak zeminli, nemli hücrelerde, dağ kulübelerinde, ucuz otel odalarında, Orta Avrupa kentlerinin soğuk, nemli sonbaharlarında, yüksek ateşin habercisi titreme nöbetleri sırasında, bir pirinç karyolanın ıslak çarşaflarını anımsadı. Ve dışarıda, denize inen yamaçlarda, güneşle karın tutkulu dansını...)</p>

  <p>Kaleye kar yağıyordu, sonra güneş açtı. Aşağıda, sütlü gri bir duman arkasında, kentin çirkin, kurşuni binaları. Daha gerilerde bulutların griliği arasında kaybolan gökdelenler... Bu kale, bu Hitit mermerleri, bu taş kabartmalar, bu geyikli güneş kursları, Rodos şövalyelerinin kalelerinden, anforalardan, düz damlı beyaz evlerden, mandalina bahçelerinden ve zeytinliklerden ne kadar uzak şimdi.</p>

  <p>Yanan yüzünü soğuk mermerlere dayıyor. Adam, elini alnına koyuyor yavaşça. "Yanıyorsun, ateşin var." Mermerler serin, sessiz ve güvenli. Adamın kuru, yaşlı eli de öyle. Yarı dalgın sayıkladığı çocukluk ateşlerinde, alnına ıslak soğuk bezler koyan babasının elleri gibi: uzun, ince, kuru parmaklı, çil lekeli ve sevecen.</p>

  <p>(Bir başka yerde, bir başka zaman, bir başka adam elini alnına koymamıştı. Yalnızdı, tutkundu, çılgındı. Bir köpek ağlaması, akşamcı kahvelerinde unutulmuş bir uyku, soğuk bir pirinç karyolada sürekli kanayan bir yaraydı. Beyaz kireç badanalı duvara dayanmış, köşesine krepon kağıdından güller iliştirilmiş bir ceviz konsol vardı. Ve uzakta, mandalina bahçeleri üzerinde güneşle kar, tutkun, ateşli ve umutsuz sevişiyorlardı.)</p>

  <p>Yüzünü dayadığı sarı damarlı mermer parçası Hititli bir kadının -belki de bir tanrıçanın- beyaz eteği olmalı. "Bin yıllardır hep böyle yalnız mıydım ben? Hep karların, güneşlerin, mermerlerin, tunçların, mandalina bahçelerinin, sarayların, kalelerin ve tapınakların labirentlerinde mi dolaşıyordum?"</p>

  <p>Yanıyor. Mermerler ve adamın esmer, kemikli eli serin. Geyiğe binmiş bir ana tanrıça heykeli şimdi. Bozkırlara doğru dörtnala uzaklaşıyor. Arkada serin bir rüzgar ve tozuyan karlar... Kalenin, mermerlerin, heykellerin üzerinde bir güneş, bir kar...</p>

  <p>"Hadi eve gidelim. Korkma, evi kimse bilmiyor..."</p>

  <p>Ne polis, ne ağır silahlı askerler, ne terörist avına çıkmış ekipler, ne de karın, kimse bulamaz yeni evi. Beş bin yıl öncesinde, bir Hitit mezarının altında...</p>

  <p>Adam susuyor. Adam korkuyor. Korkusu, yumuşak, sevecen ve yaşlı bakışlı koyun gözlerinde; korkusu, boğuklaşan sesinde, birden ısınıveren ellerinde...</p>

  <p>Kalenin burçlarında bir güneş, bir kar. Hitit tanrıçalarının taçlarında soğuk, beyaz, ıslak tüyler ve ışıktan taşlar...</p>

  <p>"Eve gidelim. Benimle yat!"</p>

  <p>Adam korkuyor. Duraksıyor. Korkmasa kendini kaleden aşağı atıp kaçacak. Hitit heykelleriyle, mermer tanrıçalarla, tunçtan geyiklerle, anılarla, ayrı yollarla sevişilmez ki. Ya da bütün bunlar için çok yorgun, çok yaşlı artık.</p>

  <p>Henüz, geceyarıları evler basılmaya, tenha sokaklarda insanlar avlanmaya, şafaklar sökmeden darağaçları kurulmaya başlamamış, ama adam biliyor. Ne kadar kaçmak isterse istesin, birazdan ateşler içinde yanan etine sarılacağı bu sahte tanrıçanın, bir geceyarısı mermer kabartmalardaki tahtından sökülüp götürüleceğini, kaba kuvvetin ve şiddetin karşısında küçücük, korunmasız, yapayalnız kalacağını, bir kadeh Buzbağ'ın ve anlık kucaklaşmaların ötesinde, yollarının hiç birleşmeyeceğini ve böylesinin çok daha iyi olduğunu biliyor adam. Sevgiyle, şefkatle bakıyor ona. "Ne var bu çılgınlıkta beni çeken? Peşinden kalelere tırmandıran, gizli evlere götüren nedir?"</p>

  <p>Şimdi geyiğin sırtından inmiş, tanrıçanın mermer eteklerinden kopmuş, dev güneş kursunun arkasından gülümsüyor. Yüzünün bir yanı ışık, bir yanı gölge. Dışarıda, kentin üstünde bir güneş, bir kar...</p>

  <p>Kaleyi, Hitit heykellerini, mermerleri, güneş kurslarını, salkım salkım üzüm ve tanrıça kabartmalarını; geyikleri, karları ve güneşleri eve taşıyorlar.</p>

  <p>Lal rengi bir şarap kadehlerinde. Kaleler, tanrıçalar, mandalina bahçeleri, güneş kursları, zeytinlikler, çiğdemler kar altında. Yatmak, bir cinsel eylem, bir kadın erkek ilişkisi, bir tutku bile değil; yalnızlığı, korkuları, unutulmak istenen bir geçmişi ve bilinmeyen bir geleceği yenmenin en saf, en kusursuz biçimi; başlangıcın türküsü, bir nokta ve bir satır başı... Tutkulu, arzulu, coşkulu değil; ılık sakin sularda yüzer gibi sevişirken, uzaklaşan teknenin ardından köpeğin ağlayışını, iç odadaki mangalın onu ısıtmayan keyifli çıtırtısını, bozkırda delice koşan bir geyiğin rüzgarını ve dışarıda yağan karın sesini duyuyor.</p>

  <p>Akkavak pamukçukları yağıyor kentin her yanına. Ulu, çok ulu kavaklardan yağan ılık haziran karlarının altında, yüzünü göğe vermiş, gözleri kapalı, öylece duruyor. Çiçeksiz, renksiz -nefti, sadece nefti- nemli, karanlık ormanlar, cıvıl cıvıl parklar, sihirli bahçeler ve nemli, kasvetli avlular, sokaklar, köşe başları, açık kalmış pencerelerin önündeki masalar, beyaz, ılık bir kar tabakasıyla kaplanıyor. İçinde dingin, alışılmış bir hüzün, "Ben bunu daha önce yaşamamıştım," duygusu.</p>

  <p>(Beriozkaların pamukladığı geniş caddelerden ellerinde kızıl bayraklarla işçilerin geçtiği, akkavak pamukçuklarının Kızıl Meydan'ın parke taşları arasında uçuştuğu, dev binaların ve insanı ezen anıtların sadece korku değil güven de verdiği bu Kabe kentte, her şey donmuş sarsılmazlığı içindeydi henüz. Bayraklar, yıldızlar, inançlar yerlere düşmemiş, umut yenilgiye, hüzün acıya, inanç inkara dönüşmemişti. Meta ve pazar, insanı tam teslim almamıştı daha. Kurulacak yeni dünyanın anahtarları avuçlarındaydı. Doludizgin bir yaşamın ortasında, hüzün yakasına iliştiriverdiği bir süs; geçmişte kalmış aşklar, anılar, acılar, gizli köşelerde kıskançça sakladığı küçük zenginliklerdi.)</p>

  <p>Bir başka yerde, bir başka zaman yine böyle sakin, böyle ılık bir kar yağıyordu. Hiç ortaçağ yaşamamış bir ülkenin bulutları tırmalayan gökdelenleri, demirleşmiş köprüleri, taşlaşmış sokakları ve bunca zenginliğin yanında alışılmış sefaletine inat, güzelliğini inatla koruyan bir kentindeki ortaçağ şatosunun üstüne sakin, ince, adeta ılık bir kar yağıyor. Orta Avrupa tepelerinden, yüzyılların gerisinden parça parça sökülüp getirilmiş, kale burçlarından dehlizlerine, halısından sandığına, şarap mahzeninden silahhanesine kadar eksiksiz yeniden kurulmuş bu şato, iki adım ötedeki gökdelenlere, sefil Zenci mahallelerine, nehirini, denizini, belli olmayan şu geniş kurşuni suya ne kadar yabancıysa o da bu kente o kadar yabancı.</p>

  <p>Aylardan şubat, kar yağıyor. 92. Sokaktaki Yahudi otelinin 13. katındaki odanın, ne kadar havalandırılırsa havalandırılsın bir türlü dağılmayan ağır kokusu... Gökyüzüne, temiz havaya, ağaçlara, ormanlara, sokaklara, ufuklara değil de karanlık bir hava boşluğuna açılan tek penceresi...</p>

  <p>Dışarıda, diz boyu değil, adam boyu kar... Havaalanları kar yüzünden kapanmıştı. Evlerin kapıları, yollar, taşıtlar, her şey, gece birden bastıran karla örtülmüştü. Otelin 13. katındaki karanlık havasız odada kapanıp kalmışlardı. Oda sıcak, boğucu, yollar kapalı. İçinde sokaklara çıkma isteği. Burnunun ucunda, Hint baharatıyla yanmış yağ ve nem karışımı dayanılmaz bir koku. Havaalanları hala kapalı, kent trafiği hala felç, otelin kapısı hala karlarla kaplı...</p>

  <p>Eskiden olsa konuşurlardı, sevişirlerdi. Şimdi susuyorlar. Radyoda, saat başı hava raporu. Dışarıda, ne bir tren düdüğü, ne bir tramvay sesi, ne bir araba gıcırtısı, ne sokağın uğultusu, sadece aralıksız yağan karın duyulmayan, ama bilinen sesi...</p>

  <p>Otelin kapısındaki karlar kürenip gökyüzü masmavi göründüğünde, diz boyu karla kaplı sokakları düşe kalka aşıp nehrin kenarındaki parka vardığında, beyaz masal ağaçlarından tüy gibi, akkavak pamukçukları gibi hafif kar tanecikleri düşüyor saçlarına.</p>

  <p>(Sincapla ilk o gün tanışmıştı. Küçücük, üşümüş, şaşkın ve aç bir sincap... Paltosunun cebinin köşesinde kalmış yerfıstığı ve tuzlu badem kırıntıları... Yiyecek vereceğini anlayınca omzuna sıçramıştı. Hudson Nehri kıyısıdaki ağaçların martılar ve sincaplarla dolu olduğu; sincapların insanların omuzlarında, avuçlarında dolaştığı; günbegün yitip giden bir sevginin tükenişinin, buruk bir şarap içer gibi, hüzünden zevk alarak yaşandığı günlerdi. Bir sevgi tükenince yenisine başlayacak, bir tutkudan bir başkasına atlayacak kadar gençti henüz.)</p>

  <p>Bir sincap atlıyor omzuna: Mucize! Bu ürkütücü, ezici, ama olağanüstü güzel yabancı kentteki kar kuşatmasının, sevgisizliğin, yalnızlığın ortasında bir sincap mucizesi... Karlar eriyip de insanlar kenti yeniden doldurduklarında ve beyaz dallı masal ağaçları sıradan kuru dallarıyla ortaya çıktıklarında, çocukların avuçlarından fındık yiyen bir sürü sincabı görüyor. İçinde bir aldatılmışlık duygusu; mucizenin sonu.</p>

  <p>Ortaçağsız bir Ortaçağ şatosunun içleri bomboş, görkemli şövalye zırhlarının nöbet tuttuğu karanlık dehlizlerinden geçip ağır demir kapıları aştığında, gök mavi, güneş de var, ama kar yağıyor. Şatonun, asma köprülerin, kale burçlarının, gökdelenlerin, Zenci ve Porto Riko mahallelerinin, Çin kentinin üzerinde bir güneş, bir kar. Yüzünü göğe, utangaç güneşe doğru kaldırıyor. Kar tanecikleri düşüyor yanaklarına. Bu kente, tükenen eski bir sevgiye, ehlileşmiş sincaplara, bir daha yaşamak istemediği boğuntulara veda ediyor. Yarın, Okyanus'un üzerinde uçarken hepsi arkada kalacak. Yarın, gelecek başlayacak.</p>

  <p>Yarın on yıl öncede kalmış. Ilık bir haziran öğlesinde, Beriozkaların pamukçukları saçlarına dökülüyor. Bir karabasandan kan ter içinde uyanıldığında ya da doğumun en son anında duyulan güzel gevşeme, sonsuz ferahlık... "İyi ki buradayım, iyi ki her şey on yıl öncesinde, bir başka dünyada kalmış" duygusu...</p>

  <p>Bu kentte her şey yerli yerinde, her şey gerçek, her şey olması gerektiği gibi... Mucizeler yıllar önce yaşanmış ve tükenmiş. Altın yaldız kubbeli bazilikaların, eski çar saraylarının, devrim tapınaklarının, kızıl yıldızların, bayrakların ve sokaklarda ellerinde bezden torbacıklarıyla dolaşan göğüsleri madalyalar ve yıldızlarla dolu, yaşlı, çok yaşlı insanların dışında, her şey kendi doğal ikliminde, kendi gerçekliği içinde. Gökyüzünde buğulu bir güneş, sokaklarda akçakavakların haziran karları...</p>

  <p>"Kar yağarken güneş açınca gökkuşağı çıkar mı anne?" Çocuk ulu kuzey çamlarının altında, bembeyaz karların ortasında durmuş, elinde acemice tuttuğu kayak sopaları, başında kırmızı örgü külahı ve külaha isyan eden bukleleriyle, donmuş fiyorda bakan yamaçtan aşağı kaymaya hazırlanıyor.</p>

  <p>(Bir başka yer, bir başka zaman. Bir başka güneş, bir başka kar. Küçük, incecik bir kız çocuğu vardı. Karanfilli bir Çingene, şeffaf elli bir kadın, kolları bıçak çizikleriyle dolu genç bir adam, hep denizlere doğru giden bir otomobil. Bir geceyarısı mandalina bahçelerinin bittiği yerde, uçurumun tam kenarında, otomobilin bir tekerleği boşlukta, denize yuvarlandı yuvarlanacak... "Çocuk!.. Çocuğu indirin!" Kaza mı; intihar mı? Bağıran kim?</p>

  <p>Bir başka kale, bir başka kar. Hiç doğmayacak bir çocuk karnında. Gözü bağlı götürüldüğü taş bir dehlizde, karnı deşilircesine bir acıyla kendine geldiğinde duyduğu çirkin, iğrenç, boğuk ses: "Bir de gebe miymiş, neymiş orospu!" Bacaklarının arasında ılık, ince bir sızı, içinde boşluk ve utanç duygusu.)</p>

  <p>"Kar yağarken bazan güneş de açar oğlum. Ama gökkuşağı çıkar mı, hiç bilmiyorum." Gerçekten bilmiyorum. Çocuğun resimli ansiklopedilerine bakmalı.</p>

  <p>Mandalina bahçeleri üzerine kar yağarken gökkuşağı yoktu. Hitit mermerleri üzerine yağarken de... Ortaçağsız Ortaçağ şatolarına, demir parmaklıklar ardında uzanan bozkırların üstüne, altın yaldızlı kubbelere, gölgesi mavi sulara düşen incecik minarelerin üzerine kar yağarken güneş parladığında, gökkuşağı çıkmamıştı. Ufukta, donmuş fiyordun ardında uzanan yeşil beyaz çam ormanının üstünde de gökkuşağı yok.</p>

  <p>Adam karların üstünde o kadar sessiz yürüyor ki, geldiğini fark etmiyor bile. Çocuk bir zafer çığlığı atıp kendini yamaçtan aşağı bırakıyor.</p>

  <p>"Baba bak, güneşe doğru kayıyorum!"</p>

  <p>Çam dalları titriyor, kar tanecikleri dökülüyor yüzüne, saçlarına.</p>

  <p>Bir yanlışlık var. Aşağıda parlayan güneş değil, buz tutmuş fiyord. Adam kolunu omzuna doluyor. "Çocuk haklı. Güneş gökte mi, fiyordun üstünde mi parlıyor, insan bilmese şaşıracak."</p>

  <p>Yüzünü gökyüzüne, soğuğu yenemeyen güneş ışınlarına vermiş, gözleri kapalı. Yine de, güneşin yukarıda, dağların doruklarında parladığını, buz tutmuş fiyordun muhteşem bir sahtekar olduğunu biliyor.</p>

  <p>Çocuk, elinde kayakları, düşe kalka yokuşu tırmanıyor.</p>

  <p>"Çayı demledim, konyağımız da hazır. Ateşi tutuşturdum, ev sıcak."</p>

  <p>Bacasından tüten dumanın küçücük gündelik mutlulukları haber verdiği dağ evine doğru, üçü birbirine dayanıp karları yara yara yürüyorlar.</p>

  <p>Soluk soluğa kalmış, ayaklarındaki karları silkelemeye çalışıyor. "Benim işim bitmiş artık. Ben artık yaşlanmışım."</p>

  <p>Ufukta erken biten bir günün son ışıkları. Havada kar...</p>
</body>
</html>
