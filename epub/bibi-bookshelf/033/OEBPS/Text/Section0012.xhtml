<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>ESKİ EV</h2>

  <p>Beş on metre sonra, köşeyi döner dönmez çıkacak önüne. Cumbalı, mermer merdivenli eski ahşap ev... Burnunda daha şimdiden pirzola, yanık yağ, gülsuyu, hela, rutubet karışımı o unutulmaz koku. Kapının sağ yanındaki, alçak sürgülü pencereyi hafifçe yukarı kaldırıp pencerenin hemen altındaki boşluğa saklanmış anahtarı alacak. "Her zamanki gibi zor açılıyor yine.</p>

  <p>Kilidi yağlamalı. Bomboş geniş mermer girişte ürpertici bir serinlik. "Yine duymadı kapının açıldığını. Bu evi her gece neden soymadıklarına şaşmak gerek." Yukarı kata çıkan merdiven boşluğunda, köşeye yığılmış sandık ve hasır sepetlerde, Abdülaziz Efendimizin iç gömleğinden bir parça, Şahver Hanımefendinin gelinliğinin altın sırma işli dantelleri, yırtık bir acem şalı, renk renk yapına güller, has ipek bir bebek zıbını... "Ah yavrum, ben ipekten başka bir şey giydirmedim oğluma. Bütün çamaşırlarını elde diktim.</p>

  <p>Parispuanı, sıçandişi. Anan asker çamaşırlarını yıkarken okunmuş sabunla büyü yapmasaydı sen şimdi prenses olacaktın. Kandırdılar oğlumu. Yoksa ne Mısır prensesleri, ne saraylılar..." Üst kattaki odanın duvarında, çatlamış, yer yer dökülmüş sıvalara inat, altın yaldızlı, oymalı çerçeve içinde yağlıboya bir orman yangını tablosu. Hiç gelmeyecek tören günlerini beklerken tozlanmasınlar, renkleri atmasın diye üstleri eski çarşaflarla örtülü ağır takımların yanıbaşında neredeyse gerçek boyda bir fotoğraf Babaanne, sırma işlemeli cepkenli, inanılmaz incelikteki belinde gümüş fişeklikli, yerlere kadar inen ağır ipek etekli Çerkez kıyafetiyle bir merdiven parmaklığına dayanmış, sağ elinin işaret parmağını yanağına dayayarak poz vermiş, beline kadar inen saçları hafif bir rüzgara kapılmış, muzip ve çapkın gülümsüyor... Kulağında hırçın tınılı bir ses: "Dün gece yine sabaha kadar uyutmadılar. Sabaha kadar kapının önünde; Uyan sunam uyan diye şarkı söylediler.</p>

  <p>Kulakları, yanında top patlasa duymazdı oysa. Evliliğinin yedinci yılında kocasını kaybedip dört yaşındaki oğluyla yapayalnız kalınca bir gecede sağır oldu derlerdi. Köşede konsolun üstünde gümüş çerçeve içinde iki fotoğraf: Kocaman ürkek gözlü küçücük bir erkek çocuk avucunda beyaz küçük bir kuşu tutmuş, beline kadar uzun saçlı, incecik belli anasının eteklerine sokulmuş. Neredeyse, kaçıp fotoğrafın arkasına saklanacak. Öteki fotoğrafta yine aynı kadın, hemşire kıyafetinde, yaralı askerler arasında. "Birinci Dünya Savaşında Fransız Hastanesinde gönüllü hemşirelik etmiş. Düşman tarafındaydı demek ki. Saraya bağlılığından mı, yoksa insancıllığından mı? Aslında ne kadar az tanıdım onu. Hiç tanımadım...</p>

  <p>Birkaç adım daha atınca köşeyi dönecek. Ev hala olduğu gibi duruyor demişlerdi. Ne zaman, kaç yıl önce? Çevrede Laz mimarisinin betebe şaheserleri kat kat yükseliyor. Dört bir yan çarşı olmuş. Banka şubeleri, şirket büroları, komisyoncular, pasajlar. Evler nerede peki? İnsanlar nerede oturuyorlar?</p>

  <p>Surpik'le Avadis'in evlerinin yerini tam anımsayamıyor. Tam karşıda mıydı, yoksa köşeyi dönmeden mi? Ev yüksekliğindeki bahçe duvarı, ardında serin, rutubetli, bol solucanlı, nefti yeşil İngiliz çimli toprak üzerinde, mor menekşeleri, tüylü kalın yapraklı maltaeriklerini, pembe reçel güllerini, tüm çocukluk bahçelerinin esrarını saklardı. "Dedelerinin dedesi Hınçakmış.</p>

  <p>Dedeleri Ermeni tehciri sırasında asılmış. Kadın iki çocuğuyla bir Türk ailenin evine saklanıp kurtulmuş." Özenle kaynatılıp küçük boya kavanozlarında armağan edilen gül reçeline karışan bir ölüm tadı. Çocukluğunun ilk asılma, darağacı, cellat kavramı...</p>

  <p>Bahçe tam şuradaydı. Şimdi daha açık anımsıyor. Tam karşı köşedeydi. Nasıl anımsanmaz? Bahçe duvarının önündeki kaldırıma çizdikleri on iki haneli sekseği Surpik'ten daha çabuk ve ayağı bir kez bile yere değmeden bitiren yoktu. Yaşından çok önce gelişip irileşmiş vücuduyla, koca memelerini sallaya sallaya tek ayağı üzerinde seker dururdu. "Ben ne kadar beceriksizdim oysa. Daha ikinci hanede çizginin üstüne basardım." Kulağında çocuklardan yükselen Siii çığlığı. Niye si denirdi seksekte çizgiye basılınca? Bir an kafası bu sözcüğe takılıyor. Bildiği hiçbir dilde karşılığını bulamıyor.</p>

  <p>Evet, bahçe buradaydı. Ev arkada kalırdı biraz. Surpik ve Avadis'le sokakta oynamasına izin verilirdi, ama evlerine gönderilmezdi nedense. Paskalya geldi mi, saç örgüsü kıvrımlı paskalya çörekleri; Noelde pamuktan küçük kardan adamlarla ve pamuk karlarla süslü çam dalları arasında hediyeler; ramazan bayramında tatlı, kandillerde helva, kurbanda koyunun iyi tarafından bir parça, aşure ayında üstü nar taneli ve fıstıklı bir çanak aşure gidip gelirdi komşular arasında. "Rumu, Ermenisi, Türkü, Yahudisi, hepsi de Makriköy'ün yerlilerindendir. Dostluklarından başka bir şeylerini görmedim bunca yıldır."</p>

  <p>Ateşe verilmiş, yakılmış, sokaklara atılmış, parçalanmış, yağmalanmış evler, eşyalar anımsıyor birden. Hangi kabus gecesiydi bu? Belinden ipe bağlanmış zorla sünnet edilmeye götürülen delikanlı Avadis'in yüzündeki dehşeti, Türk komşulara sığınmaya çalışan kadınların korkusunu, kendi utancını anımsıyor. "Gördüm mü ben 6-7 Eylülde bunları, yoksa kafamda mı yazdım? Babam o gün olayları haber alır almaz kolumdan sürüklemişti beni. Babaannemden çok komşuları merak ettiğini anlamıştım. Sokak, savaş meydanı gibiydi. Köşede bir koltuk hala için için yanıyordu. Yerlerde çaputlar, cam kırıkları, kırık dökük eşyalar. Kaybedenin kazananın belli olmadığı bir savaştan sonra savaş meydanındaki kanlı, korkunç sessizlik. Koşar adımlarla geçtik sokakları, mermer merdivenleri bir hamlede çıktık. Bu kez babaanne, kapının hemen arkasında, girişte duruyordu. Ayağında ezeli topuklu terlikleri, üstünde yerlere kadar inen kadife ropdöşambrı ve elinde eski maun masadan sökülmüş, neredeyse kendisi kadar bir sopa... Parmağını dudağına götürüp sus işareti yapmasından anladık. Sessizce çıktık peşinden merdivenleri. Üçüncü katın selamlık tarafındaki kullanılmayan odaya saklanmışlardı. Önce Surpik'e, sonra annesine, sonra Tasula Teyzeye sarıldım. Ben bir daha hiç bu kadar utanmadım hayatımda. Babam o gece, eve döndüğümüzden birkaç saat sonra komaya girdi. Beyin kanaması... Hastaneye kaldırdık, bir daha eve dönmedi.</p>

  <p>Ev karşı köşedeydi. Artık kuşkusu yok. Hemen yanında, Agop'un kalfalık ettiği terzi dükkanı vardı. Agop'un yüzü bol sivilceliydi, ellerinde açık yaraya dönüşmüş egzamalar... Sapsarı, bukle bukle saçlı, güzeller güzeli çocuk yıldız Sherly'nin filmlerinde giydiği, arkası godeli, yarım kemerli, duman mavisi çocuk paltosunu, Amerikan cikletinden çıkan artist resimlerinden kopye edip Agop dikmişti. "Tıpkısının aynısı oldu bre çocuk." Sesinde övünme, gurur, sevinç. Sonra coşkusunu gemlemeye bile gerek görmeden, o her zamanki alışılmış soru: "Ha şimdi bir şarkı deyivereyim mi sana?</p>

  <p>Ha bir tane daha deyivereyim mi?" Sesinin güzel olduğuna inanırdı. Şarkıların sonu gelmezdi bir türlü.</p>

  <p>Terzi dükkanı şurada; şu, duvarları yere kadar kurşun ve ışık geçirmez siyah camdan banka binasının bir köşesinde olmalı. Küçük bir duraksama, göğsünde bir kuş yüreği çırpıntısı; ikircimli bir karar... Kapıyı itiyor. Bankanın içi kasvetli, sarı ışıklı ve serin. Dükkan sol ön köşedeydi. Üzerinde Döviz-Kambiyo yazan, ciklet çiğneyen boyalı genç memurenin ellerini evirip çevirerek tırnaklarındaki ojeleri gözden geçirdiği masanın durduğu köşede. Yerde rengarenk kumaş kırpıntıları. Köşede kafasına siyah melon şapka geçirilmiş tahta bir manken. Ütü masası, biri ayaklı biri elle çevrilen iki eski Singer dikiş makinesi. "Sakın yalınayak gezmeyesin kuzum çocuk. İğneler vardır, ayaklarına batar." Agop'un elleri yara içinde. Kızgın ütü, sarmısak, tütün karışımı ağır bir koku. Midesi bulanıyor, nefes alamayacak gibi.</p>

  <p>"Bir şey mi arzu etmiştiniz? Hesap numaranız lütfen?.."</p>

  <p>Hesabı yok. Ne burada ne de başka hiçbir bankada. Dün kapattı hepsini. Bütün işlerini bitirdi.</p>

  <p>"Bir şey arzu etmiştim, evet: Arkası godeli, iki düğmeyle tutturulmuş yarım kemerli, sütlü mavi havacı rengi Sherly paltosu..." Masanın üzerindeki ellere bakıyor. İnce, bakımlı, sağlıklı, güzel eller. Agop'unkiler yara içindeydi. "Bu ellerle nasıl karı okşarsın, neymiş be kuzum bu dert," diye hayıflanan, sonra hiç bitmeyen bir türküye başlayan kırık dökük ses.</p>

  <p>"Hayır, bir şey istemedim. Şöyle bir bakmıştım, çıkıyordum." Ardında kuşku, şaşkınlık, güvensizlik karışımı bir titreşim...</p>

  <p>Köşeyi dönüp, sokağa sapınca evi görecek. "Ev" denmezdi. "Mücevher gibi bir konak yavrusuydu. Galip Paşa özene bezene yaptırmıştı. Göztepe'deki köşk gelinlere damatlara yetmez olunca, teyze kızları, amca oğulları oraya buraya dağıldılar. Kocası Selanik'te ölüp yetimiyle yalnız kalınca, Melek de konağa sığındı önce. Büyük evde ortak yaşama dayanamayacak kadar hırçındı.</p>

  <p>Belki genç yaşta dul kaldığından, belki kulağı duymadığından... Paşa efendi Makriköy'deki evi ona yaptırdı. Hem oturur, hem de irat olur diye..."</p>

  <p>O hiç değişmeyen, hiç yaşlanmayan, zamanın hep aynı noktasında duran küçücük, yapayalnız, süslü, garip kadını, oda oda, bölüm bölüm kiraya verilen ahşap evin merdivenlerinde anımsıyor hep. Topuklu, siyah rugan terlikleri ve yerleri süpüren etekleriyle durmadan inip çıkardı merdivenleri. Küçük siyah fino köpeği, kırmızı dili bir karış dışarıda, ardı sıra koşturur dururdu. "Evde de köpek bakılır mıymış! Müslüman evinde, ne alışılmadık şey. Şu Melek, dedikleri kadar deli gerçekten." Büyük hala, dedikodu yapacağı zaman büsbütün çatlaklaşan sesiyle böyle derdi. Uzaktan, taa Abdülaziz'in hareminden gelme bir hısımlıkları da vardı, ama gelinden hoşlanmazdı.</p>

  <p>"Deminden beri kafama takılanı buldum sonunda." İçinde bir rahatlama. "Köpeğin adı Tango'ydu. Nasıl da unutmuşum." Mevsime göre, ipekten, çuhadan, yün örgüden renk renk elbiseleri, ayaklarını ve kuyruğunu silmek için beyaz patiska elbezisi vardı. "Elbezi değil ayak bezi bu babaanne, Tango'nun eli yok ki..." Babaanne, rastık sürme çekilmiş gözleri, fistolu bluzları, tepeye topladığı saçlarına iliştirilmiş elmaslı saç tokasıyla evin içinde bir odadan ötekine durmaksızın gezinirken, onun bir anlık yokluğunda sihirli odalardan birine dalıp bir suçlu telaşıyla sandıkları, sepetleri acele karıştırmaya çalışırken Tango sinirlenir, işkillenirdi.</p>

  <p>"Sus Tango, hırlama. Hırsız değilim ben. Bir şey yapmıyorum. Bebek evim için birkaç porselen fincan, bebeğime elbise dikmek için birkaç parça dantel gerekli; hepsi o kadar. Üstelik ne kadar havlasan işitmez, biliyorsun!"</p>

  <p>Her on beşte bir, pazar sabahları hiç sektirmeden Sirkeci'den kalkan banliyö trenine binilirdi. Yine babaanne günü... İçini sıkıntı kaplar, yüreği daracık bir kafese sıkışmış gibi olurdu. Ne masallardaki iç içe açılan kırk odayı anımsatan hazinelerle dolu gizemli odaların büyüsü, ne özenle hazırlanmış; günlerce önceden pişirilip kotarılmış, hepsinde o aynı garip koku olan tatlılar, yemekler, ne eline tutuşturulacak ortası delik iki buçuk kuruş, ne Tango'yu okşama -hatta bazan yıkama- izni, ne saray ve şehzade masalları, ne de komşu çocuklarıyla oynanacak oyunların hayali; içinin sıkıntısını dağıtamazdı. Akşamüstü, elinde ganimet dolu küçük çantasıyla trenin meşin koltuklarına yaslandığında büyük bir ferahlama duyardı.</p>

  <p>"Onu hiç sevmedim ben. Gerçekte hiç tanımadım. Çocuktum. Sevmek için tanımak, anlamak gerektiğini bilmiyordum. O koca evdeki yalnızlığın kendi tercihi olduğuna inandırmıştık kendimizi."</p>

  <p>"Annem tuhaftır, bizimle oturmaz," derdi babam. Tıpkı on sekizinde evden çıktıktan sonra, Bağdat'tan olsun, Basra'dan olsun, her on beş günde bir, kirli çamaşırlarını özel torbalarda yıkanmak için annesine gönderdiği gibi, her on beş günde bir hiç sektirmeden onu görmeye giderdi.</p>

  <p>Nasıl da hiç düşünmemişti bugüne kadar! Gelinine düşmanlığa varan sevisizliği ve asker çamaşırlarını yıkarken okunmuş sabunla büyü yapma hikayesinin ilişkisi tam da bu noktadaydı işte. Sokağın ortasında kendi buluşuna kendi şaşarak gülümsedi. Yıllar yılı, her on beş günde bir gelen o kirli çamaşır torbası, kadının yalnızlığı içindeki tek tutanak, hep uzaklarda, hep pek önemli işlerde olan oğluyla arasındaki tek bağ, sevginin, duygunun kirli çamaşırlarda yaşanan akıl almaz bir biçimiydi.</p>

  <p>Sonra, -çamaşırcı kadınlar sabunlarla büyü yapıp oğlunu kaçırdıktan sonra- bu son bağ da kopmuş, oğul elden gitmişti. "Nasıl da düşünemedim bugüne kadar!"</p>

  <p>Kadının, "Oğlum," derkenki yürek parçalayıcı, dayanılmaz ses tonunu hatırladı. Birinci hecedeki müthiş, derin vurgu. İnler gibi, yardıma çağırır gibi, bütün hayatını, bütün umudunu, yüreğini, yaşamın tüm anlamını o tek heceye sığdırmak ister gibi... "Bir külbastı daha yesene oğlum, seversin. Sana Lion mağazasından iç donları aldım oğlum, sevdiğin gibi uzun paçalı, keten. Şimdi elalem o kısacık tulumbacı işi çamaşırları giyiyor. Sen giymezsin bilirim oğlum. Sen Basra'da esirken bile, Evropa'da ulûmusiyasiye tahsil ederken bile iç çamaşırlarını torba içinde bana gönderirdin yıkanmaya. O</p>

  <p>kadar titizsindir. Başkalarına yıkatmazdın, elin yaptığını beğenmezdin. Şimdi sana da bir şeyler olmuş oğlum, değişmişsin." Ya da "Ahvali siyasiye ne alemde oğlum? Alamanya toparlayabilecek mi kendini? O gökgözlünün halefi kavuruyor memleketi. Komşuların hepisi varlık vergisi kurbanı. Sen anlarsın oğlum, o bomba ellerinde diye şimdi de Amerikan tulumbacıları mı haraca kesecek bu dünyayı?</p>

  <p>Birazdan, sokağa sapar sapmaz karşısına çıkacak ev.</p>

  <p>Girişteki mermer merdivenler yaz günleri güneş çekilirken yıkanır, güzel bir serinlik duygusu olur. Rum madamlar, siyah elbiseleriyle mermer basamaklara oturup bitip tükenmeyen bembeyaz danteller örerler. Ne çok yas tutarlar Rum kadınları. Siyah giysileri ve siyah dantel başörtüleri ne kadar yakışır beyaz dantellerine. Ermeniler daha şişman, daha halk, daha Doğuludur. Akşamüstü oldu mu, Ermeni evlerinde meze telaşı başlar. Midye tava ve balık kokuları rakıların anason kokusuna, bol dereotlu enginarların tadı topiklerin tadına karışır. Bir başka huzurlu, bir başka güzel olur haziran akşamları. Erken bastıran sıcaklarla birlikte, sokağın tüm ahalisi, kapı önlerine atılan portatif iskemlelerde ya da eşiklere yayılan nakışlı minderlerde içerler akşam kahvelerini. Serin, loş, yaseminli arka avlular sokağın dört dilli, dört dinli sıcacık dostluğuna yenilir.</p>

  <p>Yine haziran. Ortalık sıcak, yapış yapış. Cıvıl cıvıl değil vıcık vıcık bir kalabalık. İki sıralı yüksek apartmanların gölgesi düşüyor üzerine. Mirasçılar kat karşılığı müteahhite verip yaptırmış olmalılar. Surpik'le Avadis miydi mirasçılar? Tasula Teyze miydi, Agop mu, Marika mı, Naciye Abla mı, Yosif Amca mıydı mirasçı? Çoğu kiracıydı onların. Kimbilir kimlerindi o güzel ahşap ya da kagir evler!</p>

  <p>"Şimdiki insanlar mı dedin! Süprüntü hanım süprüntü. Nerede o eski hanımefendiler, beyefendiler! Kötü zamanlar bunlar. Kıyamet yaklaşıyor..."</p>

  <p>Ufacık yaşlı kadın söylene söylene dolaşıyor büyük ahşap evin içinde: "Tarumar edenlerin haneleri tarumar olsun! Ayaklar baş oldu. Kötü bir dünya bu. Rahmetli Şahver Hanımın düğününde üç yüz aç doyurulmuştu düğün evinin kapısında.</p>

  <p>Hiç unutmam Valide Sultan Dürrüşehvar'a gebeydi. Herkesi çil yavrusu gibi dağıttılar bir yana. Vahdettin Efendimizin vatan hainliği hepten tevatür.</p>

  <p>Babana sor istersen. Hep o gök gözlünün işleri. Enver saraya damat oldu diye hırsından çatlayacaktı."</p>

  <p>"Şu kalabalığı sevmiyorum. Sevmemek de laf mı, korkuyorum. Ben de babaannem gibi hiç kimseleri, hiçbir şeyi beğenmez oldum. Yaşlandım artık demek ki. Şu kat kat sefertası gibi apartmanlar neredeyse üstüme yıkılacak.</p>

  <p>Haziran ayında sokaklar manolya, yasemin, gül değil, egzoz gazı, lağım ve ter kokuyor. Neyse ki hemen yanıbaşındayım evin. Birkaç adım daha attım mı mermer merdivenlerin serinliğine, maltaerikleriyle manolyaların gölgeli sükûnetine kavuşurum..."</p>

  <p>Kapı itsen açılırdı. Bütün semt bilirdi Melek Hanımın anahtarının nerede olduğunu. Yine de, adet yerini bulsun diye bir anahtar vardı işte. Kapı tokmağı pirinçtendi, aslan başlıydı.</p>

  <p>Üç basamak mermer merdiveni çıkıp kapıyı yavaşça açıyor. Rutubet, pirzola, yanmış yağ, gülsuyu karışımı o tanıdık koku... Tahta döşemeler yürüdükçe gıcırdıyor. Kapıdan girer girmez soldaki cumbalı odada divanlar yine her zamanki gibi, etekleri dantelalı, beyaz keten örtülü. Köşe yastıkları mavi atlas üzerine işlenmiş renk renk tavus kuşlu. Büyük pirinç mangal iyice küllenmiş, ama tam sönmemiş. "Ateşi canlandırmak gerek." Küllerin üzerine elini uzatıyor. Hala kestane közleyecek kadar sıcak. Boru bir at üzerinde filinta gibi gencecik fesli süvari duvarda gülümsüyor. Mahzun bakışlı küçücük bir erkek çocuk avucunda beyaz bir kuş tutuyor. Çok uzun saçlı, çok ince belli, bir genç kadın, gözleri koyu sürmeli, elini şakağına dayamış bir şeyler düşünüyor. Köşede duran masanın üzerinde çiçeklerle kuşların birbirine sarıldığı ipek bir şal. Ortadaki ayaklı meyve tabağında üvez, muşmula, ayva ve yeşil limonlar. Mavi çini sobanın yanında birkaç kuru dal, birkaç kütük. Cumbalı beyaz odadan yavaşça çıkıyor. Tahta kapı gıcırdıyor ardından. Aşağı iniyor. Mutfak boş, binlerce yıldır uğranmamışçasına tozlu, metruk. Örümcek-ağlarının kat kat gerildiği bir köşede Tango'nun boş yemek kabı. Pembe, ebruli reçel gülleriyle baygın kokulu hanımelilerinin kucaklaştığı küçük arka bahçeye çıkıyor. Güllerin altında evcilik oyunlarında kurulmuş küçücük bebek evleri. Başının üstünde komşu bahçelerin güneşe geçit vermeyen okaliptüsleri, manolyaları, maltaerikleri. Omzunun üstünden sarkan bir sarı ponpon gülü. Burnunda yasemin ve fesleğen kokusu. Havada inanılmaz bir sessizlik. Kulakları top patlatsan duymayan kadının ıssızlığı...</p>

  <p>İkinci kattan piyano sesi geliyor. Bugüne kadar hiç duymadığı alabildiğine hüzünlü bir hava. Koşarak tırmanıyor merdivenleri. Ardında, görünmeyen küçük bir fino köpeğinin yumuşacık ayak sesleri, neşeli kuyruk sallayışı.</p>

  <p>İkinci kattaki odada küçük kız başını hafifçe tuşlara eğmiş, taburenin üstüne tünemiş, öne arkaya hafif hafif sallanarak parmaklarını tuşların üstünde gezdiriyor. Yandan düğmeli siyah rugan ayakkabıları, beyaz çorapları, kat kat dantelli etekleri, kocaman tafta kurdelasıyla, Jorj Papajorj mühürlü notaların kapaklarından çıkıp oturmuş piyanonun başına.</p>

  <p>Altın yaldızlı çerçevenin içindeki orman yangınının çevreye yayılmaya başladığını, piyanoya doğru ilerlediğini, odayı kızıl bir ışığın kapladığını küçük kız fark etmiyor. "Kurtarmalıyım onu. Alevlerin yutmasına izin vermemeliyim." Piyanoya doğru atılıyor. Çocuğu kollarına alıyor. Kucağı boş; elinde kelebek gibi bağlanmış tafta kurdela olmasa hayal gördüğünü sanacak.</p>

  <p>Bir sandığın kapağı açılıyor merdiven boşluğunda. Dantelli, fistolu, beyaz işli, sakız gibi keten yatak takımları lavanta çiçeği kokularıyla birlikte dışarı taşıyor.</p>

  <p>"İçeride pirinç karyola, hem geniş, hem rahattır oğlum. Sen çocuğu al da oraya geç. Eskiden de geldiğinde hep orada yatardın. Döşekleri yeni attırdım, takımları kolalattım."</p>

  <p>Pirinç karyolanın üstünde beyaz pike örtü. Çarşaflar soğuk, nemli, neredeyse ıslak. Uzun saçlı, küçük, ince kadın, karyolanın köşesine büzülmüş yatıyor. Saçları yastığın üstüne dağılmış olmasa ve yatağın örtüsünü açmasa, neredeyse göremeyecek. O kadar ufak tefek... Ne küçük kızın piyanosunun sesi, ne kapının önünde sabaha kadar şarkı söyleyen bilinmeyen hayranlar, ne ahşap merdivenlerin gıcırtısı, ne köpeğin acılı kısık havlamaları, hiçbir şey uyandıramamış onu. Yıllardır böyle uyuyor olmalı bu yatakta. Bir ninni miydi yoksa küçük kızın piyanoda çaldığı parça? Yatağın örtüsünü usulca örtüyor.</p>

  <p>Odaya dönüyor yeniden. Raflar, kitaplıklar, çekmeceler boşalmış. Mumdan yapılmış şakayıklar ve japongülleri solmuş. Eflatun bir şakayığın tozlarını silkeliyor.</p>

  <p>Bir başka küçük kız iniyor üst katın merdivenlerinden. Başında beyaz inciçiçeklerinden bir gelin tacı, ardında, eski tahta merdivenlerin üstünde,</p>

  <p>Şahver Hanımefendinin gelinliğinin yirmi metre dantel kuyruklu duvağı sürünüyor. Babaannenin topuklu rugan terliklerini giymiş ayağına. Şakağında, tam şahdamarın attığı yerde bir yara kanıyor. "Terliklerimi giyme, bellerini kıracaksın." Ne kadar da yakından geliyor ses. Arkasını dönüp bakıyor, kimseler yok. Gelin taçlı, uzun duvaklı küçük kızla göz göze geliyorlar. Kendilerini birbirlerinin yüz aynasında seyrederek öylece, kımıldamadan duruyorlar karşı karşıya. Küçük kızın şakağındaki yara durmadan kanıyor.</p>

  <p>"Şu aynadan geçip zaman tünelini aşsam, belki ona erişebilirim, belki sarabilirim yarasını." Gelin tacının beyaz inciçiçekleri kan kırmızısına boyanıyor.</p>

  <p>Aşağıda bir kapı gıcırdıyor, bir esinti dolaşıyor evi boydan boya. Küçük kız, şakağından akan kanın yavaş yavaş yayıldığı beyaz duvağı sürüye sürüye merdivenleri çıkıp kayboluyor.</p>

  <p>Anayolun kenarında, çirkin ve iddialı banka binasının önünde kararsız duruyor hala. Birkaç adım daha atmaya cesaret edebilecek mi? Sokağa girebilecek, evi bulabilecek mi?</p>

  <p>"O kadar çok zaman geçti ki aradan, unutmuş olmalıyım. Bu sokak olamaz. Uzaktan deniz sesi ve yosun kokusu gelirdi. Ulu ağaçlar, manolyalar, yaseminler, yediveren güllü bahçeler vardı. Ufak tefek, cilalı kaldırım döşeliydi yer. Sakin ve serindi. Burası kesinlikle değil. Belki semtte, belki caddede, belki sokakta yanıldım. Sokağı mutlaka bulmalıyım. Agop, pembe krepdöşin elbisemi bitirmiştir, gidip almalıyım. Surpik'lere uğrayıp sekseğe ne zaman çıkacağını sormalıyım. Karşı evin zemin katındaki veremli göçmen kadına babaannemin pişirdiği kemik çorbasını götürmeliyim. (Dikkat et ama sakın kendini öptürme.) Tasula Teyze paskalya çöreklerini fırından almıştır. Mayalı, mis gibi kokulu. Yosif Amcanın, çocukları iğneli fıçıya attığına hiç inanmadım ben, gidip Rebeka'nın bebekleriyle oynayalıyım."</p>

  <p>Bir yara, geçmişte değil gelecekte acıyor şakağında. Burası değil, artık kesinlikle biliyor. Belki bir sonraki sokak, belki bir başka köşebaşı. Bir başka semt, bir başka kent belki. Arayacak...</p>

  <p>Köşeyi dönüp sokağa girmiyor. Koşar adımlarla uzaklaşıyor köşebaşından.</p>
</body>
</html>
