<html xmlns="http://www.w3.org/1999/xhtml">
<head>
		<title>insanin-fabrika-ayarlari-1-beden-8</title>
		<link href="../Styles/idGeneratedStyles.css" rel="stylesheet" type="text/css"/>
<meta content="urn:uuid:937f1382-d20f-4704-978a-28e1722e4daf" name="Adept.expected.resource"/>
	</head>
	<body id="insanin-fabrika-ayarlari-1-beden-8" xml:lang="tr-TR">
		<div class="_idGenObjectStyleOverride-1">
			<h2 class="bolm-baslik2-css" id="_idParaDest-7" title="Kaos Güzeldir!"><a id="_idTextAnchor014"/></h2>
			<p class="genel-baslik1-css">KAOS GÜZELDİR!</p>
			<p class="metin-css">Kaos, fizik ve doğa bilimlerinde günlük yaşamda bildiğimizden çok farklı anlamda kullanılan bir terim. İlk kitabım <em class="italic-css _idGenCharOverride-1">Kimsenin Bilemeyeceği Şeyler</em>’de bu konuda giriş düzeyinde özetlemeye çalıştığım bilgiler, kitabın ilk yayınlandığı günden beri okuyucuların en çok ilgisini çeken konuların başında geliyor (A.g.e., s. 177-280). Zira kaos, doğa bilimlerindeki anlamıyla “bildiğimiz anlamda periyodik yahut yeknesak bir düzene sahip olmayan, düzensiz veya rastgele gibi gözüken, ama arka planda kendi kendini organize eden kompleks bir matematiksel düzen tarafından yönetilen” sistem veya davranışlara verilen bir isim. Tam bilimsel adı “kaos kuramı” ve bu teorinin kitabî tarifi, “kompleks dinamik sistemleri inceleyen bir matematik dalı”dır aslında. 1960’lı yıllarda bugün bildiğimiz anlamda temelleri atılan kaos kuramı ve ilişkili alanlar, tabiattaki hemen tüm sistemlerin aslında anladığımız düzen kavramından çok farklı bir düzenle işlediğini bizlere gösterdi. Hâlâ da yeni bulgularla bu hayret verici ve kavranması zor bilgiyi hazmetmeye çalışıyoruz. Burada detaylarına girmeyeceğimiz kaos kuramı ve kaos bakış açısının bize öğrettiği şey, tabiatın bildiğimiz anlamda bir “düzen” ortaya çıkartma zorunluluğu olmaması ve tabiatın “rastlantısal” olmaktan öte, girift ve kaotik bir tarzda davrandığı önerisidir. Kaos kuramını biraz yakından tanıdığınızda hayatınızla ne kadar yakından örtüştüğünü hayretle fark etmeniz çok muhtemeldir. Zira gerek kişisel yaşamlarımız gerekse etrafımızdaki fiziksel dünyanın “doğal” davranışları, çoğu zaman bizim “beklenti” ve “düzen algımız”la uyumlu değildir.</p>
			<p class="metin-css">Bugün bildiğimiz kadarıyla tabiatın ana işleme mantığına biz bilimde kaos diyoruz. Bedenlerimiz ve zihinlerimiz de dolayısıyla milyonlarca yıldır kaotik bir dünyada ve kaotik koşullar içerisinde evrilip yoğrularak bugünlere gelmiş olmalı. Bir başka deyişle kaos, zihnimizin alışık olduğu ve içinde programlandığı ana sistemdir. İnsanoğlu analitik aklını kullanmaya başladığından beri çevresine belli bir “düzen” vermek, belirsiz geleceği öngörülebilir yapmak ve bu sayede hayatta kalma şansını artırmak için, tüm medeniyetini bugün adına “düzen” (order) dediğimiz bir beklenti üzerine inşa etti. Bu beklentinin bugünkü hayatımızdaki karşılıkları saatli mesailer, günün belli saatlerine denk gelen öğünler, uykuya yatış ve sabah kalkış için kurduğumuz alarmlar, izin ve tatil günleri, sinema veya tiyatro seansları, toplu taşıma araçlarının kalkış zamanları gibi biçimlerde karşımıza çıkıyor. Elbette bunların birçoğu oldukça faydalı seçimler; mesela filmlerin sinemalarda “kaotik” saatlerde gösterildiğini yahut uçakların havaalanına belirgin bir zamanda değil de hasbelkader herhangi bir zamanda, hatta herhangi bir günde indiğini düşünün. Elbette hayatımız yaşanmaz olurdu.</p>
			<p class="metin-css">Fakat tabiat biraz böyledir. Mesela kışın soğuk, yazın da genellikle sıcak olur ama yemek saatli gelmez. Havanın nasıl olacağı çok önceden belli olmaz (hâlâ günümüzde ancak en fazla 5-6 günlük isabetli hava tahmini yapabiliyoruz). Tehlikenin ne zaman geleceği çok önceden kestirilemez. Kısacası tabiat, bizim algımıza göre “düzensiz”dir. Düzenli bir hayat yaşayan insanlarda bile bazen hiç olmayacak saatlerde acıkma, cinsel arzuların uyanması yahut şöyle tatlı bir uyku basması söz konusu olabilir. Bedenimiz de öyle saat gibi çalışmaz pek; buna hepimiz aşinayızdır. Zira bu beden ve bu zihin, biz ne kadar düzenli ve sistemli yaşarsak yaşayalım, temelde kaotik bir tabiata sahiptir.</p>
			<p class="metin-css">Sıfırıncı ayar işte bu gerçeği göz önüne alınca kendiliğinden ortaya çıkar: Günlük faaliyetlerimizde ve zihinsel süreçlerimizde rutinden kaçınmamız, arada bir sistemi şaşırtacak beklenmeyen değişikliklere izin vermemiz gerekir. Az, çeşitli ve aralıklı yemeyi ele alalım. Yemek listenizi incelikli bir şekilde tasarlayıp sıkı bir şekilde buna bağlı kalmanız, her gün aynı saatte mesai gibi belli yiyecekleri tüketmeye çalışmanız, bir süre sonra bedeninizde ve zihinsel donanımınızda stres oluşturabilir. Çünkü metabolik hızınız, besleyici maddelere olan ihtiyacınız, ağız tadınızdaki değişimler birçok faktöre bağlı olarak kaotik bir biçimde değişiklik gösterebilir. İlgili bölümde aşırı şeker ve tatlı tüketiminin bize neler yaptığını konuşacağız fakat şeker alımını tamamen kesmek yahut senede bir iki kere (eğer sağlığınız yerindeyse) şöyle lezzetli bir künefenin tadına bakmamak, yine size pek iyi gelmeyebilir. Size tavsiyem, senede bir iki kere mesela Hatay’a gidiyorsanız, abartmadan o muhteşem künefeden de yiyin. Ama her hafta künefe yemenin sizi erkenden öldürebileceğini de unutmayın. Bazen uyku saatlerinizi değiştirin. Bazen kahvaltıyı atlayın. Kimi zaman akşam, kimi zaman öğlen yemeyin. Birkaç gün vejetaryen, birkaç gün vegan olun; birkaç gün de et ve hayvansal ürünlerle beslenin. Her gün aynı şeyleri yemek, her gün aynı şeyleri yapmak bedenimize ve zihnimize pek iyi gelmez; yaptığımız şeyler kitabî olarak bize “iyi geldiği bilinen” şeyler olsa bile. Örneğin, hareket iyidir ama spor salonlarında keyfiniz yerinde olsun olmasın, her gün kendini aynı performansı göstermeye zorlamak, bedeninizi aşırı zorlayan ve sağlıklı olacağım derken belki de sonumuzu hazırlayan kötü alışkanlıklarımızdan birisidir.</p>
			<p class="metin-css">Özetle, ne yaparsak yapalım, rutinden kaçınalım; kaosu hayatımıza davet edip, onu kullanmanın yollarını öğrenelim. Arada bir kaçamaklar, arada bir ihmalkarlıklar da lazımdır. Fazla programlı ve yeknesak bir yaşam, beden sistemimizle uzun vadede bozuşmamıza neden olabilir.</p>
			<p class="metin-css">Şimdi sizleri fabrika ayarlarımızı daha yakından tanımak üzere bu beş temel ayar üzerinde ayrı ayrı durmaya davet ediyorum. </p>
			<p class="metin-css">İyi yolculuklar!</p>
		</div>
</body>
</html>