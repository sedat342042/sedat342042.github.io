<html xmlns="http://www.w3.org/1999/xhtml">
<head>
		<title>insanin-fabrika-ayarlari-1-beden-12</title>
		<link href="../Styles/idGeneratedStyles.css" rel="stylesheet" type="text/css"/>
<meta content="urn:uuid:937f1382-d20f-4704-978a-28e1722e4daf" name="Adept.expected.resource"/>
	</head>
	<body id="insanin-fabrika-ayarlari-1-beden-12" xml:lang="tr-TR">
		<div class="_idGenObjectStyleOverride-1">
			<h2 class="bolm-baslik2-css" id="_idParaDest-11" title="Sağlık İçin Neden Acıkmamız Gerekiyor?"><a id="_idTextAnchor047"/></h2>
			<p class="genel-baslik1-css">SAĞLIK İÇİN NEDEN ACIKMAMIZ GEREKİYOR?</p>
			<p class="baslangic-cmle1-css">İlmî tıbbı iki alıntıyla topluyorum: </p>
			<p class="baslangic-cmle1-css">“Sözün güzelliği kısaldığındandır. Yediğin vakit az ye. Yedikten sonra dört beş saat kadar daha yeme. Şifa, hazımdadır. Yani kolayca hazmedeceğin miktarı ye. Nefse ve mideye en ağır ve yorucu hal, yemeği yemek üstüne yemektir.”</p>
			<p class="baslangic-cmle2-css">İbn-i Sina</p>
			<p class="baslangic-cmle1-css">“İyi bir yemek için gümüş takımlara ihtiyacınız yoktur.”</p>
			<p class="baslangic-cmle2-css">Paul Prudhomme</p>
			<p class="genel-baslik2-css"><a id="_idTextAnchor048"/>“BASKÜL” VE SAĞLIK</p>
			<p class="metin-css">Bir tartının üzerine çıkıp da ağırlık değerimizi gördüğümüzde çoğumuzun kendimizle ilgili birtakım fikirleri ortaya çıkıverir. Tartının gösterdiği değerle, kafanızdaki referans değer aralığının uyumlu olmadığını gördüğünüz zamanları bir düşünün... Böyle bir durumda, çoğu zaman ciddi bir sorun olduğuna dair dayanılmaz şekilde yargı koyma isteğine kapılırız. Ya tamamen kendimizce karar verdiğimiz yahut “beden-kitle endeksi” gibi havalı hesaplamalarla elde ettiğimiz bir “ideal kilo” değerinin, sağlığımızın doğrudan belirleyicisi olduğunu düşünmeye çok eğilimliyiz.</p>
			<p class="metin-css"><em class="italic-css _idGenCharOverride-1">“Bu aralar yine çok kilo aldım. Tam beş kilo fazlam var!”	</em></p>
			<p class="metin-css"><em class="italic-css _idGenCharOverride-1">“Yeni bir diyete başladım; hiç aç kalmıyorum ama gayet hızlı kilo veriyorum. İdeal kiloya beş kaldı!”</em></p>
			<p class="metin-css">Bir önceki bölümün sonunda “sayısal” bir bedenimiz olmadığından bahsetmiştik. Bu vesileyle sayılarla, uzunluk veya ağırlık değerleriyle sağlığımız arasında doğrudan bir ilişki kurmanın çoğu zaman yanıltıcı olabileceğine değinmiştik. </p>
			<p class="metin-css">Beden ağırlığımız, bu sayılar arasında belki de en popüler, en etkileyici parametredir. Hepimizin “kaç kilo olmamız” gerektiği ile ilgili bir fikri vardır. Bu fikrin nereden geldiği, neden “ideal” olduğu, genellikle doğruluğu hakkında hiçbir fikrimizin olmadığı kulaktan dolma bilgilere yahut bazı ön kabullere dayanır. Halbuki bu sayıların sağlığımızla ilişkisi büyük oranda zihnimizdedir. Aynı şekilde, bel-kalça oranı, beden kitle endeksi, yağ-kas oranı gibi değerler bize son derece belirleyici ve sofistike gelir. Ancak birçok insanın bu değerlerin çok dışında ölçümlere sahip olmalarına rağmen, uzun ve mutlu bir ömür geçirdiklerine de şahit olabiliyoruz. Çünkü bedenimiz makine gibi işlemiyor; sayılar bize tek başlarına hiçbir bilgi vermiyor. Zira beslenme de sağlık da bu parametrelerden çok farklı dinamiklere dayanıyor.</p>
			<p class="metin-css">Bu bölümde, benim genellikle adına “boğazlar meselesi” dediğim ve son yılların en gözde konularından biri olan beslenme sorunumuzu “fabrika ayarları” bağlamında ele alacağız. Yalnız burada “Hangi diyeti uygulayalım?” sorusundan ziyade, beslenmemizin evrimsel kökenleri ve bunun günümüze verdiği dersler üzerine kısa ve kuşbakışı bir tur atacağız. Umuyorum ki bu bölümde bir araya getirmeye çalıştığım bilimsel veriler, daha sağlıklı ve konforlu bir hayat yaşamamıza katkı sağlar zira temel amacım tam olarak bu.</p>
			<p class="genel-baslik2-css"><a id="_idTextAnchor049"/>ŞEKER, YAĞ VE PROTEİNİN KISA HİKÂYESİ</p>
			<p class="metin-css">İnsan türü, primatlar ailesine ait bir canlı olarak vücudunda en fazla oranda yağ içermesiyle diğerleri arasında açık ara birincidir. Acaba neden bu kadar yağlıyız ve özellikle de beslenme söz konusu olduğunda yağ tüketmek neden çoğu zaman tartışmaların odağında yer alır? </p>
			<p class="metin-css">Bedenimizde temelde üç tip besleyici biyomolekül yapısına rastlıyoruz: Şeker (yahut karbonhidratlar); protein ve yağ. Karbonhidratlar temelde bedenimizin enerji ihtiyacının hızlı şekilde karşılanmasında kullanılan hazır-kıta yakıtlardır. Ayrıca hücre zarından bedenimizdeki dokuların yapısına kadar birçok yerde yapısal eleman olarak da kullanılırlar. </p>
			<p class="metin-css">Proteinler esas olarak yapısaldır ve kaslarımızdan hücrelerimizdeki enzimlere kadar hemen tüm yapısal ve işlevsel moleküller bir şekilde protein yapısına sahiptir. Bedenimizdeki kimyasal tepkimeleri hızlandıran enzimler, kullanıldıkça devamlı yeniden üretilen işlevsel proteinlerdir. </p>
			<p class="metin-css">Yağlar ise yine enerji kaynağı olarak ve yapısal açıdan bol miktarda kullanılır. Fakat yağların enerji açısından farkı, bir enerji depo sistemi olarak kullanılmalarıdır. Bedenimizdeki yağ dokularında biriken yağlar, ihtiyaç halinde parçalanarak bedene enerji sağlamak üzere kullanılır. Yağ hücrelerinin ve yağ moleküllerinin elbette bundan başka vazifeleri de vardır. Mesela o meşhur kolesterol molekülü aslında bir yağ tipidir ve hücrelerimizin zarlarının sağlamlığından sorumlu çok önemli bir moleküldür.</p>
			<p class="metin-css">Yağlar gibi enerjiye dönüştürmek amacıyla bedenimizde depoladığımız karbonhitlar, diğer hayvanlarda olduğu gibi bizde de “glikojen” denen bir biçimde depolanır (gliko: şeker, jen: üreten). Glikojen depolarımız ise ağırlıklı olarak kaslarımızda ve karaciğerimizdedir. Enerji ihtiyacı olduğunda bu depolar hızla parçalanarak “glikoz” dediğimiz temel şekere dönüştürülür. Glikoz ise tüm hücreler tarafından kullanılabilen evrensel bir yakıttır. </p>
			<p class="metin-css">Glikozun bedenimizdeki yolculuğu kabaca şöyle seyreder: Önce tüm hücreler tarafından hızlıca “oksijensiz olarak” parçalanır ve sonuçta “laktik asit” denen bir asitin ortaya çıktığı “glikoliz” adlı tepkimeyle, hızlı bir biçimde enerji halini bulur. Fakat bu basamağın enerji verimi düşüktür. Bir tek glikoz molekülü başına iki adet enerji molekülü (ATP) çıkar. Sonraki adım ise hücrenin enerji santrallerinde gerçekleşir ve glikozun oksijenle daha ileri düzeyde yakılmasını sağlayan bir dizi kimyasal basamak başlar. Bu basamaklar nispeten daha çetrefilli ve biraz daha yavaştır ama neticede tek bir glikoz molekülünün oksijenle yakılmasından 38 tane enerji molekülü çıkar. Bu da oldukça büyük bir verimdir. </p>
			<p class="metin-css">Bu enerji molekülleri yani ATP’ler, her türlü hücrenin enerji ihtiyacı olduğunda kullanabileceği moleküler piller gibi işlev görür. Yani enerji kaynağı ne olursa olsun, neticede hücrenin bunu ATP denen enerji molekülüne çevirmesi şarttır.</p>
			<p class="metin-css">Bu bahsettiğim basamaklar, neredeyse tüm hücrelerimizin enerji elde etmedeki ortak yöntemidir. Fakat ATP sadece şekerden yahut glikozdan sağlanmaz. Glikoz mevcutsa o her zaman önceliklidir ama glikozun azlığında (mesela uzun süreli açlık durumlarında) bu kez yağ hücrelerinin depoladığı yağlardan enerji elde etme süreci başlar. Onlar da yoksa sıra proteinlere gelecektir ama normal şartlarda buna pek ihtiyaç kalmaz. </p>
			<p class="metin-css">Yemek yediğimizde aldığımız karbonhidrat ve yağların önemli bir kısmı sindirim sistemimizden geçerken bağırsaklarımızdaki özel mekanizmalar tarafından emilir. Sonra kan dolaşımı yoluyla kullanılacakları ve depolanacakları yerlere giderler. Şekerler, daha önce de dediğim gibi, ağırlıklı olarak kaslara ve karaciğere gidip orada glikojene dönüşümlerini gerçekleştirir (bir kasada paraların desteyle saklanması gibi). </p>
			<p class="metin-css">Yağlar ise biraz daha çetrefilli bir işlem sürecine sahiptir. Önce bağırsaklarda özel paketlere alınırlar, sonra da karaciğerde ve çevredeki diğer dokularda farklı yağ paketlerinde çevrilirler. Adına “iyi” veya “kötü kolesterol” dediğimiz LDL ve HDL gibi moleküller, işte böyle devasa yağ molekülü paketlerinden sadece ikisidir. Bu paketler; yağların nerelere dağıtılacağını, nasıl kullanılacaklarını belirleyen kargo ambalajları misali muhtelif işaretlerle bezelidir. Neticede alınan yağların önemli bir bölümü, başta deri altı, karaciğer ve iç organların çevresi olmak üzere bedenin muhtelif yerlerinde bulunan yağ dokularındaki hücrelerin içlerinde depolanır.</p>
			<p class="metin-css">Açlık durumlarında bu depoları kullanmak oldukça karmaşık bir dizi biyokimyasal tepkimeyi gerektirir. Glikozla olan işimiz, o mevcut oldukça nispeten kolaydır. Fakat mesela uzun süreli açlıkta, zaten az olan glikojen depoları hızla tükenir ve bedenin kullanabileceği glikoz miktarı çok azalır. Bu durumda özellikle karaciğerimizde gerçekleşen mucizevî operasyonlar dizisiyle “glikoneogenez” denen bir süreç devreye sokulur. </p>
			<p class="metin-css">“Gliko” şeker; “neo” yeni ve (genellikle “jen” diye okuduğumuz ekin aslı olan) “genesis” de üretmek anlamındaki Latince kökenli üç kelimedir. Bu birleşik terimin anlamı, “şeker olmayan öncü maddeleri kullanarak glikoz yapılması” şeklinde özetlenebilir. Yani çok özel enzim sistemlerimiz sayesinde yağ ve protein moleküllerinden şeker yapabilen bir biyokimyasal fabrikaya sahibiz. Bu sayede acıktığımız zaman vücudumuzda öncelikle yağ molekülleri harekete geçirilir ve onlardan glikoz üretip bunu enerji ihtiyacımızda kullanabiliriz. Yağ dokumuz da uzun süreli açlık durumlarında bir ilave üretim daha yapar. Bunlar, “keton cisimcikleri” dediğimiz minik yağ paketleridir. Bu paketler, özellikle beynimiz tarafından glikoza alternatif bir enerji kaynağı olarak verimli şekilde kullanılabilmektedir. </p>
			<p class="metin-css">“Ketojenik diyet” adlı beslenme rejimini siz de duymuş olabilirsiniz. Bu diyetin ismindeki “keto” keton cisimciklerini, “jenik” ise yine üretimi anlatan iki terimdir. Uzun süreli açlıklarla bölünen ve yağ ağırlıklı beslenmeye dayanan bazı diyet uygulamaları, sonuçta keton cisimcikleri ürettikleri için, bu isimle de anılırlar. Bu tip diyetler epilepsi rahatsızlığı, dikkat eksikliği ve aşırı uyarılabilirlik gibi sinirsel sorunlarda oldukça başarılı sonuçlar vermektedir. Bunun nedenlerine birazdan geleceğiz.</p>
			<p class="metin-css">En özet haliyle söylersek, beslenme sistemimizin “fabrika ayarları”, “şeker temelli” olarak ayarlanmıştır. Fakat tabiatta nispeten az bulunan glikozu her zaman elde edemeyeceğimiz için, onun beraberinde tüm besin maddelerini bir şekilde enerji kaynağı olarak kullanabileceğimiz bir sistem yer alır. Neticede az miktarda bulunan şeker ve bolca bulunabilen yağlarla dolu bir beslenme ortamına son derece uyumlu bir beslenme, sindirim ve metabolizma sistemimiz vardır. Ama bugün, beslenme ortamlarımız ve besin tüketim tarzımız bu ayarları bize miras bırakan atalarımızdan bir hayli farklıdır.</p>
			<p class="genel-baslik2-css"><a id="_idTextAnchor050"/>NEDEN BU KADAR YAĞLIYIZ?</p>
			<p class="metin-css">İnsan tabiatta, doğal ortamda yaşarken tabiatın ona sunduğu besinlerle yetinmek zorunda kalan avcı-toplayıcı bir canlı olarak hayata başlamış gibi gözüküyor. İnsan beyninin büyümesinde özellikle beslenmenin çok çarpıcı bir rolü olduğu artık kesin olarak kabul edilen bir gerçek. Çünkü vücudumuzun hacim ve ağırlık olarak yaklaşık %2’si beynimizde fakat buna mukabil, beynimiz aldığımız oksijenin ve besinin beşte birinden fazlasını tüketebilir. Bebeklikte bu oran çok daha yüksektir ve yüzde 60’a yaklaşır. Kısacası beynimiz, bedenimizdeki en aç gözlü ve doymak bilmez organımızdır.</p>
			<p class="metin-css">Bu yüksek enerji ihtiyacının nedeni<span class="dipnot-no-css _idGenCharOverride-2"><span id="footnote-023-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-12.xhtml#footnote-023">18</a></span></span>, beynimizin işlevine baktığımızda kolayca anlaşılabilir. Özellikle bilişsel özellikleri bizim kadar gelişmiş bir canlıda, günün her anında, hatta uykuda bile bedenimizde en aktif olması gereken organların başında beynimiz gelir. Bu kadar “çok yakan” bir organın beslenebilmesi için de bizim -yani atalarımızın- besin alımında çok özel birtakım teknikler keşfetmemiz gerekmiş gibi görünüyor.</p>
			<p class="metin-css">Beyinleri insanınkinin yaklaşık üçte biri kadar olan orangutanlar, şempanzeler ve goriller, günün neredeyse 12 saatini yiyecek çiğneyerek ve besinle ilgilenerek geçirirler. Sürekli bir şeyler yemek zorundadırlar çünkü o beyni beslemek için bile sürekli bir besin alımına ihtiyaçları vardır. On iki saatin geri kalan kısmı ise üreme ve uyuma gibi işlevlere kalır. Özetle, beyinleri o kadar büyük olmasa da yemekten başka pek bir şeye vakitleri kalmaz. Eğer biz bunun üç katı büyüklüğünde olan bir beyni aynı diyetle beslemek zorunda kalsaydık günde 30-40 saat boyunca bir şeyler yememiz gerekecekti. Buradaki sorun ise aşikardır zira gün 24 saattir... Evrimsel yolculuğumuzda beynimizin büyümesini zorunlu kılan seçilim şartlarının karşı karşıya kaldığı en büyük problemlerden biri de işte buydu. </p>
			<p class="genel-baslik2-css"><a id="_idTextAnchor051"/>DAHA FAZLA KALORİ ALMANIN DAHİYANE YOLU: PİŞİRME </p>
			<p class="metin-css">İnsanın beyninin gelişim tarihine dönerek konuya birlikte bir göz atalım. Geçmişe doğru baktığımızda beyin hacminin aşırı bir hızla büyüme macerasının yaklaşık 1,5 milyon sene öncesinde oldukça ilerlediğini görürüz. Bulduğumuz kafatası kalıntılarından elde ettiğimiz bulgular, kafalarımızın o dönemlerde soylar boyunca ağır ağır, ama canlılık tarihinin bütünü açısından oldukça hızlı bir şekilde büyüdüğünü neredeyse tartışmasız bir şekilde gösteriyor. Elimizde az sayıda kanıt olsa da o dönemler için gözümüze çarpan ilginç bir özelliğin ateşin kullanılması olduğunu söyleyebiliriz. İnsanın yiyeceklerini pişirmeye başladığına dair ilk bulgulara da bu noktada rastlarız. </p>
			<p class="metin-css">Pişirme; son derece girift moleküllerden oluşan canlı doku bileşenlerinin, vücudumuzda sindirim süreçlerine girmeden önce dışarıda kısmî olarak sindirilebilmesini sağlar. Yani “pişirme” dediğimiz işlem aslında bir “ön sindirme” işlemidir. Besinlerin, özellikle de et ve yağların sindirimi hem zaman alan hem de zahmetli bir süreçtir. Bunu pişirme ile kolaylaştırdığımız için, birim zamanda diğer tüm canlılara göre çok daha fazla miktarda enerjiyi bedenimizin ve dolayısıyla beynimizin kullanımına sunabiliyoruz. Dolayısıyla pişirmenin keşfi, nesiller boyunca büyüme eğilimine giren beyinlerin önündeki en büyük engeli de kaldırmış oluyor. Böyle olunca büyüyen bir beyni destekleyebilecek bir besin alımını da sağlamış oluyoruz. </p>
			<p class="metin-css">Pişirme ortaya çıktıktan sonra ise özellikle eti pişirmeyi keşfetmek, etteki proteinlerden çok daha verimli şekilde istifade etmeyi mümkün kıldı. Bu proteinler, pişirilmiş sebzelerden elde edilen karbonhidratlar ve yine tüm diyetin hâkim unsuru olan yağlar; bugün bizi insan yapan yolda en önemli yakıtlarımız olacaktı...</p>
			<p class="metin-css">Evrimsel mekanizmaların işleme mantığını tam olarak bilmiyorsak, buradaki ifadeler sebebiyle akla gelecek sorulardan biri doğal olarak şu olabilir: “Yani bolca mangal yapıp pişmiş et ve sebze yiyenlerin beyni daha mı büyük olur?” Buna cevabımız elbette hayır olacak... Evrimsel olarak insan beynini büyümek zorunda bırakan seçilim unsurları (mesela ellerini daha usta biçimde kullanarak daha verimli ve sofistike aletler yapabilmek, bireyler arasında sosyal iletişim kurabilmek gibi aslında beyin tabanlı yetilerin gelişimini zorunlu kılan şartlar), pişirme sonucu elde edilen yüksek kalori kaynakları sayesinde iş görebilmiş ve beyinlerin büyümesine zemin hazırlayabilmiştir. Fakat beynin büyümesi bireyler bazında değil; yüzlerce, binlerce, yüz binlerce nesil boyunca gerçekleşen dereceli bir süreçtir. Günümüzde et yemek elbette insan diyetinde önemli bir parçadır fakat sandığımız kadar değil (birazdan bu konuya da geleceğiz)...</p>
			<p class="genel-baslik2-css"><a id="_idTextAnchor052"/>TABİATIN “AÇIK BÜFE” SİSTEMİ</p>
			<p class="metin-css">Büyük beyinli bir canlı olarak insanoğlu için beslenme konusu birinci derecede öneme sahip. Evet, yüz binlerce yıl önceki atalarımız pişirmeyi öğrenmişti ama burada atlamamamız gereken bir nokta var: O dönemlerdeki tabiat koşulları, atalarımıza her gün aynı beslenme imkanlarını sunmuyordu. Bugün şehirlerde yaşandığı gibi, atalarımızın aradığı yahut canının çektiği her şeyi her gün bulabilme imkânı elbette yoktu. Böyle bir durumda bir yiyecek bulduğunuz zaman yapılabilecek en iyi şey, onu mümkün mertebe hızlı bir şekilde ve bol miktarda vücudunuza katmanızdı. </p>
			<p class="metin-css">Bulduğunuzu yemeliydiniz zira hem depolama imkân ve teknolojileri çok kısıtlıydı hem de bir gün sonrasında, o anda elinizde olan besini veya bir başka alternatifi bulabileceğinize dair bir garantiniz yoktu... Böyle bir ortamda beslenmesi gereken ve kalori ihtiyacı oldukça yüksek olan bir bedenin edinebileceği en verimli strateji, gelişmiş ve uzun açlık dönemlerinde ihtiyaçları karşılayabilecek bir depolama sistemine sahip olmaktı. </p>
			<p class="metin-css">Bugüne dönüp türümüze baktığımızda, bedenimizin diğer tüm primatlara göre çok daha yağlı olmasının altında da bu stratejinin yattığını görürüz. Yağ doku bu anlamda mükemmel bir depodur ve uzun süreli açlık durumlarında enerji elde etmek için idealdir. Protein, karbonhidrat, yağ; ne alırsak alalım, bunların ihtiyaç fazlasındaki kısmının vücutta temel olarak depolanma şekli yağdır. Enerji ihtiyacımız olduğu zamanlarda bu özel depolarda biriken yağ molekülleri, özel enzim sistemleri aracılığıyla kimyasal olarak yakılırlar ve bu sayede bedenimiz ve beynimiz ihtiyaç duyduğu enerjiyi uzunca bir süreyle karşılayabilir.</p>
			<p class="genel-baslik2-css"><a id="_idTextAnchor053"/>ATALARIMIZ NE YERDİ?</p>
			<p class="metin-css">İnsanlığa giden yol... Bu serüven yaklaşık 8 milyon yıl öncesine dayanan bir hikayeyle anlatılır. O dönemde yaşayan Ardipithecus adlı canlılar, insana giden primatlar yolunun ilk önemli kavşağı olarak bilinir. Ardipithecus, maymun (ape)<span class="dipnot-no-css _idGenCharOverride-2"><span id="footnote-022-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-12.xhtml#footnote-022">19</a></span></span> benzeri bir canlıdır (ama ortada henüz maymunlar da yoktur). Dişleri üzerinde yapılan detaylı incelemeler, bu canlıların daha ziyade meyveler, yemişler ve lifli bitkisel besinlerle beslendiklerini gösteriyor. Yaklaşık 14 milyon yıl önceye kadar uzanan kalıntılarını bulduğumuz Australopithecus cinsi ise yine insansı bir öncü varlık olarak benzer bir diyetle beslenmiş gibi görünüyor. Şu meşhur “Lucy” adlı dişi iskeletin bu cinse ait olduğunu biliyoruz. </p>
			<p class="metin-css">Kabaca 1 buçuk milyon yıl öncesinden karşımıza çıkan Homo habilis’in ise ilk zeki ön-insan türlerinden biri olduğu düşünülüyor. Zira “habilis” sözcüğü “marifetli” anlamına gelir ve muhtemelen ateşin keşfi ve kullanımı bu atalarımızın yaşadığı döneme denk gelir. Homo habilis ayrıca basit taş âletler yapabilme konusunda da ilk marifetleri sergileyen insansı tür olarak bilinir. Ardından, hemen hemen eşzamanlı olarak Homo erectus adlı meşhur atasal insansı formun dünyaya yayılışını izliyoruz. </p>
			<p class="metin-css">Türün adındaki “erectus”, “dik olan” anlamına geliyor. Gerçekten de Homo erectus’un iskelet yapısı tam olarak dik yürüyen bir canlıyla karşı karşıya olduğumuzu gösteriyor. Ayrıca bu dönemde “avlanmanın başladığına” dair ilk işaretleri de görebiliyoruz. Homo erectus, şimdiye kadar dünyada en uzun süreyle hüküm sürmüş primat türü olarak sınıflandırılır. Bu tür, yaklaşık 1 buçuk milyon yıl boyunca dünyada varlığını sürdürmüş; neredeyse modern insanın ortaya çıkışına kadar da hayatta kalabilmiş gibi görünüyor.</p>
			<p class="metin-css">İlk dönemlerde, özellikle de H. Habilis ve öncesindeki insansıların, avlanmaya uygun âlet edevatları olmadığı için avlanamadıkları düşünülüyor. Ona göre bu canlıların doğrudan hayvan avlayarak et tüketme imkânları bulunmuyor. Fakat özellikle H. Habilis dönemlerinde kanıtlarını gördüğümüz beyin büyümesi, bu aşamada et yemenin zorunlu olduğunu düşündürüyor. Dolayısıyla akla en yatkın kuram, ilk başlarda insansıların “leş yiyiciler” olarak beslenmiş olmaları. “Leş yiyici” deyince diğer hayvanlardan arta kalmış, çürümüş leşler kastedilmiyor; zekâları gittikçe gelişen insansılar, muhtemelen diğer yırtıcı hayvanları çeşitli yöntemlerle korkutup kaçırmayı öğrenerek onların yeni avladıkları avları ele geçirmenin yollarını bulmuş olmalılar. </p>
			<p class="metin-css">Avlanmanın özellikle H. Erectus sonrasında gündeme gelmesi ile insan diyetinin büyük oranda değişmeye başladığını da öngörebiliyoruz. Fakat insansılar ve insanlar, geçmişlerinin hiçbir döneminde tam olarak etobur bir canlı olarak var olmamıştır. Bugünkü bedenlerimizin de gösterdiği üzere ara sıra ve az miktarda et tüketip, çoğunlukla yağ ve lif ağırlıklı bir beslenme düzenini benimsemek, atalarımızın temel stratejisi olmuş gibi görünüyor.</p>
			<p class="metin-css">Tabiatın atalarımıza et dışında sunduğu diğer yiyecekler ise bol miktardaki yemişler, yabanî meyveler ve diğer bitkisel kaynaklı besinlerdi. “Doğadaki meyveler” dediğimiz zaman, aklımıza hemen bugün tükettiğimiz elma, armut gibi meyveler geliyorsa orada biraz durmalıyız. Zira bugün yediğimiz o etli, sulu ve şekerli meyvelerin hiçbiri o zamanlar doğada bu haliyle mevcut değildi. Biz bunları yaklaşık 10-15 bin yıl önce başlayan tarım uygulamalarımız sırasında, binlerce senelik tecrübî ıslah yöntemlerimizle işledik. Böylece meyveleri son derece büyük, etli, şekerli ve verimli hale getirdik. Doğada bulunan atasal yabanî meyveler, deyim yerindeyse bugünün insanının “dönüp de bakmayacağı” derecede tatsız, küçük ve seyrek bulunan ürünlerdi. Bu küçük meyveler, bitkilerin çekirdekleri, bol nişastalı (ama muhtemelen bugünkülere kıyasla yine pek küçük) kökler, yapraklı ve lifli bitkiler ise muhtemelen diyetin büyük bölümünü oluşturuyordu. </p>
			<p class="metin-css">En özet haliyle: Atasal diyetimiz, bugün bize miras kaldığı şekliyle az miktarda etle beraber bol yağlı, proteinli ve karbonhidratça fazla zengin olmayan bir beslenme rejimi gibi gözüküyor. Tabii ki her gün köşe başındaki kebapçıda gayet uygun fiyatlarla et yiyebilen günümüz insanına böyle bir beslenme rejimini hayal ettirmek artık biraz imkânsız gibi...</p>
			<p class="genel-baslik2-css"><a id="_idTextAnchor054"/>AÇLIK HALİ</p>
			<p class="metin-css">Beslenebilmemiz için en önemli gerekliliklerden biri, açlık olarak adlandırdığımız histir. Açlık, aslında beynimizin oluşturduğu sübjektif bir duygulanımdır. Bedenimizdeki kimya-hormon sisteminin bir neticesi olarak zihnen ürettiğimiz, harekete geçirici bir duygudur. Ruh durumumuzu dahi çok yakından ilgilendiren açlık hissi, özellikle tabiatta hayatta kalmaya çalışan tüm canlılar için vazgeçilmez derecede gerekli bir histir.</p>
			<p class="metin-css">Açlıkla ilgili mekanizma, beynimizin tam ortasında yer alan hipotalamus adlı karmaşık bölgede işler. Hipotalamus yaklaşık üç gram ağırlığında bir et parçasıdır. Ancak bu parça adeta bedenimizdeki tüm otomatik işlevler için orkestra şefi gibi çalışır. Açlık, tokluk hislerinin yanı sıra üşüme, terleme, kalp hızı ve kan basıncının düzenlenmesi, susama, ödül ve ceza hisleri, büyüme, metabolizma işlevleri gibi sayısız karmaşık süreci yürüten özel bölgelere sahiptir. </p>
			<p class="metin-css">O küçük hipotalamus hacmi içinde onlarca farklı özelleşmiş sinir hücresi grubu yer alır ve bunların her birine “çekirdek” adı verilir. Hipotalamus çekirdekleri, hemen altında yer alan hipofiz bezi ile birlikte, bedenimizin otonom çalışan tüm sistemlerinin işleyişini en tepe noktadan düzenlemek gibi zorlu bir işin üstesinden gelir. Bu bölgelerdeki en ufak bir sorun, yaralanma yahut tümörleşme; beden işlevlerimizde son derece yıkıcı ve tamiri zor sorunlar yaratır. </p>
			<p class="metin-css">Hipotalamusun en önemli işlevlerinden biri de bedenin kimyasal durumunu ve enerji depolarını kontrol etmektir. Elbette hipotalamus bu işi tek başına yapamaz. Bunun için çevre dokulardan salgılanan hormonlarla birlikte, kan kimyasındaki değişimleri ölçen özel beyin alıcıları işe karışır ve bunlar sürekli olarak hipotalamusun ilgili merkezlerine bilgi gönderir. Ağzımızdaki tat duyusu alıcılarından başlayarak, yemek borumuz, midemiz ve bağırsaklarımıza kadar sindirim sisteminin her bir noktası; boğazımızdan geçen yemek ve su gibi her ne varsa onunla ilgili olarak sürekli beynimize geri bildirim verir. Midemiz, bağırsaklarımız, karaciğerimiz ve yağ dokularımız başta olmak üzere, bedenimizin hemen her yerinden salgılanan çeşitli hormonlar, hipotalamusun bedende neler olup bittiğinden haberdar olmasını ve ona göre çeşitli duygulanımların oluşmasını tetikleyecek uygun tepkileri ortaya çıkarttırır. Bu sistemin en önemli habercileri, kan şekerimizi kontrol eden insülin, şekere ihtiyaç duyduğumuzda kandaki şeker miktarını artıran glukagon ve açlık hissinin uyarılmasını sağlayan ghrelin gibi beslenme ile ilgili hormonlardır.</p>
			<p class="metin-css">Hipotalamustaki açlık ve toklukla ilgili bölgeler, doğuştan gelen temel bazı ayarlara sahip gibi gözükür. Ancak beslenme ve yaşam alışkanlıklarımız buradaki düzenleme mekanizmalarını oldukça belirgin şekilde değiştirebilir. Beslenme alışkanlıklarımız, bedenimizin sinyal mekanizmaları olan hormon ve diğer kimyasal habercileri köklü bir şekilde etkiler. Dolayısıyla, birçok otomatik ve bilinç dışı tepkimiz gibi açlık ve tokluk tepkileri de çoğunlukla deneyimlere bağlı olarak değişen, sübjektif hislerden kaynaklanır. </p>
			<p class="metin-css">Bu “ayarlar”, günümüzün dünyasında ve endüstriyel gıda ortamında alabildiğine bozuluyor; buna şüphemiz yok (nedenlerini birazdan açmaya çalışacağım). Fakat son derece basit davranış değişiklikleri ile orijinal ayarların tekrar devreye girmesini sağlamamız aslında gayet kolay. Eğer belirgin bir hastalık durumu ortaya çıkmamışsa ve sistem düzgün çalışıyorsa, özellikle beslenme açısından “fabrika ayarlarına dönüş” sanıldığı kadar zor, zahmetli ve masraflı bir süreç değildir.</p>
			<p class="metin-css">Açlığa dönersek, bu his çoğumuz için genellikle rahatsız edici bir histir. Bizi huzursuz eder, evet. Hatta bazımızı sinirlendirir; daha gergin ve tepkisel bir duruma getirir. Daha önce değindiğimiz gibi bu nâhoş his, ironik şekilde hayatımızı sürdürmemiz için vazgeçilmez olan beslenmemizin de temelinde yer alır. Açlık bizim rahatımızı bozar, irademizi ele geçirir ve bizi besin aramaya zorlar. Geçmişte gıdaların market raflarında bulunmadığı, beslenmek için epey emek harcanması gereken zamanlarda, bu dürtüler atalarımızı hayatta tutan en önemli yardımcılardı. </p>
			<p class="metin-css">Günümüzde artık gelir durumumuz ne olursa olsun, büyük bir çoğunluğumuz açlığa katlanmak zorunda değiliz. Hemen ağzımıza atarak “açlığımızı yatıştıracak” bir şeyleri hızlıca ve çok düşük maliyetle edinebiliyoruz. Bunu yapmak için de çoğumuz dayanılmaz bir istek duyuyoruz. Çünkü açlık hissi aynı zamanda hipotalamusta “cezalandırılma” ve “sinirlilik” tepkileri ile kol kola gidiyor. Hayvanlar âleminde yiyecek arama ve avlanma gibi davranışları ortaya çıkaran da işte bu karmaşık duygusal tepkilerdir. Huzursuz olmazsak yiyecek aramaz, lezzetli yiyecekleri elde etmek için bazen kilometrelerce koşmazdık. Yahut en azından atalarımız böyle yapamazdı. Zira biz bugün çok ama çok farklı bir ortamda yaşıyoruz.</p>
			<p class="metin-css">Günde milyonlarca ton ekmeğin çöpe gittiği günümüzde; çok yüksek kalorili, bol şekerli ve bedenimizdeki haz mekanizmalarını hızlıca uyaran tonla gıda seçeneğimiz var. Kısacası, eğer özel bir şeyler yapmazsak, sıradan bir günde acıkma şansımız pek yok. Bununla birlikte, atalarımızdan “acıktığımızda yememek” gibi bir refleks bize miras kalmamış gibi görünüyor. Bugünlere gelene kadar, onlar ne buldularsa yemiş olmalılar. Çünkü onlar için hayatta kalmanın yolu buradan geçmekteydi. Fakat atalarımızın yiyecek bir şeyler bulamadıkları zamanlar da vardı. Hatta bu açlık zamanları, muhtemelen doğru dürüst beslenebildikleri dönemlere göre çok daha fazlaydı. Bundan dolayı, açlığa katlanabilen, hatta açlığı bedenleri için faydalı duruma dönüştürebilen uzak atalarımızın, diğer versiyonlara göre tabiatta çok daha avantajlı hale geldiğini söyleyebiliriz. Gerçekten de durum böyledir. Bunu söyleyebilmemizin en önemli nedeni, günümüz insanının açlık durumundayken vücudunda olup bitenler hakkında bildiklerimizdir. <span class="bold-css"><a id="_idTextAnchor055"/>Günümüzde yapay gıda üretiminin bu kadar yoğun olduğu bu ortamda unutulmaya yüz tutan açlık hissi, aslında bedenimiz için en faydalı ve ucuz iyileştirme yöntemlerinden birisi olabilir...</span> </p>
			<p class="metin-css">Açlık durumu yahut tıpta sıkça kullanılan İngilizce adıyla “fasting state”, çok özel bir metabolik durumdur. Uzun süre, örneğin 7-10 saat kadar besin alınmadığı takdirde tetiklenen, hâlâ hemen her gün yeni bir bileşenini keşfettiğimiz karmaşık bir süreçtir. Bu hal, bugün insanlarda ya Ramazan ayındaki oruç gibi durumlarda yahut belli tedavilerde (kalorinin kısıtlanması sonucu vb.) görülen bir “iyileşme” süreci şeklinde işlev görür. Ancak günlük hayatta aşırı tüketim şansımız olduğu için bu iyileşme fırsatı genellikle pek sık yakalayamadığımız bir duruma dönüşür. Bu noktada fizyolojik yapımız hakkında öğrendiklerimiz, uzun süreli açlığın aslında bizim için ne kadar önemli bir fırsat olduğunu kanıtlar biçimdedir.</p>
			<p class="metin-css">Uzun süre besin almadığımızda, öncelikle sindirim sistemimizde bir boşalma gerçekleşir. Sindirim kanalını oluşturan mide ve bağırsaklar, iç boşluklarında uzunca bir zaman sindirilecek besin maddesi bulunmadığında özel birtakım reflekslerle harekete geçer. Bunların bir kısmı hormonların salgılanmasını sağlayan hormonal refleksler, bir kısmı da fiziksel hareketlere neden olan kas refleksleridir. </p>
			<p class="metin-css">Mesela bütün gün aç kaldığınızda “karnınızın guruldaması” muhtemelen tanıdığınız bir histir. Bu gurultu, mide ve bağırsaklarda ancak uzun açlık dönemlerinde başlayan ve “göçücü motor kompleks” (GMK; İng: MMC-migrating motor complex) denen özel bir hareket refleksinin sonucudur. GMK, açlık durumlarında başlar ve mideden on iki parmak bağırsağına, oradan da ince ve ardından kalın bağırsaklara doğru hareket eden büyük sıkılma-gevşetilme (peristalsis) kasılmalarını başlatır. Bu kasılmaların amacı; sindirim kanalında sindirilmeden kalan kemik, lif ve yabancı cisimlerin dışkıyla atılmaları için (adeta bağırsak duvarından kazınırcasına) sindirim sisteminin ileri bölümlerine iletilmesidir. </p>
			<p class="metin-css">Söz konusu kasılmaların bir başka faydası da özellikle bağırsaklardaki bakteri birikimlerini engelleyerek, zararlı olabilecek bakterilerin aşırı üremesini sınırlandırmaktır. Bu hareket dalgaları ile sindirim sisteminin daha aşağı bölümlerine iletilen bakteriler, dışkı yoluyla bedenden atılır. Ayrıca bu safhada bağırsakların dış etkenlere çokça maruz kalan iç döşemeleri (mukoza) hızla dökülür ve yerine yeni ve taze hücrelerle kaplı yeni bir yüzey dokusu oluşturulur. Böylece sindirimin, bir sonraki yemeğin ardından daha kaliteli olması da sağlanmış olur. Bu açıdan baktığımızda, gün içinde açlık çekmeden, sürekli bir şeyler yiyen insanların bu işlevlerden faydalanması ne yazık ki pek mümkün olmaz...</p>
			<p class="genel-baslik2-css"><a id="_idTextAnchor056"/>AÇLIK VE YAĞLAR</p>
			<p class="metin-css">Bedenimiz, açlık durumunda da hayatî organlara giden enerji miktarını sabit tutmak zorundadır. Eğer enerji yokluğu nedeniyle organlar işlevlerini kaybeder yahut azaltırsa, bunun hayat açısından ciddi bir sorun teşkil edeceği açıktır. Ona önlem olarak açlık hallerinde bedenin glikoz depoları devreye sokulur ve bunlar hemen parçalanıp kullanılmaya başlanır. İlk kullanılan depolar bu glikojen depolarıdır. Burada depolanan şeker molekülleri bedenin acil enerji ihtiyaçlarını hızla karşılar. Fakat daha önce de belirttiğim gibi glikojen depolarımız sınırlıdır. Bir havuç yahut patateste olduğu gibi “nişasta” şeklinde depolanmış glikoz depoları bizde bulunmaz. Onun için bu depolar açlığın ilk birkaç saatinde tükenir. Ardından devreye yağ yıkımı girer. Yahut girmesi gerekir. </p>
			<p class="metin-css">Gerekir diyorum zira sürekli olarak karbonhidrat ağırlıklı beslenme alışkanlığı olanlarda, yağ parçalamayı sağlayan enzimler nadiren kullanıldıkları için faaliyet yeteneklerini yitirmeye başlar. Hal böyle olunca, açlıkta normal bir mekanizma olan yağ yıkımı devreye girmekte gecikir. Yağlardan gelen böyle bir enerji olmayınca, hızla düşen kan şekeri “el-ayak titremesi” gibi belirtilerle birlikte aşırı açlık hissini ortaya çıkartır. </p>
			<p class="metin-css">Elbette aşırı açlık hissi sadece bununla ilgili değildir. Fakat kan şekerindeki bu âni düşüşler, hipotalamusumuzdaki açlık algılayıcıları için en önemli işaretlerin başında gelir. Böyle şiddetli açlık tepkilerinde ise açlığa dayanmak oldukça zor bir durumdur. İnsanlar genellikle bu noktadan sonra dirençlerini kaybederek alışkın oldukları şekilde tekrar yüksek kalorili, bol karbonhidratlı, hızlı doyum ve haz sağlayan besinlere yönelir. Bu döngü yıllar boyunca devam ettirildiği takdirde, maalesef bedenin milyonlarca yıllık tecrübeyle ayarlanmış açlık ve yağ yıkım ayarlarını darmadağın edebilme potansiyeline sahiptir.</p>
			<p class="genel-baslik2-css"><a id="_idTextAnchor057"/>YÜKSEK YAĞLI, DÜŞÜK KARBONHİDRATLI (YYDK) BESLENME</p>
			<p class="metin-css">4 Eylül 2016 tarihinde İstanbul Galatasaray Üniversitesi bahçesinden iki bisikletçi arkadaşımızı ilginç bir bisiklet turu için uğurlamıştık. Dinçer Özoran ve Arman Buldaç, Galatasaray Üniversitesi Vakfı’na burs bağışı toplamak amacıyla İstanbul’dan Paris’e toplam 50 gün sürecek 3000 kilometrelik bir bisiklet yolculuğu gerçekleştirdi. Bu harika faaliyetin her gününü internetten canlı olarak binlerce kişiyle birlikte biz de büyük bir heyecanla adım adım takip ettik. Fakat tur başarıyla tamamlanıp arkadaşlarımız yurda döndüğünde, Türkiye’nin değişik yerlerinde verdikleri seminerlerde ilginç bir konunun hep ön plana çıktığına şahit olduk. O da Dinçer ve Arman’ın yol boyunca nasıl beslendikleri konusuydu.</p>
			<p class="metin-css">Meseleyi ilginç yapan öykü, bir bilgisayar mühendisi olan Dinçer Özoran’ın uzun zamandan beri “paleo-diyet” ve yüksek yağlı, düşük karbonhidratlı beslenme konusuna meraklı bir uygulayıcı olmasıydı. Bu tura çıkmadan önce de kendisiyle bu konuda defalarca görüş alışverişinde bulunmuştuk. </p>
			<p class="metin-css">Arman ise gayet normal beslenen, sporla içli dışlı ve oldukça sağlıklı bir bisiklet tutkunuydu. Onlar döndükten sonra öğrendik ki; yolculuğa çıkmadan önce Dinçer, Arman’a, kendisinin yıllardır uygulandığı “düşük karbonhidrat, yüksek yağ” tarzı beslenmeyi önermiş. Arman da zaten böyle sıra dışı bir yolculuğa niyetlenmişken değişik bir şey daha denemenin psikolojik cazibesiyle bunu kabul etmiş. </p>
			<p class="metin-css">Neticede, bütün öğünlerinde ara sıra yedikleri meyveler dışında neredeyse hiç karbonhidrat almayan ikili; bu yolculuk boyunca ağırlıklı olarak tereyağı, zeytinyağı, yumurta ve et ürünleri olmak üzere, yağ ve proteince zengin, karbonhidrat açısından ise oldukça fakir bir diyetle o zorlu parkuru tamamladı. </p>
			<p class="metin-css">Döndüklerinde elbette herkesin ilgisini çeken bu yolculuk, her ikisinin birlikte verdikleri çok sayıda seminere de konu oldu. Üniversitelerde ve diğer kuruluşların organizasyonlarında insanlarla bir araya gelen Dinçer ve Arman, yolculuklarına dair sunumlarında bu zorlu yolculuğun bazı anıları kadar beslenme maceralarının sonuçlarından da uzun uzun dem vurdu. Özellikle Arman, bu turun öncesinde normalde günde 30-40 kilometre bisiklet sürdükten sonra muhakkak bir şeyler yeme ihtiyacı hisseden, hepimizin tahmin edebileceği gibi sıklıkla tatlı protein barları gibi hızlı enerji veren besinleri tüketme alışkanlığı olan bir sporcu. Fakat bu yolculukta onun en fazla hayret duyduğu deneyim, günde ortalama 100 kilometreye yakın pedal çevirmelerine rağmen her ikisinin de hem bedensel güç hem de acıkma anlamında sıra dışı bir performans göstermeleri olmuş. Arman sunumlarda, ilk başlarda bu durumu çok yadırgadığını, bu kadar uzun süre sabit bir güçle nasıl böyle bir performans sergileyebildiğine şaşırdığını anlatıyordu. Dinçer ise zaten bu tip beslenme tarzını hayatına yerleştirmiş olduğundan, bu hediyeyi diğer insanlarla da paylaşabilmenin memnuniyetini yaşıyordu.</p>
			<p class="metin-css">Gerçekten de bedenimizin ve beynimizin karbonhidrat bağımlılığından kurtulup yağ tabanlı bir beslenmeye geçiş yaptığımızda, yağ metabolizmasının uzun süreli ve kararlı enerji sağlama özelliği sayesinde gerek zihinsel gerek bedensel performansımızda çoğu zaman hissedilir bir iyileşme meydana gelir. Özellikle yoğun beden faaliyetlerine dayalı işleri olan yahut spor yapan insanlarda “bol karbonhidrat alma gerekliliği” gibi yerleşmiş bir boş inancın varlığı maalesef hem zihinsel hem de bedensel olarak bu insanların imkanlarından istifade etmelerini kısıtlıyor. </p>
			<p class="metin-css">Yağ ve protein ağırlıklı beslenme (insanların büyük çoğunluğu için) fabrika ayarlarımızla en uyumlu beslenme tarzı olduğundan, modern alışkanlıklarımızın performansımızı ne kadar etkilediğini çoğu zaman fark edemeyebiliyoruz. Yağ metabolizması üzerinden enerji elde eden bir insan bedeni, yağların ve özellikle de keton cisimciklerinin yavaş ve uzun süre enerji sağlama özelliği nedeniyle çok daha uzun süre optimal enerji elde edebilir ve işlevlerini kesintisiz olarak sürdürebilirler. Bu konuda Prof. Canan Karatay’ın “Karatay diyeti” olarak da bilinen beslenme önerilerinin yanı sıra, internette bol miktarda bulabileceğiniz “yüksek yağ düşük karbonhidrat <em class="italic-css _idGenCharOverride-1">(YYDK) - High Fat Low Carb (HFLC)</em>” diyet önerilerini de gönül rahatlığıyla deneyebilirsiniz.</p>
			<p class="metin-css"><span class="bold-css">Küçük bir uyarı:</span> Öncelikle bu tip radikal beslenme değişikliğine gitmek için (yüksek tansiyon, kronik şeker hastalığı, tiroit bezi problemleri, kemik-kalsiyum dengesizlikleri gibi) metabolizma yahut hormon sistemiyle alakalı sorunlarınızın olmaması önemlidir. Gerçi neredeyse tüm metabolik sorunlarda böyle bir diyet değişikliği çok olumlu sonuçlar verse de bu tip durumlarda böyle bir değişikliğe girişmeden önce mutlaka doktorunuzla istişare halinde olmanız ve süreç boyunca muhakkak normalden daha sık tıbbî kontrolden geçmeniz gerekir. Ayrıca, “normal” yani geleneksel beslenme tarzlarına alışmış olan birçok bedende böyle köklü bir değişiklik genellikle ilk etapta bazı huzursuzlukların da yaşanmasına neden olabilir. Bu huzursuzlukların en önemli kaynağı, YYDK tipi bir beslenmeye geçilen ilk süreçte sıklıkla yaşanan ve bedenimizin “karbonhidrat bağımlılığı”ndan kaynaklanan “yoksunluk” tepkileridir. </p>
			<p class="metin-css">Karbonhidratlar, daha önce de bahsettiğim gibi, özellikle şekerli gıdalar halinde sıklıkla tüketilmekteyse, beyindeki ödül sistemini aşırı uyarması ve tat duyumuzun temel ayarlarını değiştirmesi nedeniyle çoğumuzda belirgin bir bağımlılık yaratır. Âni bir şekilde karbonhidrat alımını belirgin düzeyde azaltmak yahut kesmek, bu nedenle hemen tüm bağımlılıkların ortak özelliği olan yoksunluk belirtilerinin de ortaya çıkmasına neden olabilir. Böyle beslenme değişiklilerinde ilk hafta içinde genellikle aşırı açlık nöbetleri, fazla sinirlilik, baş ağrısı ve çeşitli aşırı duyarlılık tepkileri gibi durumların ortaya çıkması sıklıkla gözlemlenebilir. Bunların tamamı, bedenimizin ve beynimizin alışmış olduğu konfor ve haz geleneklerinin dışına itilmesi ve buna ürettiği bazı bedensel (somatik) tepkilerdir. Bunların süresi genellikle on günlük bir dönemi geçmez ve bunlarla baş edebilmek için bazı basit davranışsal çözümler genellikle yeterli olur. </p>
			<p class="metin-css">Sık yapılan bir öneri; özellikle ilk haftada aşırı sinirsel duyarlılık ve baş ağrıları gibi sorunları en aza indirmek için normalde tüketilen miktardan biraz daha fazla tuz tüketmek yani öğünleri biraz daha tuzlu yemektir. Zira bu sorunların bir kısmı değişen besin içeriğine bağlı olarak bedenin sodyum ve potasyum dengesindeki oynamalarla ilgilidir ve bunu asgariye indirmenin en iyi yolu da tuz alımı yoluyla bedene sodyum ve klor desteği yapmaktır. Bunun dışında hafif egzersizler, düzenli uyku ve fazla gergin ortamlardan uzak durmaya çalışmak da bu ilk haftaki yoksunluk sorunlarının en aza indirilmesine belirgin düzeyde yardımcı olacaktır.</p>
			<p class="metin-css">YYDK tipi diyetler; günlük alınan karbonhidrat miktarının üçte bire kadar düşürülmesi ve bol miktarda sağlıklı yağlar, lifli yiyecekler ve protein içeriği zengin gıdalarla beslenmeye dayanır. Böyle bir beslenme tarzı değişikliğinden yaklaşık en fazla iki hafta sonra beden ve zihin performansınızdaki değişimleri hayretle müşahede edeceksiniz. Şaşırmayınız zira biraz zaman alsa da “insanın fabrika ayarları”na uygun hale geçmenin rahatlığı bir başkadır!</p>
			<p class="genel-baslik2-css"><a id="_idTextAnchor058"/>KETO VE YYDK DİYETLERİ ARASINDA NE FARK VAR?</p>
			<p class="metin-css">KETO-Diyet olarak da bilinen ve kanda keton cisimciklerinin miktarını artırmaya yönelik uygulanan beslenme rejimleri, temelde aynı mantığa dayanır. YYDK beslenme sisteminden tek farkı, karbonhidratların diyetten neredeyse tamamen çıkarılmasıdır. Genel bir formül olarak her bir gram karbonhidrat başına 3-5 gram yağ tüketimi yapılması önerilir. Bu tip diyetler, ilaca dirençli çocuk epilepsi rahatsızlıkları gibi özel durumlarda sıklıkla uygulanan bir beslenme yöntemidir. </p>
			<p class="metin-css">24 ila 48 saatlik bir açlık (oruç) döneminin ardından genellikle hastanede gözetim altında başlatılan ketojenik rejim, karbonhidrat alımı neredeyse hiç olmadığından dolayı, kanda keton cisimciklerinin miktarını hızla artırır. Bu da sinirsel dokunun şekerden elde ettiği keskin ve hızlı üretilen enerji yerine, bu yağ parçacıklarından daha uzun süre düzenli ve yaygın bir enerji üretimine geçişlerini kolaylaştırır. Epilepsi gibi durumlarda bu tarz beslenme rejimlerinin nöbet sıklığını azaltması muhtemelen enerji metabolizmasındaki bu kaymadan kaynaklanır. Bu diyet, ilaca dirençli epilepsiden mustarip çocukların neredeyse yarısında, nöbet sıklıklarını belirgin derecede azaltır ve yaklaşık %10-15 kadarında nöbetlerin tamamen kesildiği dahi gözlenebilir. </p>
			<p class="metin-css">Benim için ilginç olan husus, birçok yan etkisi olan tıbbî epilepsi ilaçlarının yaygın olarak ve çok az tereddütle reçete edilmesi bir vakıa iken, bu tip bir “diyet”e geçişin ancak “son çare” olarak görülmesi ve genellikle birçok hekimin sadece bir beslenme değişimi olan bu uygulamadan “normal” kişiler için refleks olarak uzak durmaya çalışmasıdır. Bilinen bir zararlı yan etkisi olmayan ketojenik diyetler, kanda keton cisimciklerini artırmanın yanı sıra çok uzun süre uygulandıklarında yüksek kan kolesterolü, böbrek taşı oluşumunda artış gibi yan etkiler yapabilir. Fakat özellikle farmakolojik ilaçların olası yan etki listesi ile karşılaştırıldığında, “yağ tabanlı beslenmenin” neden bu kadar uzak görüldüğünü de bir düşünmek gerekiyor sanki. </p>
			<p class="metin-css">İnsanlara bu tip tavsiyeler verdikten sonra her seferinde “Siz yine de bir uzmana yahut doktorunuza danışın.” derim ama bunu yaparken içim hiç rahat değildir. Zira insanın gerçek bedensel ayarlarından çok, modern bilimsel ve farmakolojik tıbba odaklanmış doktor ve sağlık çalışanları yetiştirmemiz nedeniyle birçok insan böyle girişimlerden bizzat “uzmanlar” tarafından vazgeçiriliyor...</p>
			<p class="metin-css">“Yağın faziletleri” olarak özetleyebileceğim bu kısımdan sonra isterseniz açlığın diğer mekanizmalarına da bakalım. Açlık durumunun sadece kan şekeriyle yahut besin maddelerinin bedendeki dağılım oranıyla ilgili olmadığını vurgulamıştım. Açlık halinde bedende miktarları artan bir dizi hormonu ve onların etkilerini anlamak da açlık ve sağlık ilişkisini kavramak açısından çok önemlidir. Şimdi tamamen kitabî bilgilerden yola çıkarak bu “açlık hormonlarını” ve etkilerini kısaca tanıyalım: </p>
			<p class="genel-baslik2-css"><a id="_idTextAnchor059"/>AÇLIK HORMONLARI</p>
			<p class="genel-baslik3-boslksz-css"><a id="_idTextAnchor060"/>1. İnsülin</p>
			<p class="metin-css">İnsülin, pankreasımızdaki “beta” hücreleri denen bir grup hücreden salgılanan ve temel işlevi “depolamak” olan bir hormondur. Normal bir yemekten sonra sindirim süreçlerine bağlı olarak kan şekerimiz yükselir ve bu fazla şeker, pankreasımızdaki beta hücrelerini uyararak insülin hormonunun salgılanmasını sağlar. İnsülinin temel işlevi ise kandaki şekerin, başta karaciğer olmak üzere vücuttaki birçok doku hücresi tarafından kandan çekilerek glikojen veya yağ biçiminde depo edilmesini sağlamaktır. Ayrıca insülin salgılandığında, yağ dokularımızı oluşturan yağ dolu hücreler, yağları parçalamayı durdurur. Bu işlevlerin hepsi, fazla besin maddelerini “depolamak” anlamına gelir. Bu ayarın bozulması gerek kalıtsal faktörler gerekse beslenmeye bağlı etkenler nedeniyle sıklıkla karşımıza çıkan bir dizi soruna yol açar. </p>
			<p class="metin-css">Fazla karbonhidrat alımı durumunda insülinin fazla hızlı salgılanması söz konusu olur. Bu hızlı salgılanma ise kan şekerini daha âni olarak düşürür. Ardından doğal olarak yeni bir açlık hissi gelir zira dolaşımdaki şeker miktarı âniden düşmüştür. Buna yanıt olarak genellikle yeniden bir şeyler yenir. Böylece insülin tekrar salgılanır ve yine yükselmekte olan şekeri normale indirmeye çalışır. Bu da yine açlık anlamına gelir... Döngü bu şekilde tekrarlandıkça, özellikle besinlerin arasında “glisemik indeksi yüksek” (yani kısa zamanda kanda çok miktarda şeker ortaya çıkmasını sağlayan) şekerli yahut işlenmiş karbonhidratlı olanlar fazlaysa, zamanla pankreasın insülin salgılamaktan sorumlu beta hücreleri harap olmaya başlar. İşte bu durum, insülinin artık yeterince salgılanamadığı Tip-1 diyabet adını verdiğimiz durumu ortaya çıkarır. Halk arasında “şeker hastalığı” olarak bilinen hastalıklar grubuna ait bu sorun, kanda şekerin sürekli yüksek kalması sonucunda ölümcül olabilecek sorunlara neden olur.</p>
			<p class="metin-css">Tip-2 olarak adlandırılan diyabette ise insülin salgılanımı normaldir ancak dokular insüline yanıt verip depolama işlemini yapamaz. Burada sorun, “insülin direnci” dediğimiz bir meseleye dayanır. Kimyasal bir haberci olan insülin, hücredeki “antenlerine” doğru bir şekilde etki edemediğinden, hücreler gerekli mesajları alamaz. Fazla kilolu ve bedensel hareketi düşük düzeyde olan birçok insanda, insülinin aşırı yüksek olmasıyla kendini gösteren bu tip durumlar sıklıkla teşhis edilir. Ayrıca sürekli açlık hali de bu hormonun fazla salgılanmasının en önemli etkilerinden birisidir.</p>
			<p class="metin-css">Bu tip durumların önlenebilmesi için en pratik çözüm, gıdalarla alınan karbonhidratları en aza indirmek, özellikle meşrubatlarda ve işlenmiş ürünlerde tatlandırıcı olarak bolca kullanılan fruktoz adlı şekerden uzak durmaktır. Fruktoz, glikoz gibi bir şekerdir fakat insülin direnci oluşmasında en önemli etkenlerden biridir. Bol proteinli, düşük karbonhidratlı ve yağlı beslenme, özellikle de deniz ürünlerinde bolca bulunan Omega-3 ve Omega-6 tipindeki yağ asitlerinin tüketilmesi; insülin direnci ile insüline bağlı bozuklukların önlenmesinde ve tedavisinde çok etkilidir. Bir başka doğrudan etkili önleme ve erken tedavi yöntemi de günlük rutin fiziksel egzersizlere ağırlık vermektir. Düzenli egzersiz, insülin miktarını ve kan şekerini doğal ve çok etkin bir şekilde normale döndürür.</p>
			<p class="genel-baslik3-css"><a id="_idTextAnchor061"/>2. Leptin</p>
			<p class="metin-css">Yağ dokularımızdaki hücrelerden salgılanan leptin hormonu, beynin en önemli tokluk sinyallerinden biridir. Yağ dokuları, yağ depolama miktarlarını belli bir seviyeye ulaştırdıklarında leptin salgılayarak beyni, özellikle de hipotalamus bölgesini “bilgilendirirler”. Kan dolaşımına verilen leptin, beyne ulaştığı zaman açlık hissini baskılar ve fazla yemeyi engeller. Aslında bir “tokluk” hormonu olan leptin, modern yaşam alışkanlıklarımızın getirdiği bozulmuş beslenme alışkanlıklarımız nedeniyle fazla kilo ve aşırı yeme sorunlarımızın temelinde yer alan hormonlardan biri olarak karşımıza çıkar. Leptin direnci; aşırı kilolu, hipotalamusunda iltihabî sorunlar olan, aşırı hareketsiz ve insülin düzeyleri kronik olarak yüksek kişilerde sıklıkla görülen bir durumdur. Leptin direncinde beyindeki tokluk sistemi, leptine yanıt vermez ve bu kişiler yemek yerken doymak bilmezler. Bu da aşırı kilo almaya sebebiyet vermesinin yanı sıra diğer hormonlarla da bağlantılı birçok sağlık sorununu tetikleme riski taşır.</p>
			<p class="metin-css">Leptin direncine neden olan en yaygın üç faktör; uyku bozuklukları, hareket azlığı ve hipotalamus enflamasyonudur (iltihaplanmasıdır). Bu durumların önüne geçmek için bolca uyumak, uyku düzenine dikkat etmek, düzenli egzersiz yapmak ve antienflamatuar (iltihap engelleyici) yiyecekler seçmek önemlidir. Özellikle ayçiçek yağı gibi tohum yağlarının iltihabî tepkimeleri artırdığını biliyoruz. Zeytinyağı, balık yağı ve tereyağı gibi sağlıklı yağlar; iltihap oluşumunu azalttıkları bilinen yağlardır. Bu arada düzenli egzersiz yapmak yine aynen insülin direncinde olduğu gibi leptin direncinde de hızla düşüş sağlar ve leptin sisteminin düzenli çalışmasına yardımcı olur.</p>
			<p class="genel-baslik3-css"><a id="_idTextAnchor062"/>3. Ghrelin</p>
			<p class="metin-css">Açlık durumunda başlıca olarak mide duvarındaki özel hücreler tarafından salgılanan ghrelin, midemiz dolduğunda salgısı azalan bir hormondur. Bu salgılanma döngüsü, ghrelinin bir “açlık” hormonu olduğunu da açıkça gösterir. Midenin boşalması ghrelin salgısını artırırken, beyindeki hipotalamus bölgesindeki açlık tepkilerini de tetikler. Fakat bu hormonun etkileri bununla sınırlı değildir. Ghrelin seviyeleri yüksekken, beynimizde yeni hücre üretiminde artış görülür. Ghrelinin dikkati ve uyanıklığı artırması da bildiğimiz diğer etkilerindendir.</p>
			<p class="metin-css">Ghrelinin sinir sistemindeki etkileri üzerine son yıllarda yapılan çalışmalar etkilerinin sandığımızdan çok daha fazla olduğunu göstermeye devam ediyor. Açlık durumlarında salınımı artan ghrelinin; “hücrelerin intiharı” anlamına gelen apoptozis süreçlerini durdurarak sinir hücrelerini koruduğu, iltihabî tepkimeleri (enflamasyonu) iyileştirdiği, birçok metabolik sistemimiz için zararlı etkileri olan serbest oksijen radikallerinin etkilerini azalttığı, hücrelerin enerji santralleri olan mitokondrilerin daha verimli çalışmasını sağladığı, yeni sinir hücreleri yapılmasını sağlayan öncü kök hücrelerin hareketliliğini ve yeni hücre üretme yeteneklerini artırdığı, inme ve travmatik beyin hasarı gibi durumlarda belirgin düzeyde koruyucu ve iyileştirici etkilerinin olduğu, hafızayı güçlendirdiği ve genel beden sağlığı üzerine başkaca sayısız faydalı etkileri olduğu tıbbî çalışmalarla ortaya çıktı.<span class="dipnot-no-css _idGenCharOverride-2"><span id="footnote-021-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-12.xhtml#footnote-021">20</a></span></span> Kısacası yine evrimsel bir perspektiften bakacak olursak açlığa sadece katlanabilen değil, açlığı apaçık bir faydaya ve fırsata dönüştürebilen ataların torunları olduğumuz sadece bu verilerden bile açıkça görülebilir.</p>
			<p class="metin-css">Birçok aşırı kilolu hastada ghrelin düzeyinin sürekli olarak normalin üzerinde seyrettiği ve böylece açlık sinyalinin bir türlü kesilmediği rapor edilmiştir. Bu durum da yine örneklerini daha önce de gördüğümüz ve maalesef bolca görmeye devam edeceğimiz “fabrika ayarlarının bozulması” sorunu ile ilgilidir. Bu durumdan kaçınmak için yine düzenli egzersiz ve özellikle beyaz şeker ve un gibi karbonhidratlardan kaçınılması; mideyi çok az miktarda şişirmesine rağmen aşırı şeker almayı mümkün kılan şekerli ve gazlı meşrubatlardan uzak durulması akıllıca olacaktır.</p>
			<p class="genel-baslik3-css"><a id="_idTextAnchor063"/>4. Glukagon Benzeri Peptid-1 (GLP-1)</p>
			<p class="metin-css">Aldığımız besinler midemizden bağırsaklarımıza geçtiğinde, midede ghrelin hormonunun yaptığı işlevin bir benzerini bağırsaklarda GLP-1 hormonu yapar. Bağırsak hücrelerinden salgılanan GLP-1, kan dolaşımına girerek beyne ulaşır ve normalde “doyma” sinyalinin oluşmasını sağlar. Özellikle hatalı beslenmeye bağlı olarak bağırsaklarımızdaki bakteri örtüsünün değişmesi ve diğer başka faktörlerden kaynaklanabilecek iltihabî bağırsak reaksiyonları, GLP-1 salgısını azaltarak bu ikincil doyma sinyalinin beyne ulaşmasını engelleyebilir. Bu durumda GLP-1 salgısını artırmak ve normal düzeye getirmek için yine öncelikle iltihabî reaksiyonu önleyecek bir beslenme yahut müdahale şarttır. Bunun için en kestirme yol; bol miktarda faydalı bakteriler içeren yoğurt, turşu, ekşi lahana turşusu gibi probiyotik gıdalara yahut besinlerin sindirilemeyen lifli kısımlarından oluşan prebiyotik liflere (salata ve kabuklu elma gibi) öğünlerimizde bolca yer vermektir.<span class="dipnot-no-css _idGenCharOverride-2"><span id="footnote-020-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-12.xhtml#footnote-020">21</a></span></span></p>
			<p class="metin-css">İltihap engelleyici bir başka önemli doğal çözüm ise Omega-3 yağ asitleri açısından zengin balık, susam gibi gıdalardır. Ayrıca protein yönünden zengin gıdalar da GLP-1 salgılanmasında artırıcı etki yapar. Elbette yapraklı yeşil sebzelerin tamamı yine GLP-1 eksikliğini tamamlamak için ideal öğün bileşenleridir.</p>
			<p class="genel-baslik3-css"><a id="_idTextAnchor064"/>5. Kolesistokinin (CCK)</p>
			<p class="metin-css">Özellikle yağlı yemeklerden sonra ince bağırsaklarımızdan salgılanan bir hormon olan CCK, safra kesesinin kasılmasını sağlar. Böylece safra kesesi bağırsağa boşaltılır ve aldığımız yağların sindirimi mümkün hale gelir. Bunun yanında kan dolaşımıyla beyne ulaşan (ve aynı zamanda beyindeki hücreler tarafından bir haberci olarak da salgılanan) CCK, doyma hissini artırarak daha fazla gıda alımını engelleme özelliğine sahiptir. Bir başka özelliği de mide boşalmasını geciktirerek bağırsakların çok miktarda sindirilmemiş ürünle dolmasını engellemektir. </p>
			<p class="metin-css">Ciddi bir sindirim sistemi sorunu olan hassas bağırsak sendromu (irritable bowel syndrome) gibi durumlarda CCK seviyesi iyice fazlalaşarak beyinden prolaktin, ACTH ve kortizol gibi stresle alakalı hormonların salgılanışını artırır. Bunlar da doğal etkilerinden dolayı beslenme düzenini bozar ve kan şekerini yükseltir. Yaşanan bu gelişmeler kişide sık acıkmaya ve buna bağlı olarak da beslenme dengesinin bozulmasına neden olabilir. Bu tip durumlarda olası gıda alerjilerinin veya sindirim faaliyetlerini etkileyen stresli durumların önüne geçilecek önlemler alınması için uzmanlara danışılması önemlidir. Evde alınabilecek tedbirler arasında en başta gelenler; çiğ besinlere ağırlık vermek, yüksek proteinli gıdalarla beslenmek ve yine probiyotik ile prebiyotik alımına dikkat etmek şeklinde sıralanabilir.</p>
			<p class="genel-baslik3-css"><a id="_idTextAnchor065"/>6. Peptid YY (PYY)</p>
			<p class="metin-css">Sindirim sisteminden salgılanan bir başka tokluk mesajı olan PYY, hipotalamusa ulaştığında iştahı azaltıcı etki yapar. İnsülin direnci ve kan şekerinin sürekli yüksek olduğu durumlarda salgısı azaldığı için beyinde tokluk mekanizmasının devreye sokulmasında yine sorunlar ortaya çıkar. PYY hormonu düzensizliklerinde alınacak ilk önlemler, insülin direnci konusundaki ile aynıdır: Düzenli egzersiz, düşük glisemik indeksli gıdalarla beslenme ve alınan toplam karbonhidrat miktarını azaltma. Ayrıca protein ve lifli gıdaların bolca alınması PYY salgısını düzenleyen en önemli etkenlerdir.</p>
			<p class="genel-baslik3-css"><a id="_idTextAnchor066"/>7. Nöropeptid Y (NYP)</p>
			<p class="metin-css">Beyinde salgılanan ve birçok farklı işlevi olan NYP hormonu, beslenme ile ilgili olarak karbonhidratlara duyduğumuz iştahımızı belirleyen en önemli hormonlardan biridir. Stres durumlarında bu hormonun salgılanması artar ve bu nedenle çoğu kişide strese bağlı aşırı yeme reaksiyonları gelişebilir. Tepkilerin kişiden kişiye değişmesiyle birlikte, duyarlılığı yüksek kişilerde NYP artışında normalden daha fazla şekerli ve karbonhidratlı besinler tüketme yönünde bir dürtü ortaya çıkar. </p>
			<p class="metin-css">Evrimsel olarak bu anlaşılabilir bir nedene dayanır: Stres koşulları ile baş edebilmek için bedenin yakın bir zamanda enerji ihtiyacının artması olasıdır ve bunun için önden birikim yapacak bir mekanizma oldukça avantajlı olabilir. Fakat çağımızın “gündelik stres” koşullarında, stres unsurlarının çok azı hayatta kalma veya savaşma-kaçma tepkileri ile doğrudan ilişkilidir. O nedenle bu antik hormon mekanizması bugün aşırı yeme ve fazla kilo sorunlarının temel sorumlularından birisi olarak karşımıza çıkar. </p>
			<p class="metin-css">Açlık durumu ve oruç da NYP salgısını artırır. Fakat tekrarlanan ve âdet haline gelen açlık uygulamaları sonucunda, salgısı tekrar normale döner. NYP kökenli karbonhidrat yeme krizlerinin en önemli çarelerinden birisi “aralıklı oruç” (intermittant fasting) dediğimiz uygulamalardır. Bu uygulamada sabah 10.00’a kadar bir kahvaltı yapıldıktan sonra akşam 18.00 sularına kadar gıda alınmaz. Böylece ilk başlarda sertçe hissedilse de NYP kaynaklı açlık hissi birkaç gün içinde normale döner ve kontrol edilebilir hale gelir.</p>
			<p class="genel-baslik3-css"><a id="_idTextAnchor067"/>8. Kortizol</p>
			<p class="metin-css">İleride stresle ilgili bölümümüzde de detaylı inceleyeceğimiz gibi, stres durumlarına cevap olarak böbrek üstü bezlerimizden salgılanan kortizol, etkileri oldukça karmaşık ve tıbbın ana konularından birçoğu ile doğrudan irtibatlı olan bir hormondur. Etkileri arasında kan şekerini yükseltmek, bağışıklık sistemini baskılamak ve beyni uyarmak ilk sıralarda yer alır. Bu etkiler kısa süren (akut) stres durumlarında oldukça faydalıdır zira bedenin ve beynin o stres ortamını bertaraf edebilmesi için gereken ilave enerjiyi sağlamaya yardımcı olur. Fakat uzun süre devam eden (süreğen-kronik) stres durumlarında işler tersine döner. Süreğen şekilde görülen yüksek kortizol seviyeleri aşırı yemeye ve (özellikle kadınlarda) göbek bölgesinde yağlanmaya neden olur. Bunun önüne geçmek için ilgili bölümde de konuşacağımız meditatif pratiklerle stresi yönetmeyi öğrenmek faydalı olacaktır. Baş edilemeyen stres durumlarında duyusal geri bildirim (neurofeedback) gibi ilave teknikler de yardımcı olabilir. Bunun yanı sıra hem dengeli hem de protein, yağ ve lif içeren besinlerle beslenmek önemlidir.</p>
			<p class="genel-baslik3-css"><a id="_idTextAnchor068"/>9. Dopamin</p>
			<p class="metin-css">Beynimizin “ödül kimyasalı” olarak bilinen dopamin, hoşumuza giden her durumda salgılanarak o faaliyetin bir daha tekrarlanmasını sağlayan kimyasal bir işaretleyici gibi işlev görür. (Bu hususla ilgili daha detaylı bilgi için <em class="italic-css _idGenCharOverride-1">Değişen Be(y)nim</em> adlı kitabıma başvurabilirsiniz). En fazla dopamin salgıladığımız faaliyetlerin başında gelense yemek yemektir. Beynimizde, beyin sapı ile ön beyin arasında yer alan ödül devresinin önemli bir bileşeni olan dopamin sadece yemek yerken değil, sigara ve alkol gibi her türlü madde bağımlılığında veya alışveriş, kumar yahut pornografi gibi davranış bağımlılıklarında da başrolü oynar. </p>
			<p class="metin-css">Günümüzde aşırı besin alımının en önemli nedenlerinden birisi “karbonhidrat ve şeker bağımlılığı”dır. Çünkü doğada çok az bulunan karbonhidratlara karşı beynimiz özel bir iştiyak mekanizması ile donatılmıştır. Bugün karbonhidratları her yerde ve her biçimde bulabildiğimiz için bu atasal devrelerimiz savunmasız bir şekilde şekere ve karbonhidratlı besinlere bağımlılık geliştirebiliyor. Özellikle ülkemizde “ben ekmek yemeden doymam” şeklinde ifade edilen his, ekmekteki karbonhidrat içeriğine karşı olan bağımlılığımızın açık bir ifadesi. </p>
			<p class="metin-css">İşlenmiş gıdalar ile şeker ve karbonhidratlar, beyinde bol miktarda dopaminin salgılanmasına neden olur. Bunların yokluğunda ise “zihinsel bir tatmin” sağlamak, bağımlı olanlar için oldukça zordur. Halbuki birkaç gün boyunca bu gibi besinleri diyetimizden çıkartabilirsek, dopamin düzeyi hızlı bir şekilde normale dönecektir. Unutmamak gerekir ki dopamin kaynaklı bağımlılıkları mâkul bir süre mücadele etmeden ortadan kaldırmak çok zordur.</p>
			<p class="genel-baslik2-css"><a id="_idTextAnchor069"/>SAĞLIKLI BESLENMENİN KISA YOLU</p>
			<p class="metin-css">Buraya kadar özetlemeye çalıştığım hormonlar ve mekanizmalar, açlık-tokluk reflekslerimizin beslenme biçimimizle ne kadar ilişkili olduğunu bir kez daha gözler önüne seriyor. Doğuştan gelen yahut başka patolojik durumlara bağlı bir sorunumuz yoksa, yaşam alışkanlıklarımızdan gelen bu bozucu etkileri en aza indirmenin kestirme bir yolu elbette var. Bu yol ise sandığınız gibi diyet yapmak değil, beslenme tarzımızı kalıcı olarak değiştirmektir. </p>
			<p class="metin-css">Eminim bu satırları okuyan birçok kişi ilerleyen sayfalarda bir diyet listesi bulmayı umuyordur ama çok şükür ki böyle bir şey yok. Zira “sizin” sağlıklı olabilmeniz için, “size uygun bir beslenme rejimini” kendinizin keşfetmesi gerekiyor. Bunun için de birtakım sade İFA kurallarını bilmeniz önemli tabii. Bu hususta aşağıda sağlıklı beslenmeyle ilgili birkaç basit kuralı not düşmek isterim:</p>
			<p class="metin-iceriden-css">1. Ağırlıkla, kiloyla, sayıyla sağlık olmaz. Kilonuzdan önce sağlığınızı ve yeme alışkanlıklarınızı düşünün.</p>
			<p class="metin-iceriden-css">2. Tabiatta bizim tükettiğimiz şekliyle mevcut olmayan her besin maddesi, tüketilmesi halinde belli bir “metabolik bedelle” tüketilir, bunu unutmayın.</p>
			<p class="metin-iceriden-css">3. Bedeniniz biliyor! Yemek yedikten sonra bedeninizi dinleme alışkanlığı geliştirin. Herhangi bir gıdayı tükettikten 2-4 saat sonra neler hissettiğinize dikkat ederseniz o gıdaların sizde nasıl bir tepkimeler dizisi ürettiğine dair açık bir fikir edinebilirsiniz.</p>
			<p class="metin-iceriden-css">4. Tam olarak acıkmadan yemeyin.</p>
			<p class="metin-iceriden-css">5. Her öğünden 3-5 saat sonra hissedilen ve çoğu insanda aşırı karbonhidrat alımının bir sonucu olarak aniden yükselen insülinin etkisiyle oluşan “yalancı açlık” duygusunu gerçek açlıktan ayırt etmeyi öğrenin. Bunun en iyi yolu, öğünlerde şeker ve karbonhidrat alımını kalıcı olarak sınırlandırmaktır.</p>
			<p class="metin-iceriden-css">6. Karbonhidrat alımını mümkün olduğunca azaltın. Özellikle belirli bir düzene göre spor yapmıyor ve bedensel enerji açısından normalden fazla gıdaya ihtiyaç duymuyorsanız, karbonhidrat alımını azaltmak çok kısa bir süre içinde günlük öğün sayınızda azalma olmasına ve çok daha uzun sürelerle dengeli bir kan şekeri düzeyine sahip olmanıza yardımcı olacaktır.</p>
			<p class="metin-iceriden-css">7. “Tatlılar” besin değil haz nesnesidir; mümkün mertebe uzak durun!</p>
			<p class="metin-iceriden-css">8. Lifli, çiğ ve yeşil gıdaları bolca kullanmayı tercih edin. Prebiyotik (faydalı bakterilerin üremesine imkân veren) olan bu besinler, doğrudan taşıdıkları besin değerlerinin dışındaki diğer yan faydalarıyla da bizlere şifa olmak için varlar. Her ne kadar bitkilerde bolca bulunan selüloz gibi karbonhidratları bizim sindirim sistemimiz sindiremese de onların varlığında ortaya çıkan bağırsak ortamı, sadece beslenmemizi değil, ruh durumumuzu ve zihinsel odaklanmamızı da bir hayli olumlu yönde etkilemektedir.</p>
			<p class="metin-iceriden-css">9. Probiyotik (canlı ve faydalı bakteriler) ve kaliteli proteinler içeren her türlü besini; örneğin (ev yapımı) yoğurt, doğal sirke, kemik suyu, paça çorbası, fermente turşu gibi gıdaları sofranızdan eksik etmeyin. Bağırsak floranız (bakteri örtünüz) hem beden hem de zihin sağlığı açısından beyin hücreleriniz kadar önemlidir.</p>
			<p class="metin-iceriden-css">10. Yağ tüketiminden korkmayın! Tek bilmeniz gereken faydalı-zararlı yağları ayırabilmektir. Bedenimiz doğal tereyağını, zeytinyağını, hindistancevizi ve avokado gibi gıdaların yağlarını, hayvanların iç yağlarını, balık yağlarını ve kuruyemişlerde bolca bulunan yağları kolayca kullanıp kendisi için faydaya dönüştürebilmektedir. Margarin, ayçiçeği gibi çekirdek yağları, işlenmiş yağlar ve genelde doymuş yağlar olarak bilinen yağlar ise bedenimiz tarafından pek iyi karşılanmaz. </p>
			<p class="metin-iceriden-css">Yüksek yağlı beslenmek, özellikle erken çocukluk ve gelişim dönemlerinde önemlidir. Şeker ve karbonhidrat vücuda asgarî oranda alındığı takdirde, yağlar sizde fazla kilo yapmaz. Çünkü yağ ağırlıklı beslenenler zaten az ve aralıklı yerler. Özellikle MTC olarak bilinen orta zincirli yağ asitleri de bedenimiz tarafından rahatlıkla kullanılır. Bu tip yağlar, kabuklu yemişlerde bol miktarda bulunur.</p>
			<p class="metin-iceriden-css">11. Günümüz meyvelerinin çoğu fazla, hatta aşırı şeker içermektedir. Meyve yerken de ölçülü tüketmeye dikkat etmek gerekir.</p>
			<p class="metin-iceriden-css">12. Beyin gelişimi ve sindirim sağlığı için et gerekli bir besindir. Fakat temel ayarlarımız, et tüketiminin oldukça az olması gerektiğini gösteriyor. Normalde haftada bir kez kırmızı et yemek yeterlidir. Balık ve deniz ürünleri ise biraz daha sık tüketilmelidir. Et tüketiminin aşırısı hem beden hem de çevre için ciddi zararlar doğurduğundan makul miktardan fazla et tüketmemeye dikkat etmek gerekir.</p>
			<p class="metin-iceriden-css">Yakın bir geçmişe kadar et ve hayvan ürünleri tüketmeden yaşamayı esas alan veganların sağlıklı kalması pek mümkün değilken, günümüzde artık oldukça mümkün hale gelmiş görünüyor. Her ne kadar şahsen katı bir veganlığı önermesem de<span class="dipnot-no-css _idGenCharOverride-2"><span id="footnote-019-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-12.xhtml#footnote-019">22</a></span></span> artık böyle diyetlerle de hayatta kalabilecek kadar zengin besin türlerine sahibiz. Günümüzde endüstriyel gıda üretim teknolojilerinin olumlu bir yanı, et ve hayvansal ürün tüket(e)meyen vejetaryen ve veganların dahi dengeli beslenmesini sağlayacak çeşitlilikte ürünleri üretebilmemizi sağlamasıdır.</p>
			<p class="metin-iceriden-css">13. Günde en az bir kez “karnınız guruldayacak kadar” acıkın ve bu acıkmayı katlanılmaz bir deneyimden, keyifli bir hisse dönüştürün. Eğer acıktığınızda eliniz ayağınız birbirine dolanıyor, kafanız karışıyor ve sinirli bir insan oluyorsanız, diğer maddedeki önerilerden hangisinin “tersini” yaptığınızı araştırabilirsiniz.</p>
			<p class="metin-iceriden-css">14. EN ÖNEMLİ KURAL: Rutinden sakının. Bedeninizi hoş sürprizlerle şaşırtın. Farklı gıdalar deneyin; arada sırada vejetaryen yahut vegan tarzında beslenin. Her gün et yahut başka kuvvetli gıdaları tüketmekten vazgeçin.</p>
			<p class="metin-css">Elbette bütün bu tavsiyelerim öncelikle kendini keşfetmeye meraklı, hayatında ilginç deneyimler yaşamaya açık, formül ve reçetelerden hoşlanmayanlar için geçerli. Diğerleri uzman diyetisyenlerin ve beslenme uzmanlarının verdiği reçeteleri uygulayarak <em class="italic-css _idGenCharOverride-1">detokslara</em> ve “kilo verme” çalışmalarına devam edebilir...</p>
			<p class="genel-baslik2-css"><a id="_idTextAnchor070"/>TARIM: İNSANLIĞIN İNTİHAR GİRİŞİMİ</p>
			<p class="metin-css">Bundan yaklaşık 10-15 bin sene önce, şimdilerde adına “tarım” dediğimiz uygulamayı icat ettik. Bugün birçok araştırmacı, tarımın icadını insanlığın en büyük intihar girişimi olarak nitelendiriyor. (Örneğin değerli meslektaşım Jared Diamond.) Bu iddiayı büyük oranda haklı bulanlardanım zira bu icadımızla tabiatta hiç olmayan bir şey yapmaya başladık. Çok işimize yarayan, bolca besin üreten ve kolayca tüketebildiğimiz bir şey...</p>
			<p class="metin-css">Tarım, tabiatta yetişen bazı doğal bitkilerin insanlar tarafından seçilip üretilmesiyle başladı. Bu bitkiler nesiller boyunca seçildi ve insanın ihtiyaçlarına daha uygun olan versiyonlarıyla üretilmelerine devam edildi. Derken, binlerce nesil sonra tabiattaki ata tiplerle hiç alakası kalmamış görünen yeni bitkiler (ve hayvanlar) elde edildi. </p>
			<p class="metin-css">Bugün artık son derece sınırlı ve masraflı koşullar altında, hektarlarca alan üzerinde, çok fazla miktarda su ve kaynak tüketerek binlerce yıldır özenle seçilerek türetilmiş çeşitli bitki ya da hayvan türlerini anormal miktarlarda üretebiliyoruz. Halbuki tabiatın hiçbir yerinde, dönümlerce arazide tek bir bitkinin yetiştiği bir ortam bulamazsınız. Tarım sonucu meydana getirdiğimiz ortam, tabiatta hiç var olmayan bir durumu da ortaya çıkardı. Tabiri caizse, tarım açısından bize uygun olan bazı bitkilere bol keseden “torpil geçtik”. Yetiştirdiğimiz bitkileri doğal ortamlarından ayırıp, doğal ortamda hayatta kalamayacak türlere dönüştürüp, tüm doğal avcı ve rakiplerinden ayrı, imtiyazlı bir üreme ortamında üretmeyi akıl ettik. Haksız kazanç ve avantaj sağlama anlamında “torpil yapmak” nasıl sosyal hayatımızda hoş olmayan bazı sonuçlar yaratıyorsa, tarımda uyguladığımız bu torpiller de uzun dönemde bizim için çok ciddi sorunlar yaratmaya başladı. </p>
			<p class="metin-css">Tarım uygulamaları ilk etapta doğadaki beslenme belirsizliğini azalttığı için muhtemelen insanlar için büyük bir kurtarıcı rolündeydi. Tüm sene yenebilecek bitkileri üretmeye başlayan insanoğlu artık doğanın insafına kalmadan istediği ürünü istediği kadar yetiştirebiliyordu. Bu sürecin sonucunda yerleşik hayat ve şehirler de kaçınılmaz olarak ortaya çıktı. Zaten avcı-toplayıcı toplulukların yerleşik hayata geçmesinin esas nedeni tarım ve tarım arazileriydi. Tarım arazilerinin yakınlarında beliren ilk yerleşim yerleri daha sonra hızla ilk şehirlere dönüştü. Şehirler, tarımdan gelen bol besinle ticaret ve sanat gibi ilave uğraşlara vakit ayırabilen insanların ve dolayısıyla medeniyetin beşiği haline geldi. (Medeniyet kelimemiz Arapça “Medine” kökünden gelir; şehir demektir. Medenî derken aslında “şehirli”yi kast ederiz.)</p>
			<p class="metin-css">Fakat bu sahte cennet kısa zamanda bazı sorunlar çıkarmaya başladı. Bu sorunların bir kısmını “Hareket” başlıklı bölümümüzde ele aldık. Orada da kısaca bahsettiğim gibi tarım üretiminin en büyük sorunu, kalori bolluğunun yanında besin çeşitliliğinin azalmasıydı. Tabiatta her çeşitten sayısız bitki ve hayvan ürünü ile beslenebilirken, tarım sonucunda seçeneklerimiz oldukça daraldı. Artık tabiattan toplamak yerine, tarlalarda yetişen ve çiftçiler tarafından pazara taşınan ürünlerle beslenme alışkanlığına geçiş yaptık. </p>
			<p class="metin-css">Diğer bir yandan şehirlerde bir arada yaşama alışkanlığımız, şehirler kalabalıklaştıkça insan türünün ilk defa karşılaştığı çeşitli salgın hastalıkları da beraberinde getirdi. Bu tip yeni sorunlara bir de tarım üretiminin her zaman bekleneni vermemesi gerçeği eklendi. Kurak geçen yıllar ürünleri vurduğunda, insanoğlu çoğu zaman açlıktan kırılmaya, ne yapacağını bilememeye başladı. Yani aslında tabiattan ve ayarlarımızdan kopuşumuzun resmî başlangıcını tarımın icadı ile işaretlersek hiç de yanlış bir başlangıç seçmiş olmayız...</p>
			<p class="metin-css">Özetle; fabrika ayarlarımız çeşitli ve seyrek besinlere göre ayarlanmışken, tarım sonrasında bizler daha dar bir seçenek aralığında ama fazla miktarda besin üretebilmeye başladık. Bu da belki insan türünün kendi ayağına sıktığı en önemli kurşunlardan biri oldu.</p>
			<p class="metin-css">Bütün bunların “hemen arkasından” (kozmik takvime göre bir göz kırpma süresinden çok daha kısa bir zamanda), özellikle şu anda içinde yaşadığımız biyoteknoloji devrimiyle birlikte zirveye ulaşan endüstriyel gıda üretimi ve genetiği değiştirilmiş gıdalar gibi yeni konular gündemimize giriverdi. Hayatımızı iyileştirip kolaylaştırmak adına yaptığımız yenilikler yerini ne kadar doğru buldu, dilerseniz birlikte biraz inceleyelim... </p>
			<p class="genel-baslik2-css"><a id="_idTextAnchor071"/>ENDÜSTRİYEL GIDA: BESİN Mİ ZEHİR Mİ?</p>
			<p class="metin-css">Endüstriyel gıda üretimi tarımın doğal bir sonucudur. Tarımda kitlesel miktarda besin üretebilirken artık bu besini çok değişik formatlarda, çok uzun raf ömürlerine sahip ve parçalar halinde paketleyip her çeşidini her zaman bulunabilir şekilde insanlara ulaştırabiliyoruz. Hal böyle olunca çok sınırlı seçeneklere göre ayarlanmış bir canlı, böylesine gıda bolluğunun olduğu bu devirde neredeyse sınırsız seçeneklerle birlikte, bütün tür tarihi içinde kitlesel olarak ilk kez “iradesine hâkim olmak” zorunda kalıyor. Ancak aşikar ki çoğumuz bunu pek beceremiyoruz. İşlenmiş ve yemesi-sindirmesi “fazla kolay” gıdalarla beslenmemiz ise işin başka bir boyutu... </p>
			<p class="metin-css">Atalarımızın yüz binlerce yıldır sert yemişleri, meyveleri, etleri ve kökleri çiğneyip sindirerek nice emekle elde ettiği kalorileri, bugün işlenmiş gıdalar sayesinde hızlıca ve zahmetsizce alabiliyoruz. Bizler onlara kıyasla adeta bebek mamasıyla besleniyor gibiyiz. Bu nedenle mesela “yirmilik dişlerimiz” insan popülasyonunun neredeyse yüzde yirmi kadarında artık çıkmıyor bile. Günümüzdeki “az işlenmiş” (bütün-whole food) hareketleri işte tam da bu soruna işaret ediyor.</p>
			<p class="metin-css">En başta da söylediğim gibi besinleri az, çeşitli ve aralıklı şekilde tüketmemiz gerekiyor. Gördüğünüz üzere fabrika ayarlarımız bu şekilde yapılandırılmış. Elbette bireysel farklılıklarımız da çok... Ama günümüzde “tokluktan ölen insanların sayısının açlıktan ölenlerden katbekat fazla olması” bu açık gerçeği bize tekrar hatırlatıyor. </p>
			<p class="metin-css">Ben şahsen endüstriyel gıdanın faydalı-zararlı olması tartışmasının ikincil olduğunu düşünüyorum. Gıda sanayiinin bizim için teşkil ettiği esas sorun; her an yiyecek bir şeyler bulmamızı sağlaması ve çok az zahmetle çok yüksek kalorili besinler almamızı gittikçe daha da kolaylaştırması. Meselenin kökü bu noktada yatıyor... </p>
			<p class="metin-css">“Çöp gıda” denen “fast-food” tarzı hızlı yiyeceklere de bir bakalım: Bunlar hazırlanması ve elde edilmesi en kolay yiyecekler olmakla birlikte, bedenin ihtiyacının çok üzerinde kalori alımına neden olan düşük kaliteli ürünlerdir. Lezzet duyumuzu sonuna kadar sömüren böyle bir sektör, son derece lezzetli gıdaların içinde bize işe yaramaz kalori bombaları sunar. Özellikle lif ve probiyotik içerikler açısından son derece fakir bu tip gıdaların uzun dönemde sağlığımız için yarattığı tehlikeyi henüz sigara yahut uyuşturucu meselesi ile aynı yere koymamış olmamız, meseleyi anlamakta oldukça zorluk çektiğimizin en açık göstergesidir.</p>
			<p class="genel-baslik2-css"><a id="_idTextAnchor072"/>TAT VE LEZZET: CAN VE ÖLÜM BOĞAZDAN GELİR</p>
			<p class="metin-css">Tat ve koku duyuları, evrimsel açıdan “en eski” yahut “kadim” duyularımızdır. En ilkel canlılarda, hatta bir hücrelilerde bile kimyasal maddeleri algılayan ve algılanan kimyasalların özelliklerine göre davranış tepkilerinin üretilebilmesini sağlayan kimyasal alıcılar (reseptörler) mevcuttur. Tat ve koku, bedenimizde aynı işi yaparak kimyasal maddelerin bizim için ne anlama geldiğini çözmemizi sağlar. (Bu nedenle tat ve koku alıcılarımız fizyolojide “kemoreseptörler” olarak da adlandırılır.) Sıvıda çözünmüş haldeki kimyasalları tat duyumuzla, havada çözünenleri ise koku duyumuzla algılarız.</p>
			<p class="metin-css">Tat ve koku duyumuzun dış alıcıları, mâlum, ağırlıklı olarak ağız ve burunda bulunur. Tat duyusu alıcıları öncelikle dilimizde, yutak ve damak dokumuzda, hatta yemek borusu ve midemize kadar olan yolda bolca bulunur. Koku duyumuz ise burun boşluğumuzun hemen üzerindeki delikli bir kemik plakadan saçaklar şeklinde burun boşluğunun tavanına uzanan koku hücrelerinin uzantıları aracılığıyla işler. Bu iki duyu kaynağının sinirlerini takip ettiğimizde, bu sinirlerden giden verilerin beynimizin en temel yaşamsal bölgelerine aktarıldığını görebiliriz. </p>
			<p class="metin-css">Tat duyusu, ağız bölgemizden önemli ve büyük üç sinir aracılığıyla toplanır ve beynimizin, ensemizin iç kısmına denk gelen “beyin sapı” bölümüne gönderilir. Burası beslenme, tükürük salgılama, refleks davranış tepkileri üretme, kan basıncını düzenleme gibi birçok önemli işin yürütüldüğü en temel beyin bölgelerinden biridir. </p>
			<p class="metin-css">Koku duyusu ise öncelikle “koku beyni” olarak da adlandırılan, beynimizin ön kutbu ile burun boşluğumuz arasında yerleşmiş koku lobunda işlenir. Ardından bu veriler, beynin hemen her yerine dağılır. Dağıldığı yerler arasında özellikle öğrenme, hafızaya alma, duygu durumunu düzenleme, cinsel dürtüler ve haz-ceza alanları ilk sıralarda görülür. </p>
			<p class="metin-css">Her iki duyudan gelen veriler, bu ilk dağıtım yerlerinden sonra beyin kabuğundaki özel bölgelere de gönderilir. Bu şekilde tat ve kokunun bilinçli düzeyde algılanması gerçekleşir. Kısacası, biz henüz bilinçli olarak ne tattığımızı yahut ne kokladığımızı fark etmeden, bunların bilgisi beynimizin hem yaşamsal hem de dürtüsel merkezlerine iletilerek davranışlarımızı değiştirmeye başlamıştır.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-15.jpg"/></p>
			<p class="sekil-aciklamalari-8px-css"><span class="bold-css">GÖRSEL 15: </span>Koku duyusunun beyindeki yolları ve hedefleri (alttan görünüş).</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-16.jpg"/></p>
			<p class="sekil-aciklamalari-24px-css"><span class="bold-css">GÖRSEL 16:</span> Tat duyusunun sinirsel yollarının özeti.</p>
			<p class="metin-css">Tat ve koku duyuları, neyin yenebilir neyin yenmez olduğunu belirlemek açısından en önemli duyularımızdır. Ayrıca bu duyularımız, tehlikeli veya zehirli olandan kaçmak ve üremeye uygun bir eş bulmak gibi temel biyolojik işlevlerin de vazgeçilmez parçalarıdır. (Çiftlerin öpüşmeleri, koku ve tükürük salgıları aracılığıyla birbirlerine bir dizi biyokimyasal testler uyguladıkları biyolojik bir tanıma süreci anlamına da gelmektedir). </p>
			<p class="metin-css">İştah, tiksinme, şehvet, sakınma, öfke, ürperme, bulantı gibi birçok tepki, tat ve koku aracılığıyla hızlı bir biçimde tetiklenebilir. Bu işlevlerin beyinde kesiştiği ortak yer, tat ve koku duyularının her ikisinin de bilgilerini alan ve bedenimizin içsel bir haritasını taşıyan “insula” adlı bölgedir. Daha sonra stres bölümünde de bahsedeceğimiz insula, en derin duygulanımlarımızın gerçekleştiği ve bu duygulanımların bedenimize yansımasının kontrol edildiği, işlevleri açısından halen gizemlerini çözmeye çalıştığımız bir beyin bölgesidir.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-17.jpg"/></p>
			<p class="sekil-aciklamalari-24px-css"><span class="bold-css">GÖRSEL 17:</span> İnsula lobunun görünüşü. Beynin iç kısımlarında gizli bir lob olan insula, birçok duygusal ve davranışsal tepkimizde merkezî rol oynar.</p>
			<p class="metin-css">Burnunuzdan nefes alamadığınız zamanlar yemeklerin tadını pek de alamadığınızı fark etmişsinizdir. Tat duyusu, tamamen ağzımızdaki tat alma durumuyla ilgilidir. Ancak daha kompleks bir algı olan lezzet, koku duyusu ve hatta diğer duyuların da işe karıştığı, daha bütüncül bir algıdır. Tuzlu, tatlı, acı gibi algılar “tat” duyusu ile ilgiliyken, mesela bir patlıcan yemeğinin tüm içeriği, kokusu, görüntüsü ve sunumuyla verdiği o daha karmaşık olan his “lezzet” olarak bilinir. </p>
			<p class="metin-css">İnsanda koku duyusu diğer birçok canlıya göre “daha zayıf” kabul edilse de koku bizim için sandığımızdan çok daha önemlidir. Sadece beslenme konusunda değil, üremeden öğrenmeye kadar tüm işlevlerimizde koku, temel belirleyici duyulardan birisidir. Tabiri caizse, beynimizin genel olarak “çalışma modunu” belirler. Kötü kokuların bizi huzursuz etmesi, güzel ve ferahlatıcı kokuların ise iyi hissettirmesi, diğer tüm beyin işlevlerimizi farklı derecelerde etkiler.</p>
			<p class="metin-css">Tat ve lezzet, beslenme yolumuzun giriş kapısında yer alır. Bu algılar “yenecek-yenmeyecek şeyler” yahut “besin-zehir” ayrımını yapmanın yanı sıra beynimizin haz merkezleri ile de doğrudan bağlantılıdır. Bir başka deyişle bu duyular bir haberci yahut resepsiyon görevlisi gibidir; neyin faydalı, neyin zararlı, neyin iyi, neyin kötü, neyin lezzetli, neyin tatsız olduğuna karar vermemizi sağlar. Fakat bunu yaparken, adeta bir resepsiyon görevlisinin otel müdüründen kuralları alarak buna göre davranması gibi, beynimizde yaşamımız boyunca yerleşmiş değerlendirme kodlarını esas almak durumundadır. Mesela bir meyveyi, sebzeyi veya herhangi bir yemeği bazımız severken bazımız ondan nefret edebiliriz. Dışarıdaki nesne aynı olmakla birlikte, tat ve lezzet duyusu aracılığıyla vardığımız sonuç çok farklı olabilir. Bu açıdan da resepsiyondaki tat duyusu, neyi ne kadar yiyeceğimize dair en kuvvetli dürtüsel uyaranları başlatmak açısından önemlidir.</p>
			<p class="metin-css">Tat duyusunun önemli bir kısmı öğrenmeye dayanır. Mesela bir çocuk ilk kez kahve içtiğinde, kahvenin tadı ona genellikle oldukça kötü gelir. Fakat zamanla insanların önemli bir kısmı kahvenin tadından hoşlanmaya, onu keyif için içmeye alışırlar. Hatta bu tada bağımlı olmamız bile mümkündür. Bu hoşlanma, kahve tüketmenin “tat ve lezzet” girişinden sonra bedende ve zihinde yaptığı değişikliklerin tecrübe edilmesiyle ilgilidir. Uyanıklık sağlayan, dikkatimizi toplamayı kolaylaştıran, belki bir dinlence yahut sosyalleşme aracı olan kahve tüketimi; tadıyla bu olumlu sonuçların beynimizde birleştirilmesi neticesinde artık aranan ve hoşa giden bir hale gelir.</p>
			<p class="metin-css">Bu kadar yaşamsal olan tat ve lezzet algılarımız, öte yandan bugün sağlığımızı tehdit eden en önemli sorunlardan biri olan aşırı yeme sorununun da temelini oluşturur. Günümüzde ekseriyet itibariyle tükettiğimiz besinler, bedenimize besleyicilik yahut fayda açısından katkı sağlamaktan çok, lezzet kıstasına göre tercih edilmekte. Bunun nedeniyse açık: Haz almanın en kestirme yollarından biri, lezzetli bir şeyler tüketmektir. Tadı “güzel” olan bir şeyler yediğimizde, hatta o şeyi çiğnemeye başladığımız andan itibaren haz duygumuz tavan yapar; sakinleşir ve mutlu oluruz. Bu kısa devre, strese bağlı aşırı yemenin de temel nedenidir. Yine her zaman kullandığım mantıkla, on binlerce yıl önce tabiatta yaşayan atalarımız için bu refleks devrelerin önemi aşikardır. Bulabildikleri güzel şeylerden alabildiğine yemeleri onların faydasınadır zira yarın o güzel şeyi bulabilecekleri pek şüphelidir. Fakat bugün, “yarın yokmuş” gibi yemeye göre ayarlanmış devrelerimiz nedeniyle, bu “bolluk” ortamında lezzet arayışımızın kurbanı olduğumuz vakıalar az değildir. </p>
			<p class="metin-css">Resepsiyon görevlisi gibi iş gören tat duyumuzun bir zayıf yanı da “otel odalarında boş yer olup olmadığı” bilgisiyle doğrudan ilgilenmemesidir. Bedende ne kadar fazla depolanmış besin olursa olsun, kimi zaman beyinden gelen “Yeter artık, yeme!” sinyalini duyamayışımızın nedeni bu tat ve lezzet kaynaklı hazza aşırı odaklanmamızdır. Adeta kapıdaki görevliyi memnun etmek için oteli çarşamba pazarına çevirmekle meşgulüz! O kadar kalorili, yağlı-yoğurtlu kebapları yedikten sonra, hemen arkasından peynirleri uzayan o kocaman sıcak künefeyi gövdeye indirmek için yanıp tutuşmamız, buna çok iyi bir örnektir. (Karnınız tok olsa bile şu satırları okurken ağzınız sulanmış olabilir; telaşlanmayın, normaldir zira neredeyse hepimize aynı şey oluyor.)</p>
			<p class="genel-baslik2-css"><a id="_idTextAnchor073"/>LEZZET, HAZ VE “ŞİFA”</p>
			<p class="metin-css">Sağlıklı yaşam önerileri, diyet reçeteleri veya sağlıklı yaşamla ilgili birçok kitap yahut kaynakta, tat ve lezzet hislerinin bize nasıl etki yaptığı pek anlatılmaz. Halbuki haz ve lezzet algılarımızın bize iyi gelen, iyileştirici bir yanı vardır. Birçoğumuz canımız sıkkın olduğunda birkaç kaşık dondurma veya birkaç parça çikolata yemeye yöneliriz. Bunun sebebi, o hazzın bize kendimizi iyi hissettirmesidir. Fakat tatlıdan aldığımız hazza çok kolay bir şekilde bağımlı da olabiliriz ve bu durum hayatımızı tehlikeye dahi sokabilir. Peki, sizce tamamen uzak durmakla bağımlı olmak arasında bir seçenek olabilir mi?</p>
			<p class="metin-css">Uzun yaşayan insanlar üzerinde yapılan “ortak nokta” araştırmaları sıklıkla tekrarlanır. Farklı coğrafi yerlerde, farklı toplumlarda ve farklı örneklemlerde yapıldıkları için elbette bu çalışmalardan değişik sonuçlar elde edilebiliyor. Fakat ilginç şekilde, uzun yaşayan birçok insan hiç de sandığımız gibi mükemmel sağlıklı, dikkatli-dengeli bir hayat yaşamıyor. Bunların içinde 90 yaşın üstüne kadar yaşamış insanlar var ve aralarında, mesela gecenin bir yarısı buzdolabını açıp pastaları veya kekleri iştahla gövdeye indirmek gibi garip yeme alışkanlığına sahip kişiler de görülebiliyor. Bu insanların çoğunun bu davranışı kafamızı karıştırsa da uzun dönemdeki örüntüye baktığımızda fark ortaya çıkıyor aslında: Bu insanlar dolaptaki tatlıları “her akşam” yemiyor; arada bir dolaptan aşırıp yemeyi seviyorlar, o kadar. Kendi döngülerine göre belki ayda, belki 15 günde bir defa... Yine aralarında her gün kompulsif bir biçimde tatlı yiyenlere rastlayamıyoruz zira onlar muhtemelen erkenden dünyayı terk ediyorlar. </p>
			<p class="metin-css">Belki de arada bir alınan bu tip hazlar, hayatın olumsuzlukları ile baş etme konusunda bize bir destek sağlıyordur. Zira atalarımızın sürekli “dengeli bir diyet listesi” ile yaşadıklarını düşünemeyiz. Arada bir ganimet misali buldukları bal kovanları yahut leziz meyvelerden bolca ve çatlarcasına yemiş olmaları gerektiğini rahatlıkla hayal edebiliriz.</p>
			<p class="metin-css">Sadece ağzımızdan giren kimyasal maddeler yani gıdalar üzerinden sağlık ya da sağlıksızlık üzerine konuşmak aslında bir eksikliktir. Beden ve zihin sistemi bir bütündür ve “sağlıklı yaşama-beslenme hastalığı” şu dönemlerde belki de çoğumuzu en çok strese sokan davranış bozukluğumuzdur. Bu satırları okuyanlar arasında bu oranın daha yüksek olduğunu düşünebiliriz. Çünkü “İnsanın Fabrika Ayarları” başlıklı bir kitap, kendisiyle ilgilenmeyi ve daha doğru yaşamayı merak eden birçok insana daha cazip bir başlık olarak görünecektir ve maalesef muhtemelen aramızdan birçok kişi, aslında “ayarlarımıza” hiç uygun olmayan nice yöntemleri araştırıp uygulamakla ciddi anlamda vakit kaybediyor olabilir. Umuyorum buradaki perspektif, biraz daha rahatlamamızı sağlar ve biyolojik sistemimizin bilgeliğine güvenmemiz konusunda bizi biraz daha cesaretlendirir.</p>
			<p class="genel-baslik2-css"><a id="_idTextAnchor074"/>AŞERME</p>
			<p class="metin-css">Aşerme dediğimiz “insanın canının bir şeyi aşırı derecede çekmesi” durumunu genellikle hamilelikle ilişkilendiririz ki büyük oranda da doğru bir ilişkidir bu. Hamile kadınlar çoğu zaman ortada bariz bir neden yokken oldukça tuhaf yiyecek veya içecek isteklerinde bulunabilirler. Sırf bu nedenle kışın ortasında karpuz arayışına giren baba adayları pek az değildir, bilirsiniz. Peki, böyle bir “aşerme” süreci ortaya neden ve nasıl çıkabilir?</p>
			<p class="metin-css">Bebek, kadın bedeninde çok radikal bir parazit gibi büyür. Kadın bedeninin hemen tüm kaynaklarını kendisi için kullandığından, annenin vücudunda birçok besin maddesi hızla tükenir. Bedenimizde böyle bir metabolik dengesizlik gerçekleştiğinde bilinçli olarak neyin eksildiğini bilebilmek kolay değildir. Bedenin izleme sistemleri, eksilen besin maddesine göre, özellikle beynimizdeki hipotalamus bölgesinin analizleri neticesinde, “canımızın bir şeyler çekmesine” neden olur. Mesela suyun azalması susamaya, tuz eksikliği turşu yahut benzer bir şeyler istemeye yol açar. </p>
			<p class="metin-css">Daha karmaşık ihtiyaçlar ortaya çıktığında ise daha önce benzer ihtiyaçları nereden karşılamışsak o besinleri istememize neden olacak bir sistem devreye girer. Çoğu kişinin her acıktığında yağlı-ballı ağır yemeklerle yahut bol karbonhidratlı besinlerle doymaya aşermesi, bu bedensel izleme ayarlarının yıllar boyu süren hatalı beslenme alışkanlıkları ile bozulmuş olmasından kaynaklanır. Fakat eğer sistem doğal seyrinde ilerliyorsa yani insan genel olarak sağlıklı beslenebiliyorsa, bedenden gelen sinyaller aslında bize ne yiyip içmemiz gerektiğine dair önemli bir rehberlik sağlar.</p>
			<p class="metin-css">İşte hamilelik durumunda da bir anne adayının gecenin bir vakti “Hayatım, canım acayip mango çekti!” gibi isteklerde bulunması, bedeninde meydana gelen bir metabolik dengesizliğe mukabil, beyninin “bunu yesek iyi olur” diye verdiği bir karardan kaynaklanır. Belki normal şartlarda o meyve yahut besin maddesini tüketmeyi sevmeyen bir kişide bile zaman zaman böyle aşerme tepkilerinin ortaya çıkması, beynimizdeki ve bedenimizdeki izleme sistemlerinin ne kadar iyi kayıt tuttuğunun da bir göstergesidir. Daha önce o veya benzer besinlerin alınması sonucu beden hangi eksikliği tamamlamış, hangi maddelerin girişine “şahit olmuşsa”; benzer eksiklikler olduğunda, tutulan kayıtların yine o tarz bir besin maddesine arzu oluşturması gayet makul ve faydalı bir mekanizmadır. </p>
			<p class="metin-css">Bedenimiz ve beynimiz, başta beslenme olmak üzere her türlü tecrübemiz için böylesine kayıtları şükür ki sürekli olarak tutar. Bu kayıt sistemini düşününce, hatalı beslenme ve yaşam alışkanlıklarının sistemi nasıl bozabileceğini de daha rahatlıkla anlayabiliriz.</p>
			<p class="metin-css">Tüm bağımlılıklar da yine aynı kayıt sisteminin hatalı çalışmasına dayanır. Sigara, alkol, kumar, pornografi yahut karbonhidrat gibi bağımlılıklar, beynin haz sistemini aşırı uyarmalarına bağlı olarak, beynin refleks sistemleri tarafından “rahatlatıcı, sakinleştirici, gerginlik yatıştırıcı” olarak kodlanır. Kişi, bu madde yahut davranışlardan uzak kaldığında belirgin bir gerginlik ve rahatsızlık hisseder. Zira eğer böyle bir bağımlılık nesnesi ile ilişki kurulmuşsa, beynin haz sistemlerinin aşırı uyarılmasına alışan zihin, o uyarım olmadığında rahatsızlık tepkisi üretir. O zaman da doğal olarak sıklıkla o madde yahut davranışı arzular. </p>
			<p class="metin-css">Eğer kişi bağımlı olduğu nesne yahut davranışa ulaşamaz, ondan uzak kalırsa, bu rahatsızlık tepkileri “yoksunluk” dediğimiz daha genel bir rahatsızlık tepkisi silsilesini tetikler. Bu bağımlılık döngüsü, beslenme şeklimizi de günümüzde çok belirgin olarak etkilemektedir. Başlıca karbonhidratlı ve işlenmiş gıdalara karşı kolaylıkla geliştirdiğimiz bu bağımlılık devreleri ve onların yokluğunda hemen devreye giren yoksunluk tepkileri, sağlıklı ve doğal bir beslenme döngüsüne geçmemizin önünde etkili bir engeldir.</p>
			<p class="genel-baslik2-css"><a id="_idTextAnchor075"/>BEDEN ÇÖP GIDALARI ÖĞRENDİĞİNDE... </p>
			<p class="metin-css">Önceki kısımda tat duyusunun öğrenilen yönlerine dikkat çekmiştim. Yaşamımızın ilk yıllarından beri içinde bulunduğumuz kültür ve ortamlardan edindiğimiz beslenme alışkanlıklarımız, tat ve lezzet algımızı da önemli oranda etkiler. Özellikle işlenmiş, bol baharatlı, soslu, tuzlu ve her türlü lezzet duyumuzu gıdıklayacak şekilde muhtelif aromalarla lezzetlendirilmiş hızlı yemek (fast food) yahut atıştırma tarzındaki besinler, tat ayarlarımızla kökten oynayarak beslenme alışkanlıklarımızı ve doğal ayar noktalarımızı tamamen değiştirebilme gücüne sahiptir. O nedenle hızlı yemek alışkanlığının özellikle 1980’lerden itibaren katlanarak arttığı Batılı ülkelerin çoğunda aşırı kilo ve kalp-damar hastalıkları gibi aşırı kalori alımıyla ilişkili hastalıkların artışı, insanların bu biçare durumunu yansıtan trajik bir örnektir. </p>
			<p class="metin-css">Aslında bu gibi yiyecekler için kullanılan “çöp yiyecek” (junk food) tabiri, bu anlamda gerçekten de yerindedir. Tadı, kokusu, lezzeti ve görüntüsüyle gayet iştah açıcı olan ama yediğinizde bedeninize aşırı kalori ve dengesiz enerji pompalayan bu tarz besinlerden neden uzak durmamız gerektiği, fabrika ayarlarını anladıkça çok daha anlaşılır hale gelir. Özellikle çocuklarımızı bu tip gıdalardan uzak tutmak, gelecek nesillerin sağlığı için yapabileceğimiz en iyi yatırımdır.</p>
			<p class="metin-css">Elbette bu kadar “haz merkezli” bir beslenme biçimi çoğu insanın karşı koyamayacağı bir yoğunlukta hayatımıza girince, gıda sektörünün bu kadar yoğun tüketim ve israfa bağlı olarak yeni yiyecek üretme yolları bulması gerekir. Günümüzde en önemli tartışma konularından biri olan genetiği değiştirilmiş organizmalar (GDO) meselesi de işte tam bu aşırı tüketim ihtiyacına verdiğimiz gayet insanî ve mecburî bir tepkidir. </p>
			<p class="metin-css">GDO’ların ne olduğuna kısaca değinmeden önce şunu söylemeliyim: Eğer siz, (evet siz) haftanın her günü et yemek ve devamlı aynı besinlerle bolca beslenmek istiyorsanız, GDO yahut diğer endüstriyel gıda yöntemlerine karşı olmanız anlamsızlaşacaktır. Zira herkes bizim gibi davrandığı takdirde, bu kadar yoğun tüketimi böyle bir nüfus sayısı için doğal yöntemlerle karşılama imkânınız yoktur. Muhtemelen siz de iki adımlık yere bile özel arabasıyla gidip her gün çevre kirliliğinden şikâyet eden insanlara denk gelmişsinizdir. Bu noktada GDO gibi “ayar bozucu” mevzulara karşı geliştirilebilecek en etkili yöntem, önce kişisel hayatımızı düzenlemek ve bunu, önce yakın çevremizdekiler olmak üzere diğer insanlara da anlatmaktır. </p>
			<p class="metin-css">Aksi yönde bakarsak göreceğimiz manzara ise şundan ibarettir: Gıda israf ediyorsak, çöplerimizin önemli bir kısmı yarı yenmiş gıdalardan oluşuyorsa, canımızın her istediğini istediğimiz zaman bulabilmek istiyorsak, özellikle de “mevsimi dışında” bitki ve besin tüketmek alışkanlığına sahipsek, üzgünüm ama çevreye bu denli zarar veren nice uygulamaları da bilmeden talep ediyoruz demektir... </p>
			<p class="genel-baslik2-css"><a id="_idTextAnchor076"/>GDO ASLINDA NEDİR?</p>
			<p class="metin-css">Dediğim gibi, son birkaç on yılın belki de en tükenmez tartışma konularından birisi, genetiği değiştirilmiş canlıların beslenme amacıyla üretilmesi ve tüketilmesidir. Genetiği değiştirilmiş organizma yahut GDO dediğimizde, çoğu insanın zihninde laboratuvar şartlarında ultra gelişmiş teknolojik yöntemlerle teker teker genleriyle oynanmış organizmaların üretildiği bir ortam canlanıyor olabilir. Fakat GDO sınıfına giren ürünleri böyle yapmıyoruz. Belki temel araştırmaların bir kısmı böyle laboratuvarlarda yürütülüyor fakat pratik uygulamada bugün yediğimiz her şey aslında bir nevi GDO statüsünde. Zannettiğimiz gibi öyle çok gelişmiş laboratuvar ortamlarına ve sofistike teknolojilere de ihtiyaç yok... </p>
			<p class="metin-css">GDO teknikleri, doğada var olan ata organizmaların daha besleyici, daha kolay üreyebilen ve daha dayanıklı türevlerini üretmekle ilgili bir yöntemler bütünüdür. Sıfırdan bir canlı yaratabilen kimse yoktur; sadece doğada var olan yahut binlerce yıldır tarım ve hayvancılıkla ıslah edegeldiğimiz bitki ve hayvanları daha verimli ve daha ucuz üretmenin yollarını ararız. Bu da aslında binlerce yıldır yaptığımız bir iştir: Tarımın başlangıcından beri “en çok işimize yarayan, en işimize gelen” ürünleri seçip, onları çiftleştirerek aslında bitki ve hayvan topluluklarının “genleri” yahut “genetik özellikleri” ile oynuyoruz. </p>
			<p class="metin-css">Sonuçta önemli olan yaşayabilir, üreyebilir yeni çeşitler üretebilmektir. Bugün gelişen bilimsel bilgi ve teknolojik imkânların da etkisiyle elbette bu konuda belli riskleri taşıyabilen fikir, çalışma ve uygulamalar var. Mesela bir virüsün, bakterinin veya bir başka canlının genlerini alıp diğer canlılara aktararak yeni ürünler oluşturmayı deneyen sayısız araştırma grubu var. Neyse ki bu çalışmaların sonuçları (henüz) sandığımız kadar korkutucu boyutlara ulaşmış değil. Bunun da tabii temel bir biyolojik nedeni var. </p>
			<p class="metin-css">Bugünkü GDO meselesi, “biyoteknoloji”ye dair topluma yayılmış (ve biraz da bilim kurgu ve korku edebiyatı ile adeta enjekte edilmiş) bir korkuya yol açıyor. Bu durum biraz da mesnetsiz bir paniğe neden oluyor. Çünkü aslında GDO denen şeyin ne olduğunu, kapsamını ve gerçek sonuçlarını çok bilmiyoruz. </p>
			<p class="metin-css">Yıllar önce bir gazete haberinin bizi çok eğlendirdiğini hatırlıyorum. Habere göre, yediğimiz domateslerin soğuğa karşı daha dayanıklı olabilmesi için bir çalışma yapılmış. Kuzey denizlerindeki balıkları soğuğa karşı koruduğu tespit edilen proteinleri üreten bazı balık genleri, özel yöntemlerle alınıp domateslere verilmiş ve böylece soğuğa dayanıklı domatesler üretilmeye çalışılmış. Gazetede görüşlerine yer verilen dertli (ve uzman) bir tüketici ise konuyla ilgili şöyle bir serzenişte bulunmuştu: “Biz bu domatesleri tüketiyoruz ama ya çocuklarımızda solungaç çıkarsa ne yapacağız?” </p>
			<p class="metin-css">Panik durumunun aklı durdurduğunu biliriz; burada da benzer şekilde, binlerce yıldır balık tüketerek balıklardaki “solungaç genleri”ni de yiyen insanların neden solungaç çıkartmadığı pek aklımıza gelmez ve böyle serzenişlere balıklama atlama eğilimi gösteririz. Bilinmeyenden korkmak, ayarlarımızın bir parçasıdır çünkü...</p>
			<p class="genel-baslik2-css"><a id="_idTextAnchor077"/>GDO’LU CANLILAR YAŞAYABİLİYORSA...</p>
			<p class="metin-css">Bahsettiğim bu tip genetik çalışmalardan ileri düzeyde rahatsız olanları (belki) bir nebze rahatlatabilecek bir kuralı özetlemek isterim. Tabiat çok sıkı kurallarla denetlenir. Bu kurallara uygun olmayan bir şeyin yaşayabilmesi mümkün değildir. Dolayısıyla eğer GDO işlemleri sonucunda ürettiğiniz bir canlı yaşayabiliyor, büyüyebiliyor ve üreyebiliyorsa, o hâlâ gayet biyolojik bir canlıdır ve tadını seviyorsanız yiyebilirsiniz. Zira biraz biyolojinin temel işleyiş mantığına bakarsanız, doğada bu iş milyonlarca yıldır sürekli aynı şekilde yürüyor: </p>
			<p class="metin-css">Genler birbiriyle karışıyor, farklı türler arasında taşınıyor, mutasyonlar birikiyor ve neticede genetik yapı sabit bir yönergeler dizisi olmaktan çok, kaynayan bir kazan gibi sürekli değişime uğruyor. İncelikle kurgulanmış tabii denge ve seçilim mekanizmaları da bunlar arasından “en uygun olanların” hayatta kalmasına izin vererek, sistemi bütün olarak bir orkestra misali yumuşak biçimde işletmeye devam ediyor. </p>
			<p class="metin-css">Elbette genetiğe yaptığımız her müdahale, daha önce var olmayan çeşitlerin “insan müdahalesiyle” ortaya çıkmasına da zemin hazırlıyor. Fakat henüz “sıfırdan bir canlı” üretemediğimiz için elimizde sadece belli oranlarda farklılaştırdığımız yahut doğada işe yarar bir şekilde evrilmiş özelliklerini birleştirmeye çalıştığımız versiyonlar var. Tekrar edeyim: Eğer her gün et ve tavuk yiyebilmek istiyorsanız, bu gelişmeleri mecburen sineye çekeceksiniz. Yok, eğer “Ben yarım dönüm bir bostan yapar, orada ekip biçtiğimle, yetiştirdiğimle idare ederim.” derseniz, zaten bu konuda fazla endişelenmenize de gerek kalmaz. Hem “nükleer tüketim” düzeyinde yaşayıp hem de “yeşil ve çevre dostu enerji” istemek gibi anlamsız, karşılıksız ve çocukça bir istektir bu...</p>
			<p class="genel-baslik2-css"><a id="_idTextAnchor078"/>MEVSİMİNDE TÜKETMEK: BEDENİMİZİN SAATLERİ</p>
			<p class="metin-css">Günümüzün modern şehir insanı, canının her istediğini bulabiliyor desek abartmış olmayız. Eskiden, hatta daha elli yıl öncesine kadar her bitki yahut besini ancak belli mevsimlerde bulabilen insanlar, şimdi mevsimden bağımsız olarak her türlü gıdaya ulaşabilir oldu. Ulaşabiliyoruz, zira bunu isteyip bir yolunu bulabilen tek canlı biziz. Gerek seracılık gerekse GDO teknikleri ile elde ettiğimiz dayanıklı bitki ve hayvan türevleri, bize her koşulda ve her mevsimde istediğimiz ürünü üretme özgürlüğü de veriyor. Canımızın her istediğini her istediğimizde tüketebildiğimiz zaman da, bir nesil önceki insanların hiç sahip olmadığı bir “metabolik özgürlüğe”(!) sahip olabiliyoruz: Canımız, yılın her anında her bir şeyi isteyebiliyor!</p>
			<p class="metin-css">Mevsiminde yetişen ürünlerin, besleyicilik ve vitamin içeriği gibi özelliklerde mevsimi dışında yetişenlerden çok daha verimli olduğunu biliyoruz. Bununla birlikte günümüzde ülkeler arası gıda ithalat ve ihracatı sayesinde, bir yarıküreden diğerine dahi gıda transferi yapabiliyoruz. Fakat ne olursa olsun; yolda geçen zaman, nakliye şartları ve tüketen insanların zamansal ve bedensel ihtiyaçları, bu “yabancı” gıdalardan faydalanma oranımızı azaltabiliyor. </p>
			<p class="metin-css">Mevsiminde toplanmış, dondurulmuş ve daha sonra tüketilen ürünlerin, mevsim dışında üretilen ürünlere göre çok daha zengin besleyici içeriğe sahip oldukları ise bilinen bir gerçektir. Yani bir canlının üreme zamanı, canlı bedeninin biriktirebileceği ve bizlere besin olarak sunabileceği maddelerin miktarlarını belirgin oranlarda etkiler. Zaten milyonlarca yıldır tabiat aracılığıyla bize ikram edilen gıdalar ve bunların bileşimlerine göre yaşamaya ayarlanmış bedenlerimiz, en iyi faydayı yine böyle mevsiminde ve yerel olarak yetişen canlılardan alabiliyor. </p>
			<p class="metin-css">Özellikle doğal seçilim dediğimiz sürecin mantığını ve bu seçilimde canlıların birbirlerini nasıl etkilediklerini anlarsak, mevsiminde gıda tüketiminin faydalarını “çok da fazla bilimsel çalışma ve uzman tavsiyesi” okumak zorunda kalmadan anlayabiliriz. Farazî bir örnekle bu konuyu açmaya çalışalım: Bir coğrafî bölgede yaşayan tüm canlıların birbirleri ile ilişkileri, her bir canlı türünün nasıl evrileceğini belirleyen en önemli etkenlerden biridir. Sözgelimi o bölgede bolca bulunan bazı hayvanlar, diyelim ki yonca gibi bir bitkinin içinde bolca bulunan bir madde yahut maddeler kombinasyonu sayesinde, sağlıklarını tehdit eden bir parazit enfeksiyonuna karşı dayanıklılık kazanıyor olsunlar. O tip yoncaları yemeyi daha çok seven, belki genetik olarak buna daha yatkın olarak doğmuş hayvanlar, yoncayı daha fazla tüketecek ve o parazit enfeksiyonuna karşı bedenlerini daha iyi savunabilecektir. O yoncaları yemeyen, yiyemeyen yahut tadını sevmeyenler ise enfeksiyona yakalanma açısından daha bahtsız olacaktır. </p>
			<p class="metin-css">Yoncaları tüketen canlılar aynı zamanda diyelim ki dışkıları aracılığıyla yonca tohumlarını başka başka yerlere bırakarak yoncaların da daha fazla üremesine vesile olabilir. Zira birçok bitki, “yemesi lezzetli” yaprak veya meyveler üreterek, birçok hayvanı aslında tohumlarını yaymak için bir araç olarak kullanır. Mesela bizim o zehir gibi acı biberleri bayıla bayıla yememiz de sırf bu yüzdendir. (Kendinizi kullanılmış hissetmeyin; sadece tabiatın bilgece dengelerinden biridir bu.) </p>
			<p class="metin-css">Neticede tamamen şu anda uydurduğum bu basit yonca-hayvan senaryosunu nesiller boyunca oynatırsanız, sonuçta ne olacağı çok açıktır: Bir süre sonra, belki onlarca, belki yüzlerce yıl içinde hem o yoncadan beslenen hayvanların sayısının artması hem yonca sevmeyenlerin azalması hem de o yonca tipinin o bölgede yayılması ve diğer yonca türevlerine karşı baskınlaşması mukadderdir.</p>
			<p class="metin-css">Elbette tabiattaki ilişkiler ve seçilim süreçleri bu kadar basit ve az faktörlü denklemlere dayanmaz. İşler çok daha karmaşıktır, daha çok yönlüdür. Fakat temel mantık aynıdır: Tüm canlılar, ekosistem içinde birbirlerinin fayda ve zarar ilişkileri çerçevesinde karmaşık dengelere göre çeşitlenir ve farklılaşır. Canlıların genetik çeşitliliği, çevre şartlarındaki değişimler ve canlı bedenlerinin biyolojik özellikleri; son derece karmaşık, hassas ve belirleyici bir denge sistemi teşkil eder. Bu denge, bizim el atmamıza kadar milyonlarca yıl boyunca canlılığı var etme, çeşitlendirme ve koruma hususunda gayet güzel işlemiş görünüyor. Ama bizim ortama hâkim olmaya başladığımız son birkaç yüz yılda, işler tabiatta pek de aşina olunmayan bir yönde işliyor. Artık doğanın dengesinden çok kendi hevesini gözeten ve maalesef bunun için de her şeyi yapabilen bir canlı türünün dünyayı kendine göre şekillendirmesinden bahsetmek durumundayız. Her gün canının istediğini yiyebilmek de işte böyle tuhaf bir canlının tuhaf ve doğal olmayan isteklerinden sadece bir tanesidir.</p>
			<p class="metin-css">Evrimsel ve ekolojik yönden bu denge mantığı, yediklerimizin neden “yerel ve mevsiminde” olması gerektiğini aslında bize çok güzel anlatır. O bölgede ve belirli zaman aralıklarında (mevsimlerde), farklı biyolojik örüntülerin varlığı geçerlidir. Milyonlarca yılda incelikli seçilim süreçleri ile oluşmuş bu örüntüler, tüm canlıların “optimal” fayda sağlayabileceği doğal bir dinamik dengeye oturmuş durumdadır. Patlıcan, kiraz, elma veya lahana o nedenle belli mevsimlerde ortaya çıkar. O nedenle belli mevsimlerde bunların tüketilmesi gerekir. </p>
			<p class="metin-css">Sonuçta her dönemde farklı canlılar ortama hâkim olur; yaz ve kışın bitki-hayvan dengeleri farklıdır. Seçilimin ana kuralı olan “üreme başarısını artırma” kıstası, bu birlikte oluşan canlı çeşitliliği ve dengesinin de en belirgin yönlendirici güçlerinden biridir. Yani mevsiminde tükettiğimiz ve yaşadığımız çevrede yetişebilen her türlü besin; bedenimiz açısından daha besleyici, sağlığımız açısından da daha uygun olacaktır. </p>
			<p class="metin-css">Bu bilgiler aslında tabiata bakan herkese açıktır. Bunları görebilmek uzmanlık gerektirmez. Ama insanın “canının istediğini istediği zaman tüketebilme” güdüsü, bu açık gerçeği görmeyi ve hayatımızı ona göre düzenleyebilmemizi de başarıyla engeller. Bunun için isterseniz biyokimyacı ve diyetisyenlerin yapacakları bilimsel çalışma sonuçlarını bekleyebilir, isterseniz milyonlarca yıldır olduğu gibi tabiata gömülmüş o kadim bilgeliğe güvenmeyi tercih edebilirsiniz.</p>
			<p class="genel-baslik2-css"><a id="_idTextAnchor079"/>ANORMAL BESİN TÜKETİMİNİN MALİYETİ</p>
			<p class="metin-css">Günümüzde geldiğimiz noktaya şimdi farklı bir gözle bakabiliyorsunuzdur sanırım... Bütün bunların sonucunda, zaten bakan herkesin görebildiği temel sorun bir kez daha karşımıza çıkıyor. Dünyanın belli bir kesimi, ki biz bunlara gelişmiş ve gelişmekte olan ülkeler diyoruz, anormal miktarda besin tüketimini, hatta daha doğru bir ifadeyle “israfı”nı temel yaşam tarzı olarak benimsemiş durumda. Küresel iklim değişiklikleri için sorumlu aranırken, hepimizi, sofralarında et tüketen herkesi doğrudan “zanlı” yapan esas neden, çoğunlukla gözden kaçar. </p>
			<p class="metin-css">Günümüzde gözlemlediğimiz iklim üzerindeki sıra dışı değişikliklerin temel nedeni olarak düşündüğümüz “küresel ısınmanın” dünya çapında en önemli kaynağı, özellikle Amerika Birleşik Devletleri gibi gelişmiş birkaç ülkede “et üretmek” amacıyla yetiştirilen sığırların atıkları ve gazlarıdır. Bizlere “banyo veya temizlik suyundan tasarruf” dersleri veren uzmanlar, nedense her yıl insanların içme ve temizlik için harcadıkları suyun yüzlerce kat fazlasını hayvan yetiştiriciliği ve mono-kültür tarımı için harcamak zorunda olduğumuzu gündeme getirmezler. </p>
			<p class="metin-css">Her yıl insanların “et yiyebilmesi” için milyonlarca sığır kesiliyor. 2018 yılı rakamlarına göre dünya çapında küçük ve büyükbaş hayvan sayısı 1 milyarın üzerinde. Ortalama tavuk sayısının tüm dünyada 50 milyarı aşmış olduğu tahmin ediliyor. Bu kadar hayvanın beslenmesi, bakımı, atıklarının ortadan kaldırılması müthiş bir maliyet anlamına geliyor. ABD’de hayvan besiciliğinden kaynaklı atıklar nedeniyle Amerika kıtası çevresindeki okyanuslarda hektarlarca “ölü alan” oluşmuş durumda. Bu ölü alanlarda hiçbir canlı yaşayamıyor. Ayrıca bu ölü alanlar gittikçe büyüyor ve okyanustaki yaşamı da tehdit ediyor. </p>
			<p class="metin-css">Okyanuslara gelirsek, onlar her ne kadar farkında olmasak da bizim yaşamımızın doğrudan kaynağı. Dünyanın oksijeninin büyük kısmı okyanuslarda yaşayan tek hücreli fotosentez yapabilen mikroorganizmalar tarafından üretiliyor. Fakat aşırı tüketimimiz ve çöplerimiz sayesinde bugün denizlerimizin asitlik düzeyi de hızla yükseliyor. Durum zannettiğimizden çok daha kötü boyutlarda: Okyanuslar ileri düzeyde asitleşti ve bu nedenle okyanusların can damarları olan mercanlar, yeşil bitkiler ve binlerce balık türü birer birer dünyadan çekiliyor. Bu gidişle çok yakında bırakınız yiyecek besin bulmayı, soluk alacak oksijen sıkıntısı da baş gösterebilir...</p>
			<p class="metin-css">Amacım felaket tellallığı yapmak değil; ayarlarımızdan sapmanın bizim gibi bir canlıya maliyetine dair genel bir fikir verebilmek istiyorum. Bütün bunlar, son fabrika ayarımız olan “Sınırları Aşmak” bölümünde de tartışacağımız gibi, biyolojik sınırlarımızın ve yeteneklerimizin çok ötesinde işler becerebilmemizin karanlık taraflarının sonuçları. Yine aynı özelliğimizin müspet ve aydınlık taraflarını işleterek bu durumlardan kurtulabilir yahut zararı en aza indirebiliriz. Bu kurtuluş sürecinin başlangıcı ise “aslında ne olduğumuzu” yani İnsanın Fabrika Ayarları’nı hatırlamaktan, kendimizin ve hayatımızın farkına varmaktan geçiyor.</p>
			<p class="metin-css">Buradaki konumuzun nedeni de çözümü de açıktır: İnsanlar bu denli etobur canlılar değildir. Evet, beslenmemiz için et de gereklidir, fakat bu ihtiyacımız çok sınırlı bir düzeydedir. Haftada bir yahut ayda birkaç kez et tüketmek bize rahatlıkla yeter. Bugün maalesef birçok insan, günde birkaç yüz gram et yemeden kendini yemek yemiş saymayabiliyor. Özellikle günümüzde, istediğimiz içeriklere sahip besinlere ulaşmanın bu kadar kolay olduğu bir ortamda halen “açgözlü avcı-toplayıcılar” gibi yemek, bir nevi akılsızlık oluyor. Bu akılsızlık “modası”, modern imkânların bize sağladığı aşırı seçenek bolluğuyla, doymak bilmez evrimsel ayarlarımızın talihsiz etkileşiminin sonuçlarından biri olarak ortaya çıkıyor.</p>
			<p class="genel-baslik2-css"><a id="_idTextAnchor080"/>İSTATİSTİKLE SAĞLIK OLUR MU?</p>
			<p class="metin-css">Kilomuzu, kan değerlerimizi, tansiyonumuzu, günlük yürüme miktarımızı, beden ölçülerimizi ve egzersiz sıklığımızı belli istatistikî “ortalamalara” göre belirleriz. Bir şekilde öğrenmişizdir; ortalamadan her sapma bizi rahatsız etmelidir, ortalama olana kadar tedbir almaya devam etmemiz gerekir. Bu ortalamaların adına “normal değerler” deriz ve “normal olmadığımız” zaman ya hasta olduğumuza yahut bir şeylerin ters gittiğine emin oluruz. Sadece biz sıradan insanlar değil, sağlığımızı emanet ettiğimiz doktorlarımız da maalesef böyle bir refleksi sıklıkla gösterebilmekte... </p>
			<p class="metin-css">Modern tıbbın ve yaygın olarak kabul gören bilimsel anlayışın bize bir hediyesi olan istatistiksel bakış, dünya ve benlik algımızı ciddi oranda belirlemeye, şekillendirmeye başlayalı çok zaman oldu. Mesela sıradan ve aslında genellikle “sağlıklı” bir erkek olarak bizzat ben, kendimi, bel ve göğüs çevrem, kilom, tepemdeki saç miktarım gibi bir sürü kıstasa göre, belli bir standarda uymak zorunda hissederken buluyorum. Kan tahlilimde çıkan analiz sonuçlarında, normal aralıktan biraz olsun sapma gösteren değerler belirdiğinde (ki bilgisayar artık bunları otomatik olarak koyu renkli ve yıldızlı olarak veriyor), kendimi rahatsız hissediyorum. Halbuki hastaneye sadece rutin bir kontrol için gitmiştim ve olumsuz hiçbir şey hissetmiyordum. Bununla birlikte “ortalama”ya göre “normal” değer aralıkları her birimiz için nasıl da bu kadar bağlayıcı, belirleyici sayılıyor diye düşünmek gerekiyor aslında. Çünkü her birimiz hiç kimseye benzemeyen bir simaya, ses tonuna, parmak izine, geçmişe ve farklı zihinlere sahibiz; bunlar da diğer tüm değerlerimiz gibi bize özeller. </p>
			<p class="metin-css">Mesela, bir insan temel ayarları ve yaşam ortamı nedeniyle biraz fazla kilolu olabilir. Eğer bu kişi ortalamalara uymak adına “kilo verme” telaşı ile her türlü tedbiri sürekli denemek zorunda kalırsa, bu tarz bir bakış çarpılması onun için en öncelikli stres kaynaklarından biri haline gelebilir. Öyle ki, insan sırf bu gerginliğin yaratabileceği muhtemel olumsuz zihin ve beden tepkileri nedeniyle erkenden yaşlanıp hayat fonksiyonlarına veda bile edebilir. “Sürekli yediği halde kilo alamayan” yahut “her türlü rejimi denesem de olmuyor, kilo veremiyorum” diyen insanlara belki de “bunu yapmamalısın” demek gerekecektir.</p>
			<p class="metin-css">Yaşam ve sağlık, bütüncül kavramlardır. Sadece kan kolesterol düzeyiniz, tiroid hormon miktarınız yahut laktozu sindirememeniz ile sağlıksız yahut hasta olmazsınız. Bunlar gibi “sapmalar” tabii ki bazı rahatsızlıkların işaretleri olabilir. Ancak hastalıkların dışında, sadece size has durumlar veya çeşitliliğin sizdeki yansımaları şeklinde de belirebilir. Belli parametreleri belli değerlere ulaştırmak sağlık değildir. Sağlık; hayatımızdaki toplam kaliteyi gözeterek, fabrika ayarlarımıza göre “Ne kadar doğru yapıyorum? Nasıl hissediyorum?” sorularının kişisel cevaplarının bilinci ile yaşayabildikçe korunabilen bir hediyedir. </p>
			<p class="metin-css">Tıp fakültesinin fizyoloji ve patoloji gibi derslerinde sevdiğimiz bir egzersiz vardır. Hastaneye gelen farazî bir hastanın dijital kan tetkik değerleri öğrencilere verilir ve olası bir hastalığı varsa öğrencilerden bunu teşhis etmeleri istenir. Henüz ikinci yahut üçüncü sınıftaki tıp öğrencileri, yeni öğrendikleri tüm hastalıkların hangi kan değerinde ne değişiklikler yaptığını ezberlemekle meşguldürler o sıralarda. Bundan dolayı, ellerindeki sayılara bakınca “normal değerlerden sapan” tüm değerler hızla dikkatlerini çeker ve 70 kilogramlık normal bir erkek için verilmiş ortalama değerlerdeki her sapmayı bir “sorun” olarak teşhis etmeye programlanırlar. </p>
			<p class="metin-css">Bir deneme yaparak, değerleri doğru olarak seçer ve tuzak bir soru hazırlarsanız; öğrencilerin gayet sağlıklı bir sporcuya birçok hastalık yakıştırabileceğini görebilirsiniz. Mesela profesyonel bir vücut geliştirme sporcusu, özellikle müsabaka zamanlarında aşırı zorlandığı için kanında bol miktarda kas ve kalp proteini bulunabilir. Ayrıca beslenme ve antrenman durumuna göre kanındaki şeker ve yağlar (trigliseridler) anormal oranlarda gözükebilir. Sadece kan değerlerine bakacak olursanız, genç Arnold Schwarzenegger’a kalp yahut kas hastalığı teşhisi koyabilirsiniz. O kişiyi görmeden sadece değerlerine bakarak teşhis konamayacağını öğretmek için bu uygulamalar birçok tıp fakültesinde uygulanır. Fakat ne çare ki ileride fakülteyi bitirip diplomalarını alan birçok doktor dahi bu gizli tehlike kaynağını unutmaya meyillidir. Zira elimizdeki teknolojik cihazların ve tıbbî yöntemlerin “ortalamalar çerçevesindeki” değerlendirmelerine dayalı bir meslek icrası çok daha kolay, risksiz ve konforludur. Tabii özellikle de doktorlar açısından... Gerçek hekimlerin ise hastayı görmeden, detaylı bir fizikî muayene yapmadan teşhis koymamaları gerektiğini biliriz. Fakat ne hikmetse, bu işi hep küçük bir azınlığa bırakırız.</p>
			<p class="metin-css"><a id="_idTextAnchor081"/>Özetle; ortalamalar ancak tıbbî istatistiklerdir ve bize kendimiz hakkında çok az şey söylerler. Tıbbî parametre değerlerimizi belli bir ortalamaya çekmek için harcayacağımız çabayı, daha bilinçli, daha neşeli, daha doyum içinde ve daha dikkatli bir hayat yaşamaya harcarsak, ortalamalardan endişelenmemize de gerek kalmayacaktır.</p>
			<p class="genel-baslik2-css"><a id="_idTextAnchor082"/>RUTİNİ KIRMAK</p>
			<p class="metin-css">Biz insanlar formüllere, listelere, adım adım yürüyen planlara bayılırız. Bir diyet uzmanı yahut doktor bize “haftanın şu, şu, şu günleri sabah, öğle, akşam ve ara öğünlerde şunu, şunu, şunu ye, şunları yeme” dese, kendimizi bir anda iyi hisseder; o kişinin elimize hayatımızı kurtaracak sihirli bir reçete tutuşturduğu düşüncesine kapılabiliriz. </p>
			<p class="metin-css">Birilerinin bizi bir programa bağlaması, evet, kendimizi daha rahat hissetmemizi sağlıyor. Bu aslında anlaşılır bir şey; bir kere sorumluluk artık “bizden” çıkıyor. Ne de olsa bir uzman, bir araştırmacı, bir profesyonel bizim için uğraşıp sağlıklı bir liste veya plan hazırlamış, değil mi? Tek yapmamız gereken onu olabildiğince dikkatlice uygulamak. Sağlık bu basit perhizin ucunda işte!</p>
			<p class="metin-css">Fakat işler pek de öyle yürümüyor sanki? Büyük bir umutla elimize aldığımız o büyülü diyet listelerine bir türlü uyamıyoruz nedense. Arada bir kendimizi muhakkak “kaçamaklar” yaparken yahut yapmak üzereyken yakalıyoruz. Sıkılıyoruz... “Yeni bir başlangıç” yapacağımız o günü elimizden geldiğince erteliyoruz. Genellikle hep “bir sonraki pazartesi” başlamak üzere karar vererek “zaman kazanmaya” çalışıyoruz. Duyduğumuzda o kadar hoşumuza giden planlara neden sadık kalamıyoruz peki? </p>
			<p class="metin-css">Nedeni aslında tabii ki yine “fabrika ayarlarımız”da yatıyor. Daha önce de çeşitli vesilelerle vurguladığım gibi milyonlarca yıl içinde tabiatın “âdetleri” ve “ritimleri” her birimizin beden yapısına işlemiş ve bizim âdet ve ritimlerimiz haline gelmiştir. Tabiat, kaotiktir. Bu evrendeki hemen hemen tüm oluşlar, saat gibi periyodik ve yeknesak değildir; “aperiyodik” yani bizim beklediğimiz anlamda düzenli tekrarlar göstermeyen bir karmaşık ritme tâbidir. </p>
			<p class="metin-css">Tabiat bu şekilde kendine has ve bizim düzen algımızdan farklı bir ritme sahipken ne zaman ne olacağı öngörülebilir değildir. Bizim sistemimiz de aslında tam olarak böyle içsel bir ritim ve algıya sahiptir. Bu kaotik tabiat içinde yoğrulduğumuzdan, düzeni belirsiz, şaşırtıcı, yeknesak olmayan olay ve ritimler bize daha doğal, daha “fıtrî” gelir. </p>
			<p class="metin-css">Bazı uzmanlar, kaynağı belirsiz bir şekilde “günün en önemli öğünü”<span class="dipnot-no-css _idGenCharOverride-2"><span id="footnote-018-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-12.xhtml#footnote-018">23</a></span></span> diye adlandırılan kahvaltıyı “arada bir” geçiştirmenin insanlara “iyi geldiğini” iddia edebiliyorlar.<span class="dipnot-no-css _idGenCharOverride-2"><span id="footnote-017-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-12.xhtml#footnote-017">24</a></span></span> Bu öneri elbette tartışmaya açıktır. Kahvaltı aslında sadece öğünlerden biridir; kahvaltıda yenen şeyler yahut diğer öğünlerde tüketilen besinler rahatlıkla istenen öğünde tüketilebilir. Fakat eldeki birçok kanıt ve her birimizin günlük deneyimleri, yeknesak ve aşırı düzenli alışkanlıkların bazen bizi “strese soktuğunu” gösteriyor. Genel olarak bedeni şaşırtmak ise onu diriltip olumlu yönde çalışmasını kolaylaştırabiliyor.</p>
			<p class="metin-css">Bu durum aslında günlük hayatımızda çoğumuzun yaşadığı bir tecrübedir. Rutinler, tekrarlar, özellikle de pek kendimizi kaptırmadan, akışa geçmeden yapageldiğimiz tekrarlı ve sıkıcı işler hem zihinsel hem bedensel açıdan bizi hep yorar ve sıkar. O rutini bir şekilde kırdığımızda ise kendimizi daha iyi hissederiz. Dünyanın en sağlıklı yiyeceği de olsa, her gün aynı saatte aynı şeyleri tüketmek, bedeni hep aynı şeylerle beslemek “metabolik stres” dediğimiz genel bir sıkıntı tablosunu ortaya çıkarabilir. </p>
			<p class="metin-css">İnsan bedeni çeşitliliği ve kaotikliği sever; bunu bulamadığında ise kaynağını tam anlayamadığımız bir “stres” tepkileri dizisini devreye sokar. Mekanizmasını tam bilemesek de bunun ortaya çıkış nedenini anlamak kolaydır: İnsanoğlu ve ataları, tabiatta böyle bir düzene alışkanlık kazanabileceği uzun süreli deneyimi hiç yaşamamıştır. </p>
			<p class="metin-css">Biyolojinin temel ilginçliklerinden, hatta kurallarından birisi şudur: Biyolojik bir sistem, stresle karşılaştığı zaman bir şekilde gelişmek ve iyileşmek zorunda kalır yahut buna yönelik bir çalışma “moduna” geçmeye çalışır. İçten veya dıştan gelen, beklenmeyen her türlü minik değişiklikler, bu noktada “küçük stresler” olarak düşünülebilir. Mesela acıkmak, terlemek, üşümek, kaşınmak, sıkılmak, ağrı-sancı çekmek gibi duygulanım ve duyular; dikkat edilirse, her zaman “harekete geçirici” bir işlev görür. Böyle küçük stresler bizi karşı yönde davranış üretmeye ve o sorunu çözmeye zorlar. Aynı zamanda bedenin içsel çalışma mekanizmaları da genellikle bu tip durumlarda özel bir savunma durumuna geçerek eldeki tüm kaynakları daha verimli ve farklı kullanmanın yollarını keşfeder. </p>
			<p class="metin-css">Nietzsche’nin de dediği gibi eğer o sıkıntı “öldürücü” değilse bizim için “geliştirici” etki yapar. Bu tip tüm küçük streslerin zararlı olabileceği durumlar ise “akut” biçimden yani kısa süreli hallerden “kronik” biçime yani uzun süreli hallere geçmelerine bağlıdır. (Düşük Stres başlığında burayı yeniden tartışacağız.) </p>
			<p class="metin-css">Bu kitapta bahsettiğimiz bütün fabrika ayarları için genel olarak şunu söyleyebiliriz: Beklenmedik, sürprizli ve hafif stres yaratan her şey bizi bir şekilde hem bedenen hem de zihnen geliştirecektir. Buradan fabrika ayarlarımıza dönüşümüze dair bir ipucu daha çıkar: Günlük rutinimizi keyfimize göre biraz bozmak iyi bir fikirdir... </p>
			<p class="metin-css">Şöyle bir bakarsanız hayatınızda devamlı tekrar eden ve size pek de iyi gelmediğini fark edebileceğiniz bir şeylerin varlığını görebilirsiniz. Bunları daha iyi fark edebilmek için bir süre farkındalık egzersizleri ile genel bir dikkat geliştirmek gerekebilir. Ardından fark ettiğiniz şeyleri bir kenara not etmeye başlayabileceksiniz. Böylece bu tarz sıkıcı ve daraltıcı rutinleri yakaladıkça onları arada bir değiştirmeyi düşünebilirsiniz. Her seferinde minik bir rutini değiştirmekle uğraşarak, bir zaman sonra gerek fiziksel gerekse zihinsel dünyanızda büyük değişikliklerin gerçekleşmeye başladığını gözlemleyebilirsiniz. Denemesi bedava!</p>
			<p class="genel-baslik2-css"><a id="_idTextAnchor083"/>SAĞLIĞI KORUMAK VE TIP</p>
			<p class="metin-css">Ömürler uzadı; artık dizanteriden yahut çocuk felcinden pek kimse ölmüyor. 1900’lerin başında milyonlarca insanın temel ölüm nedeni olan grip rahatsızlığı, bugün modern şehirli insanlar için çoğu zaman sadece bir zoraki dinlenme vesilesi. Bütün bunlar ise bugün modern tıp dediğimiz uygulama ve teknolojiler sayesinde mümkün hale geldi. </p>
			<p class="metin-css">Elbette bu gelişmeler için şükür duygusu hissetmemek elde değil. Artık eski insanların korkması gereken birçok hastalık ve ölüm nedeninden uzağız. Fakat daha önce atalarımızın hiç endişelenmek zorunda kalmadığı yeni ölüm nedenlerimiz var: Kalp ve damar hastalıkları, yüksek tansiyon, kanser, şeker hastalıkları ve diğerleri... Bunların nedenlerini özellikle stres üzerine olan bölümümüzde tartışacağız. Fakat modern tıbbın bize sağladığı ilginç bir illüzyonu da burada paylaşmadan geçemeyeceğim:</p>
			<p class="metin-css">Modern tıp, hastalıkların tedavisine odaklanmış durumdadır. Halbuki tıbbın esas işi, sağlığı korumak ve sürdürmek anlamına gelen koruyucu hekimlik meselesidir. Bugün maalesef kuşbakışı bakıldığında, tıbbî yöntemlerin, ilaçların ve cerrahinin bize verdiği çok basit bir mesaj olduğunu görürüz: “Sen ye, iç, kafana göre takıl. Gönlünce tüket, haz al, dene, yanıl. Olur da sistemin bozulursa, biz seni onarırız.” Yani özetle “Sen arıza verince bana gel.” diyen bir sektör var artık elimizde. </p>
			<p class="metin-css">Sağlıklı yaşam önerileri, çeşitli uzmanlığa sahip doktorların birbirleri ile ters düşmesi ve hatta kavga etmesine neden olacak kadar muğlak hale geldi. Birileri sürekli vitamin takviyeleri ve sofistike temizleme yöntemleri tavsiye ederken, başka birileri hayat boyu birtakım gıdalardan yoksun kalmayı salık verecek kadar farklı bakış açılarına sahip olabiliyor. Sıradan insanların bu bilgilerin doğruluğunu veya yanlı(ş)lığını sınama imkânları ise maalesef yok. Bu nedenle sağlıklı ve doğru yaşam konusunda kafalar genelde karışık ve ortada büyük bir kaos var.</p>
			<p class="metin-css">Ben bunun en büyük sebeplerinden birisi olarak tıp eğitiminin genelde “biyoloji ve evrimsel geçmiş” bağlamından koparak, farmakolojik ve terapötik (tedaviye odaklı) bir uygulama alanına dönüşmesini görüyorum. İnsanın biyolojik sistem açısından yerini ve ne olduğunu tam bilemeyen hekim adayları, bu karmaşık organizmanın dertlerini “kalıp” reçetelerle çözme kolaycılığına dayanan bir eğitim sistemini mecburen benimsemek zorunda kalıyor. </p>
			<p class="metin-css">Tıp eğitimi sırasında ve sonrasında çeşitli vesilelerle kendini geliştirebilmiş ve gerçekten de insanın özüne uygun sağlıklı yaşamın örüntüsünü anlayabilmiş az sayıdaki hekim müstesna, doktorlarımızın çoğu maalesef var olan anlayış ve paradigmanın uygulayıcıları olmaktan öteye gidemiyor. Bunların çoğu, en basit bir bitkisel yahut geleneksel besin uygulamasının bile etkisini değerlendirebilecek bir deneyimden ne yazık ki mahrum... </p>
			<p class="metin-css">Bu konu için size daha açık (ve acı) bir örnek verebilirim. Çocuklarda görülebilen anne sütüne bağlı doğal sarılığı önleme konusunda geleneksel olarak önerilen “doğar doğmaz bir çay kaşığı şekerli su verme” uygulamasına paranoid bir ihtiyatla yaklaşırken, etki mekanizması ve yan etkilerini doğru dürüst bilmediğimiz nice ilacı henüz doğmuş bebeklerimize verebilen (ve aynı zamanda alanlarında gerçekten çok iyi ve haklı otorite olan) hekimler tanıdım. Doğal ve deneyimsel olanlar, bizim için artık korkulması gereken birer muamma haline dönüşürken; yeni icatlarımız olan kimyasal müdahale ve beden hakkındaki bilimsel ön-kabullerimiz, güvenli alanlarımız olarak algılanır olmuş durumda.</p>
			<p class="metin-css">Günümüzde artık şeker hastalığından kansere birçok “yeni” sorunun insanın “psikolojik yapısı” ile ilintili, hatta oradaki sorunların doğrudan sonuçları olarak ortaya çıktığını gittikçe daha iyi anlıyoruz. İnsanda bütüncül bir iyilik hali sağlamadan, yeme-içme yahut ilaçlarla sağlık kazanılamayacağını çoktan anladık. Bu anlayışımızı tıbben bir türlü uygulayamama nedenimizse “koruyucu hekimlik” müessesesinin ölmüş olmasıdır. </p>
			<p class="metin-css">İnsanları hastalıklardan kurtarmanın onları sağlıklı yaşatmaktan daha öncelikli bir iş olduğu bu minvalde, kimse insanların nasıl doğru yaşayabileceğine dair kafa yormak için vakit ve enerji bulamıyor. O nedenle eğer belli bir hastalıktan mustarip değilseniz, bu devirde yapabileceğiniz en akıllıca işlerden biri, sağlığınızı korumak için kendi hekimliğinizi üstlenmeniz ve doğru yaşama kurallarınızı bireysel olarak keşfe başlamanızdır. Bu kitabın yazılış amaçlarından biri de bunu sağlayabilmek ve size bu yolda cesaret verebilmektir...</p>
			<p class="metin-css">Yıllardır her yerde sıklıkla hatırlatırım, yine bu vesile ile tekrar edeyim: İlaçla tedavi edilebilen kronik (süreğen) hiçbir hastalık yoktur. Bir başka deyişle, modern tıpta henüz maalesef kronik hiçbir hastalığın tedavisi yoktur. İlaçla tedavi edilebilen hastalıklar zaten grip gibi geçici olan hastalıklardır. O yüzden insanları daha kronik hastalıklara düşmeden önce, o hastalıklardan uzak tutmak tıbbın birinci görevi olmalıdır. İlaçlar yahut diğer tıbbî girişimler; şeker, tansiyon, kanser, kalp-damar sorunları gibi sorunlarda ancak belirtileri normale çekecek düzenleyiciler olarak iş görür. Nedenleri ortadan kaldırarak iyileşme sağlamazlar. İyileşme, ilaçtan bağımsız olarak sağlığı sürdürebilme halidir ve maalesef bu ilaç endüstrisine dayalı modern tıbbın pek tercih edebileceği bir hedef değildir.</p>
			<p class="metin-css">Halbuki hekime gerçekten ihtiyaç duyduğumuz zamanların sağlıklı olduğumuz zamanlar olması gerekirdi. Sağlıklı zamanlarımızda hekimlerimiz bize bilgece doğru yaşamanın yöntemlerini hatırlatabilse ve bizi bu konuda uyarabilse, sağlığımızı korumak ve sağlıklı bir ömür sürmek konusunda çok daha başarılı olabilirdik. Ne çare ki bunları tıp fakültesinde dahi derli toplu bir biçimde öğretemiyoruz.</p>
			<p class="metin-css">Bu gözlükle bakıldığında, çokça tepki alan bir ifademi tekrar edeyim (yazılı olarak da kayıtlara geçmiş olsun): Modern tıp, bu biçimiyle tedavi etmekten çok hastalık üretmektedir. Tıbbın verdiği altı boş özgüven, insanları daha sorumsuz ve bilinç dışı yaşamaya istemsiz olarak sevk etmektedir. Bu durum elbette hekimlerimizin yahut yönetimlerin suçu değildir. İnsanoğlunun tercih ettiği “hedonist” yaşam tarzı, doğal olarak böyle bir kopuşu da beraberinde getirmiştir. O mevsimde yetişmeyen bir meyve-sebzeyi yemeyi hak olarak görmek gibi, ayarlara aykırı bir yaşamı inatla sürdürmeyi de hak zannediyoruz. Buna en büyük destek ise “Sen bozul, biz yaparız...” mesajını bilinçsiz olarak veren tıp alışkanlığımızdan geliyor. </p>
			<p class="metin-css">Tıbbı tekrar ait olduğu merkezî ve “hikmetli” konuma getirmek, tedavi edicilerimizi doktor yerine “hekim” diye vasıflandırmak istiyorsak işe en azından tıp eğitimine biyoloji ve evrimsel/ekolojik bakış açısını sağlam bir biçimde yerleştirmekle başlayabiliriz. Tabii bunu yaparken, inşallah <em class="italic-css _idGenCharOverride-1">İFA</em>’dan sonraki kitabın konusu olacak olan “manevî bir varlık olarak insan” meselesini de ıskalamamamız gerekiyor. Zira modern bilimde de eksik olan en önemli konu maalesef halen budur.</p>
			<p class="genel-baslik2-css"><a id="_idTextAnchor084"/>MODERN TIP ANLAYIŞI VE İFA</p>
			<p class="metin-css">Buraya kadar özetlemeye çalıştığım sorunların çoğu, arzu ettiğimiz her şeyi hemen elimizin altında bulmayı istediğimiz için ortaya çıkar. Bu insanın ayarında vardır. Çabuk iyileşmek ister, ilaçlara koşarız; çabuk zengin olmak ister, dolandırır yahut dolandırılırız. Çabuk kilo vermek ister, bu nedenle sağlıksız hale gelir ve hatta ölürüz. Çabuk doymak, bolca haz almak isteyince de bunun için tüm sistemimizi bozarız... </p>
			<p class="metin-css">İnternette insanların en çok satın aldığı şeylerin başında zayıflama ilaçlarının, mucize kürlerin, yaşlanma karşıtı kremlerin ve cinsel gücü artırıcıların gelmesi tesadüf değildir. Kendimizi tanımadığımız, hayata dair büyük amaçlarla fazla haşır neşir olmadığımız ve boşluk hissine mâni olacak meşgalelerden koptuğumuz zaman kolayca kapılabildiğimiz çocukça arzularımız, çoğu zaman yaşamımızı çekilmez hale getirmekte gecikmezler. Çabuk sonuç ve haz odaklı bir yaşam ve tüketim alışkanlığı, bizi aşikar ki çok daha sağlıksız ve bedenen kararsız yapacaktır. İnsanın haz sistemi de doyurulmalı ve tatmin edilmelidir elbette. Fakat hazların, yaşamsal davranışlar için teşvik etmek amacıyla var olduklarını ve haz sistemlerinin kötüye kullanılmaları durumunda hayatı nasıl berbat edebileceklerini sürekli aklımızda tutmamız lazım. Gerçekte ne istediğimizi, ne istemeyi unuttuğumuzu, hazlara dalarak neyi unutmaya çalıştığımızı sıklıkla kontrol etmemiz gerekir. Bunun için “kendimizi tanımak” ve kendimize özel olarak fabrika ayarlarımızın nasıl yapılandırılmış olduğunu fark etmek hayatımızı doğru düzgün yaşamamız için ilk şart olarak sıklıkla hatırlanmalıdır.</p>
			<p class="metin-css">Buraya kadar anlatmaya çalıştığım her şey aslında basit bir gerçeğin yanına eklenmiş parantez mâhiyetindedir: Biyolojik bir canlı olarak temel amacımız hayatta kalmak ve üremektir. Gelişmiş zihinsel özelliklerimiz sayesinde bu konuda çok acayip çözümler, icatlar, fikirler ve yollar geliştirebiliyoruz. Ama bu gelişmiş zihin, kendinizi bilip anlama fırsatı bulamadığında, kendi sonunu ve cehennemini de hazırlayabiliyor. İşte o nedenle kendini anlamak, en azından biyolojik donanımını makul bir oranda fark edebilmek, doğru yaşamın en önemli giriş kapısıdır. Aksi takdirde bize “mucizeler vaat eden” her insanın peşine düşme riskimiz az olmayacaktır. Zira o “ölümsüzlük ve ebedî gençlik” hayali bu ölümlü dünyada peşimizi hiç bırakmayacaktır... </p>
			<p class="metin-css">Bu kitapta anlatılanlar, hastalık tedavilerinde kullanılmak için değil, doğru yaşamak ve mümkün mertebe hasta olmamak içindir. Modern tıbbın en zayıf tarafı olan koruyucu hekimliğin önemini unutmamış olan hekimler ve sağlık çalışanları, buradaki bilgilerden hem kişisel hem de profesyonel olarak çokça istifade edebilirler. Fakat hastalıklar söz konusu olduğunda tıbbın dokunuşu hâlâ elimizdeki en verimli araçtır.<a id="_idTextAnchor085"/></p>
			<hr class="HorizontalRule-1"/>
			<div class="_idFootnotes">
				<div class="_idFootnote" id="footnote-023">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-12.xhtml#footnote-023-backlink">18</a>   Bu arada “yüksek enerji gereksinimi” dendiği zaman oluşabilecek bir yanlış anlamayı da peşinen düzeltmeliyim: Beynimiz bedenimizde en yüksek miktarda enerji harcayan organdır fakat harcadığı toplam enerji, 20 Watt’lık bir ampulü yakmaya yetecek düzeydedir ve bu harcamayı bütün gün hemen hemen sabit olarak sürdürür. Öte yandan, beynimizin şu anda bildiğimiz işlevlerini yapabilecek bir bilgisayar tasarlamaya kalkarsak, bu işleri beynimizin yaptığı gibi eş zamanlı yapacak bilgisayarın enerjisini sağlayabilmek için, irice bir kasaba büyüklüğünde bir nükleer enerji santrali kompleksine ihtiyacımız olurdu. Bu anlamda beynimiz, tüm biyolojik donanımımız gibi, enerji etkinliği son derece yüksek bir yapıdır.</p>
				</div>
				<div class="_idFootnote" id="footnote-022">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-12.xhtml#footnote-022-backlink">19</a>   “Maymun” kelimesinin kullanımı bu tip metinlerde biraz sorunludur. Zira Türkçe’de kuyruklu ve kuyruksuz maymunları ayıracak işlevsel kelimelerimiz mevcut değildir. İngilizce’de “monkey” kelimesi genellikle kuyruklu ve şu daldan dala atlayan daha küçük maymunları ifade ederken; “ape” kelimesi, kuyruksuz ve arada dik yürüyebilen “insansı” maymunlar için kullanılır. Dolayısıyla burada terim ve kavram karışıklığını biraz olsun önlemeyebilmek için genellikle “ape” yerine “insansı maymun” terimini tercih edeceğim.</p>
				</div>
				<div class="_idFootnote" id="footnote-021">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-12.xhtml#footnote-021-backlink">20</a>   Jiao ve ark. (2017) The neurological effects of ghrelin in brain diseases: Beyond metabolic functions. Neurosci Biobehav Rev. doi: 10.1016/j.neubiorev.2016.12.010.</p>
				</div>
				<div class="_idFootnote" id="footnote-020">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-12.xhtml#footnote-020-backlink">21</a>   Probiotik: Sağlık üzerinde olumlu etki yaptıkları düşünülen mikroorganizmalar.</p>
					<p class="dipnot-css">	Prebiyotik: Sindirilemeyen fakat kalın bağırsaktaki bakterilerin gelişmesini veya faaliyetlerini seçici olarak arttıran ve böylece insan vücudu için faydalı olan gıda bileşenleri.</p>
				</div>
				<div class="_idFootnote" id="footnote-019">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-12.xhtml#footnote-019-backlink">22</a>   Vejetaryen ve vegan hayat tarzları oldukça saygıdeğer ve zor seçimlerdir. Vejetaryenlik yani et tüketmeme, gayet sağlıklı bir beslenme seçimi olarak bazı kişiler için yararlı dahi olabilir. Fakat süt ürünleri ve yumurta dahil hiçbir hayvan ürünü tüketmeme şeklinde uygulanan veganlık, sürekli olması hâlinde insanın temel ayarlarına uygun bir beslenme sistemi değildir. Bunun yerine ben bir insan fizyolojisi uzmanı olarak, arada bir vegan, arada bir vejetaryen, arada da normal beslenme şeklinde periyodik olmayan bir yaşam tarzı geliştirmeyi öneririm. Zira arada bir bedeni şaşırtmak ve alıştığı besinlerden mahrum ederek yeni durumlarla tanıştırmak, sağlıklı ve zinde kalmak için iyi bir taktiktir.</p>
				</div>
				<div class="_idFootnote" id="footnote-018">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-12.xhtml#footnote-018-backlink">23</a>   Yaygın kabul gören bir iddiaya göre “günün en önemli öğünü” sözü, Amerika’da bir mısır gevreği firmasının yaptığı televizyon kampanyasında kullanıldıktan sonra akıllara yerleşmiş gibi görünüyor. <a href="https://www.theguardian.com/lifeandstyle/2016/nov/28/breakfast-health-america-kellog-food-lifestyle"><span class="hyperlink-css">https://www.theguardian.com/lifeandstyle/2016/nov/28/breakfast-health-america-kellog-food-lifestyle</span></a></p>
				</div>
				<div class="_idFootnote" id="footnote-017">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-12.xhtml#footnote-017-backlink">24</a> <a href="https://thehealthsciencesacademy.org/health-tips/skipping-breakfast/">  <span class="hyperlink-css">https://thehealthsciencesacademy.org/health-tips/skipping-breakfast</span></a></p>
				</div>
			</div>
		</div>
</body>
</html>