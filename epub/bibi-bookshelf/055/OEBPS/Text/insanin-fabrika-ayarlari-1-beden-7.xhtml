<html xmlns="http://www.w3.org/1999/xhtml">
<head>
		<title>insanin-fabrika-ayarlari-1-beden-7</title>
		<link href="../Styles/idGeneratedStyles.css" rel="stylesheet" type="text/css"/>
<meta content="urn:uuid:937f1382-d20f-4704-978a-28e1722e4daf" name="Adept.expected.resource"/>
	</head>
	<body id="insanin-fabrika-ayarlari-1-beden-7" xml:lang="tr-TR">
		<div class="_idGenObjectStyleOverride-1">
			<h2 class="bolm-baslik2-css" id="_idParaDest-6" title="Çırılçıplak Bir Garip Canlı"><a id="_idTextAnchor004"/></h2>
			<p class="genel-baslik1-css">ÇIRILÇIPLAK BİR GARİP CANLI</p>
			<p class="baslangic-cmle1-css">(İnsan) </p>
			<p class="baslangic-cmle1-css">“Yek katre-i hûnest, sâd hezârân endîşe”</p>
			<p class="baslangic-cmle1-css">(Tek damla kan ve bin bir endîşedir.)</p>
			<p class="baslangic-cmle2-css">Sadî-i Şirazî</p>
			<p class="metin-css">Kendi bedeninizi hiç alıcı gözle incelediniz mi? Yani şu elbiseleriniz, iç çamaşırlarınız, takılarınız, varsa dövme ve delme (piercing) gibi eklentileriniz yani insan yapısı ilaveleriniz olmadan? Eğer bir durup da düşünürseniz çırılçıplak bir canlı olduğumuzu hemen fark edeceksiniz. Çıplak, zayıf, dayanıksız, korumasız, dış etkilere sonuna kadar açık, bu dünyanın dışından gelmiş gibi görünen garip bir bedene sahibiz. </p>
			<p class="metin-css">Peki, acaba hiç bu zayıf, çıplak ve garip bedeninizi etrafınızdaki diğer canlılarla karşılaştırdınız mı? Eğer bunu yaptıysanız, insanı hayrete düşüren basit bir keşfe hemen ulaşabilirsiniz: Bedenimiz, diğer tüm canlıların tersine, herhangi bir doğal ortamla uyumlu değildir. Böceklerden bitkilere, ineklerden kuşlara kadar tüm canlıları gözünüzün önünden geçiriniz lütfen. Bizim gibi sırf hayatta kalabilmek için “elbise giymek, teknoloji üretmek, çevresini bu denli değiştirmek” zorunda olan bir başka canlı var mı? Belki şehirde büyümüş bir modern zaman insanı olarak çok az hayvan ve bitki ile gerçekten karşılaşmışsınızdır ama yine de düşünün. Bizim gibi garip bir başka canlı daha olabilir mi?</p>
			<p class="metin-css">Bir biyolog olarak sizi temin ederim, bu anlamda (en azından şu anda hayatta olanlar arasında) bizim gibi ikinci bir canlı bulamazsınız. Yeryüzünde bugüne kadar keşfettiğimiz tüm canlılar, doğal yaşam ortamlarına tam olarak uyum sağlamış, hayatta kalmak için doğuştan getirdikleri özellikler dışında ilave bir teknoloji yahut donanıma ihtiyaç duymayan varlıklardır. Temel düzeyde birçok canlı alet kullanır ve etraflarındaki dünyayı çeşitli biçimlerde değiştirirler. Mesela maymunların karınca yakalamak için kullandığı ağaç dalları veya kuşların ağaç dallarına yaptıkları yuvalar, belirli düzeylerde tabiatın değiştirilmesi olarak düşünülebilir. Fakat bu örneklerden hiçbirisi, insanın tabiata kökten uyumsuz zayıflığına rağmen hayatta kalması için elzem olan değiştirme ihtiyacı ile boy ölçüşemez. Her canlı, kendi özel yaşam alanı anlamına gelen özel bir “habitat”ta yaşar. Çünkü tüm bedensel ve zihinsel donanımları o habitatın gereksinimleri ile en uyumlu olacak şekilde ayarlanmıştır. İnsan ise var olan neredeyse tüm doğal koşullarla uyumsuz bir bedene sahip olduğundan, hayatta kalmak için muhakkak çevresinde ve kendinde dikkate değer değişiklikler yapmak zorundadır.</p>
			<p class="metin-css">Bu duruma bağlı olarak insanın diğer canlılardan doğal bir farkı daha çıkar karşımıza: Özel bir habitata uyumlanmamış ve var olan tüm habitatlarda bir şekilde hayatta kalabilen tek canlıdır insanoğlu. Ağaçkakanlar ormandan, maymunlar alışık oldukları ağaçlardan uzaklaşamazlar zira oranın dışında, bir çayır yahut gölde yaşamalarına imkân verecek evrimsel donanımları yoktur. Bu nedenle tüm canlılar adeta habitatlarının “mahkûmu” gibidirler. Halbuki insan, aklınıza gelen veya gelmeyen her türlü koşulda bir şekilde yaşamanın, üremenin ve biyolojik anlamda “başarılı” olmanın bir yolunu bulabilir. Denizlerin dibinde, dağların tepesinde, hatta bugün yörüngedeki uzay istasyonlarında hayatta kalabilecek derecede yüksek kabiliyetli bir varlıktır. O nedenle bugün türdaşlarımız, gezegenin her yerine yayılmış, dünyanın en çok etki yaratan türü olmayı başarmış ve şimdiden gözünü başta Mars olmak üzere başka gezegenlere dikmiş durumda.</p>
			<p class="metin-css">İnsanın bu farklı durumu elbette ki kendine ve tabiata bakan herkesin aklını kurcalar. Bu dünyaya ait değil gibi gözüken, adeta bir uzay gemisinden kazara düşmüş bir yabancı yaratık gibi garip duran bu canlının durumu, izaha muhtaçtır. Bir yandan bu kadar zayıf, yetersiz ve tabiata uyumsuz olup öbür yandan da bu kadar etkili, muktedir, zeki ve baskın bir canlı türü olmamız açık bir tezat gibidir. Fakat biyoloji açısından baktığınızda, mesele büyük oranda açıklığa kavuşur.</p>
			<p class="metin-css">Elimizde fiziksel olarak inceleyebileceğimiz tek şey bedenimiz. Onun dışında kalan zihinsel özelliklerimizi de çeşitli testlerle sınırlı oranda da olsa sınayabiliyoruz. Fakat öncelikle bedene baktığımızda, bu kadar ayrıksı ve farklı yapımıza rağmen, beden planımızın ve üretiliş mantığımızın yeryüzünde var olan tüm canlılarla aynı olduğunu görüyoruz. Diğer tüm canlılar gibi, aynı hammaddeden, aynı biyokimyasal sistemlerden, aynı hücrelerden ve aynı bedensel mantık içinde yaratılmışız. Tek belirgin farkımız, eksikliğimiz ve zayıflığımız. Bunun nedeni ise biraz düşününce açıklığa kavuşuyor: <span class="bold-css">Eğer bedenimiz bu kadar zayıf ve çaresiz olmasaydı, insanoğlu ve şimdi soyları tükenmiş olan yakın akrabaları, hayatta kalmak için zihinlerini bu kadar zorlamak zorunda kalmayacaklardı.</span> Zihinsel gücün geçer akçe olabilmesi, gelişimsel ve türün devamı açısından fayda sağlayabilmesi için, bu gücü zayıf bireylere göre açık avantajlar sağlaması gerekirdi. Zira bedenen bu kadar zayıf ama zihinsel sorun çözme yöntemleri o kadar da gelişmiş olmayan insan türevleri muhtemelen artık aramızda değiller. Var olduklarına dair elimizde açık kanıtlar var fakat artık dünyada bulunmuyorlar. Muhtemelen bir dizi nedene bağlı olarak, hayatta kalıp yeterince üreme şansı yakalayamamış olmalılar. Bize kadar özelliklerini aktarabilen atalarımız, bu çetin sorunun yani hayatta kalabilme sorununun üstesinden, sadece beden ve kas güçleri ile değil, zihinsel yetenekleri ile de geldiler. Zira bedenimiz hâlâ çıplak ama kafamız, zihnimiz, aklımız ve yenilik üretme yeteneğimiz (son birkaç bin yılda bir miktar azalsa da) hiç durmadan gelişiyor. En azından geçtiğimiz 500 bin yıl içinde durumun böyle olduğunu söyleyebiliyoruz.</p>
			<p class="metin-css">İnsanoğlunun zihinsel evriminin basamakları, nasıl olup da primatlar arasından bu şekilde farklılaştığı, var olduğunu bildiğimiz yakın akraba insan türlerine nasıl üstünlük sağladığı ve neden sadece bugün adına bilimsel olarak Homo sapiens sapiens dediğimiz bizim türümüzün hayatta kalmayı başardığı tam açık değil. Elimizdeki bilimsel kanıtlar oldukça sınırlı. Fakat kesin olarak bildiğimiz bir şey var: Elli bin yıl öncesine kadar, yüz binlerce yıl boyunca bu dünya birçok “insansı” türe ev sahipliği yapmış ama bir şekilde bu amansız hayatta kalma mücadelesinin galibi, bugün dünyanın en hâkim ve belirleyici türü olan biz insanlar olmuşuz. Dolayısıyla bu garip canlıyı anlamak için bedenine baktığımız kadar, zihinsel özelliklerine de odaklanmak, hatta zihinsel melekelere çok daha dikkatli bakmak gerekiyor. Bu özelliklerin en önemli temsil yeri ise bildiğimiz kadarıyla zihnimizin evi olan beynimiz ve sinir sistemimizdir.</p>
			<p class="genel-baslik2-css"><a id="_idTextAnchor005"/>İNSANIN BİYOLOJİK SINIFLANDIRILMASI</p>
			<p class="metin-css">İnsanın biyolojik sınıflandırmadaki yerini ilk öğrendiğinde, insanların bir kısmında ciddi bir şaşkınlık ve itiraz hissinin oluştuğunu görüyoruz. “Ne yani, biz şimdi maymun muyuz?” yahut “Maymundan mı geldik?” soruları birçok kişinin aklına takılıyor. Bu aslında oldukça doğaldır zira insan olarak kendimizi diğer hayvanlardan ayrı bir yere koyan, tabiattan kopuk bir kültürel zihin sınıflandırmasına binlerce yıldır feci şekilde gömülmüş durumdayız. Maymun derken neden bahsettiğimizi de çoğu zaman bilmeyiz. Mesela gerçek hayatta hayvanat bahçeleri dışında, doğal ortamındaki bir maymunu görenimiz var mı? Peki, sizce kaç tür “maymun” vardır? Bu soruların çoğumuzun zihnindeki karşılığı koca bir boşluktan ibarettir. İngilizcede “monkey” kelimesi maymun anlamına gelir fakat bir de yine İngilizcede “ape” kelimesiyle karşılanan başka bir “maymun” grubu daha vardır. Bunlar arada bir iki ayakları üzerinde yürüyen ve Türkçeye ancak “insansı maymunlar” olarak aktarabildiğimiz bir maymun grubudur. İşin aslı bunlara “maymun” dememiz bile ciddi bir sınıflandırma hatasıdır. Çünkü maymun aslında Türkçede de “uzun kuyruklu, ağaçtan ağaca zıplayan sevimli şeyler” anlamını çağrıştırır. Maymun tabiri yerine tüm bu insansı ve diğer maymunsu arkadaşları kapsayacak bir terim gerekiyor ama ne yazık ki güncel ve günlük Türkçemizde böyle bir terim mevcut değil.</p>
			<p class="resim-16px-css"><img alt="" class="_idGenObjectAttribute-3" src="../Images/GORSEL-1.jpg"/></p>
			<p class="sekil-aciklamalari-24px-css"><span class="bold-css">GÖRSEL 1:</span> Şu “maymun”lardan kaç tanesinin günlük adını biliyoruz? Bunların hepsi farklı maymun türlerine aittir ve çoğunun arasındaki genetik farklar, insanla şempanze arasındaki genetik farktan çok daha fazladır.</p>
			<p class="metin-css">Biyolojide biz insanlar dahil tüm maymunsu canlıları bir araya toplayan sınıfa “Primatlar” adını veriyoruz. Primatlar; insanlar, maymunlar, insansı maymunlar ve diğer maymun benzeri canlılar olmak üzere 300’den fazla canlı türünün ortak adıdır. Adına “maymun” deyip geçtiğimiz bu canlıların dünya üzerinde çok az türü kalmış olsa da sayıları yine de akıllarımızı zorlayacak kadar çoktur.</p>
			<p class="metin-css">Burada bir duralım: İnsan ve şempanze kadar hatta onlardan “genetik ve evrimsel olarak” daha farklı 300’den fazla canlı türünden bahsediyoruz. “Maymun” derken ne kastettiğimiz bile bu kadar muğlak iken, diğer canlılarla olan akrabalık ilişkilerimizi anlamak aslında sanıldığı kadar kolay bir iş olmuyor. Hatta bir adım daha ileri gidelim: Bunu anladığını ve bildiğini iddia eden birçok insanın bu konudaki zihinsel temsili ise yine çoğu zaman bir karikatür seviyesinde olmaktan öteye gidemiyor. Gidemiyor çünkü bahsettiğimiz biyolojik çeşitlilik; şehirli ve tabiattan uzak yaşayan, biyolojiyi kitaplardan öğrenen insanların zihnine sığamayacak kadar muhteşem ve akıl sınırlarını zorlayıcı bir çapta... O nedenle şüpheye düşmeden veya itiraz etmeden önce, biyolojiye biraz güvenmenin işimizi kolaylaştıracağını düşünüyorum. </p>
			<p class="metin-css">“Biyolojiye güvenmek” derken biyoloji alanında çalışan bilim insanlarının hayat veya bilim dışı konulardaki tüm yorum ve inançlarını kastetmiyoruz elbette. Kastettiğimiz; ders kitaplarına girmiş, bilimsel yayınlarla sabit hale gelmiş ve günümüz biyolojisinin temellerini oluşturan “evrimsel biyoloji” denen alanın, canlı gruplarının akrabalıkları hakkında bizlere neler söylediği meselesidir. Bu konu mesela elektrik mühendisliğinde elektromanyetik kuram kadar temeldir ve buna yapılan temelsiz itirazlar da aynı düzeyde anlamsızdır. Bu nedenlerle burada biyolojinin insanın da dahil olduğu canlı sınıfları hakkında neler söylediğine pek kısaca bir bakalım:</p>
			<p class="metin-css">İnsanların tür adı Homo sapiens sapiens olarak kayda geçmiş durumdadır. Bu isim biyologların bir primat türü olan insana 1758 yılından beri verdiği resmî/bilimsel isimdir. (İsim babası ise Carl Linnaeus’dur.) Cins ismimiz olan Homo “insan”, tür eki olan sapiens ise “zeki-düşünebilen” anlamına gelir. Primatlar; bizim, şempanzelerin ve diğer tüm “maymunların” dahil olduğu bir “takım”dır. (Takımın biyolojideki karşılığı “ordo” veya “order” olarak bilinir.) Bu büyük takım içinde insanlar diğerlerinden farklı bir alt aile içinde yer alır ki bu aileye “Hominidae” (hominid diye de okuyabiliriz) yani “insanlar” diyoruz. Hominid ailesi içinde ise “homo” diye bir cins (genus) alt kategorisi bulunur ki işte biz buraya âitiz. Şu anda homo cinsi içinde hayatta kalan tek tür bildiğimiz kadarıyla biziz. Öte yandan, hominid âilesi içinde bir başka cins olan Pan cinsi, birbirine çok benzeyen ve uzunca bir süre aynı hayvan sanılan şempanze ve bonobo gibi canlıları da içeren yakın akraba bir başka âiledir. Özetle şempanze, bonobo, orangutan, goril ve daha aklınıza gelen büyük, kuyruksuz, insana benzeyen ne kadar maymun varsa bunların hepsi hominid yani “insansı maymunlar” diye Türkçeye çevirmeye çalıştığımız grubun parçasıdır.<span class="dipnot-no-css _idGenCharOverride-2"><span id="footnote-001-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-7.xhtml#footnote-001">1</a></span></span></p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-2.jpg"/></p>
			<p class="sekil-aciklamalari-24px-css"><span class="bold-css">GÖRSEL 2:</span> İnsanın sınıflandırılmasının özeti şöyledir: Modern insan yani Homo sapiens sapiens, homo cinsine âit; hominidler ailesinden, primatlar takımından, memeliler sınıfından, kordalılar şubesinden ve hayvanlar âleminden bir canlıdır. Tersinden söylersek, insan; hayvanlar âleminin kordalılar şubesinin memeliler sınıfına âit primatlar takımının hominid denen âilesi içinden homo cinsindeki bir canlıdır.</p>
			<p class="metin-css">Onlarla birlikte hepimiz, memeliler (mammalia) denen bir “sınıf” (class) tarafından kapsanırız. Memeliler de “kordalılar” denen bir şubenin (yahut biyolojik adıyla “filum”un) parçasıdır. Kordalılar “sırtı ipliler” anlamında kullanılır ve sırtımızdaki omurilik bunun bizlerdeki devamıdır. Kordalılar şubesi ise hayvanlar âleminin büyük bir kolu olmakla, bizi hayvanlar âleminin nadide ve nevi şahsına münhasır bir üyesi yapar. İnsan, bu resim içindeki milyonlarca hayvandan sadece bir tanesidir.</p>
			<p class="metin-css">Modern insan, homo cinsinin şu anda hayatta kalan tek üyesi gibi görünüyor. 50 bin yıldan önceye gidilecek olursa, öncelikle Homo neanderthalensis yahut Neanderthal insanı olmak üzere en az dört insan türü ile de birlikte yaşadığımıza dair kanıtlar bol miktarda mevcuttur. Kesin nedeni bilinmemekle birlikte, görünen o ki bizler tek başımıza kalmış durumdayız. Nedenine gelirsek, bunun nedeni kesinlikle “en zeki” veya “en güçlü” olmamız değildir. Zira biyolojinin en kuvvetli, en güzel veya en zekiyi seçtiğine dair “güçlü olanın hayatta kalması” sloganı, biyolojiyi pek anlamamış birilerinin topluma zerk ettiği ve maalesef halen temizlemekte çok zorlandığımız bir temel hatalı düşünce biçimidir.</p>
			<p class="metin-css">Evrim yahut biyoloji tarihi “en güçlü olanı” değil, değişen koşullara “en iyi uyum sağlayanları” seçer; sistem böyle kurgulanmıştır. İnsanoğlunun da bu Homo rekabetinden tek galip olarak çıkması, muhtemelen zekâsı dışında başka etmenlerle de ilgili olmalıdır. Bu kitapta beş temel başlık altında irdeleyeceğimiz İnsanın Fabrika Ayarları’nın bu seçilimde çok önemli rol oynamış olabileceğini düşünüyorum. Bunun nedenlerine, her fabrika ayarını ayrıca konuştuğumuz bölümlerde sıklıkla değineceğiz.</p>
			<p class="genel-baslik2-css"><a id="_idTextAnchor006"/>TÜM İNSANLAR TEK BİR TÜR</p>
			<p class="metin-css">Şu anda dünyadaki insanların hepsi “Homo sapiens sapiens” dediğimiz tek bir türe âit canlılardır. Alt türlerimiz ve hatta sanılanın aksine ırklarımız bile yoktur. Her ne kadar günlük hayatta “ırk” (subspecies; race) sözünü çokça kullananlar olsa da Çinliler, sarı saçlı ve soluk benizliler, beyaz yahut kahverengi tenliler gibi çeşitler biyolojik anlamda ırk değildir. Irk yahut alt tür diyebilmek için bugünkünden çok fazla genetik farklılık ve aralarında kabaca başlamış olan bir “üreme engeli” yahut birbirinden cinsel olarak pek hazzetmeme durumlarının da olması gerekirdi. Aşikardır ki böyle bir durumumuz yok. Tüm insanların genetik yapıları neredeyse tamamen birbirinin aynısıdır ve hepimiz tarihin bir yerlerinde tek bir anne ve tek bir babanın çocuklarıyız. (Âdem ve Havva meselesiyle karıştırmayınız; o ayrı bir mevzu!) </p>
			<p class="metin-css">Birbirinden farklı türlerin en önemli özelliği bireylerin farklı türler arasında çiftleşememesi ve verimli yavrular üretememesidir. Mesela bir maymunla insan çiftleşemez<span class="dipnot-no-css _idGenCharOverride-2"><span id="footnote-000-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-7.xhtml#footnote-000">2</a></span></span>; çiftleşse bile -çok şükür ki- yavru meydana gelmez. Öte yandan, at ve eşek nadiren de olsa çiftleşebilir ve katır denen hayvanı dünyaya getirebilir. Fakat bu kez de bu iki canlı farklı türlere ait olduğundan katır üreyebilen bir hayvan değildir. Peki, at ve eşek neden çiftleşebilmektedir? Bu basit görünen sorunun cevabı tamamen evrimseldir: At, eşek ve zebra; aynı atadan evrilmiş Equidea ailesinin üyeleridir. Milyonlarca yıl boyunca muhtemelen Kuzey Amerika’da meydana çıkmış ortak bir atadan türeyen bu farklı hayvanlar, geçen uzun zaman içinde kendi türleşme seyirlerini izlemiş olsalar gerektir. Fakat at ve eşek, tam olarak ayrı türler olarak birbirlerinden ayrılmadan önce muhtemelen bugün olduğu gibi yaşam alanlarının kesişmesi nedeniyle birbirleri ile çiftleşme yoluyla gen alışverişine devam etmişler ve böylece milyonlarca yıllık serüvenin ardından halen çiftleşebilir durumda kalmayı sürdürmüşlerdir. Bu nedenle bu iki ayrı tür halen arada bir birbirleri ile çiftleşebilmektedir. </p>
			<p class="metin-css">Türleşme sürecinin tam olarak ayıramadığı başka canlılar da vardır. Mesela aslan ve kaplan bu tip canlılardandır. Bu ikisi, maymunla insan kadar ayrı türlerken arada bir aralarında çiftleşmeler olabildiğini biliyoruz. Özellikle hayvanat bahçeleri ve özel doğal parklarda gerçekleşen bu çiftleşmeler sonucunda “aplan” ve “kaslan” olarak adlandırılan hayvanlar doğabilmesi şaşırtıcıdır. Anne aslan, baba kaplan olduğunda Aplan (Liger); tersi durumda da Kaslan (Tigon) olarak anılan bu canlılar, doğada hemen hiç karşımıza çıkmaz. Çünkü doğal ortamda aslan ve kaplanlar tamamen ayrı ve uzak yaşam alanlarında yaşadıklarından hem bu canlıların çiftleşmesi pratikte imkânsızdır hem de oluşan yavrular tabiatta hayatlarını sürdüremeyecek kadar uyumsuz ve sakattırlar. </p>
			<p class="metin-css">Nadiren doğabilen ve belli bir yaşa kadar gelebilen Aplan ve Kaslan, kısa zamanda aşırı miktarda besin tüketen devasa hayvanlara dönüşürler. Çoğunlukla anne ve babadan çok daha iri oldukları için ancak sezaryen ameliyatı ile doğmaları mümkün olan bu hayvanlar, etik açıdan da ciddi problemlere yol açarlar. Zira hayvanat bahçelerinde bu tuhaf ve devasa hayvanları görmek için para ödeyenler sayesinde bu acı verici ve zâlim süreç uzunca bir zamandır devam etmekte. Fakat buradaki konumuz itibariyle bu uç örnekler; tabiatta türleşmenin nasıl ve ne değişik koşullarda gerçekleştiğine dair zihnimizi işletecek, belki biraz nâhoş ama oldukça faydalı örneklerdir.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-3.jpg"/></p>
			<p class="sekil-aciklamalari-8px-css"><span class="bold-css">GÖRSEL 3:</span> Almanya’da bulunan özel bir hayvanat bahçesinde doğmuş Bahier isimli bir “aplan”.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-4.jpg"/></p>
			<p class="sekil-aciklamalari-24px-css"><span class="bold-css">GÖRSEL 4:</span> Yine bir hayvanat bahçesinde, yapay döllenme sonucunda doğmuş bir “kaslan”.</p>
			<p class="metin-css">Neticede, türleşme süreci çok uzun süren ve yeni oluşan türler arasında uzun zamana yayılmış bir yalıtımın olmasını gerektiren dereceli bir süreç gibi görünmekte. Bunlardan bu kadar uzun uzadıya bahsetmemin nedeniyse insanlığın geçmişinde de böyle türler arası gen alışverişlerinin olduğuna dair açık kanıtlar olması. Genlerimizin içinde eski akrabalarımız Neanderthal insanlarından kalma parçalar olduğunu biliyoruz. Ayrıca H. fluorensis ve diğer insan türleri ile de gen alışverişi yapmış olmamız kuvvetle muhtemel. Görece çok kısa bir zaman aralığında, yaklaşık 1-3 milyon yıl içinde evrimleşerek farklılaşan bu insan türleri, henüz iyice izole olup ayrışamadan birbirleri ile buluşmuş ve çeşitli faktörlerin kolaylaştırıcı etkisiyle birbirleri ile çiftleşmek durumunda kalmışlar. Dolayısıyla bugün bizler yani Homo sapiens sapiens bireyleri, eski atalarımız olan Homo sapiens, Homo neanderthalensis, Homo fluorensis ve diğer olası insan türlerinin bir “melezi” gibi düşünülebiliriz. Böyle bakınca, insan türleri arasındaki mücadeleyi H. sapiens’in kazandığı ve diğer insan türlerinin bir şekilde ortadan kalktığı yönündeki görüş geçerliliğini yitiriyor. Onun yerine, Homo sapiens dahil tüm eski Homo türleri ortadan kalkmış ve yerini en yetkin melez olan biz H. sapiens sapiens’e bırakmış diyebiliriz.</p>
			<p class="genel-baslik2-css"><a id="_idTextAnchor007"/>BİYOLOJİK EVRİM</p>
			<p class="metin-css">Modern insanın, maymun dediğimiz canlılardan ayrı bir hat halinde gelişip bugünlere gelmesinin kökeni yaklaşık 4-6 milyon yıl önceye dayanır. Aslında bu macera, 13-15 milyon yıl geriye gidersek insansı maymunların yani “hominidlerin” ilk kez ayağa kalkarak arz-ı endam etmeleri ile başlar. Ama buradaki amaçları görmek için o kadar geriye gitmeye gerek yok . O uzak zamanlara dair bildiğimiz tek şey; artık ağaç tepelerinde zıplayan maymun benzeri canlılardan, bir daha geri dönmemek üzere tuhaf bir evrimleşme dalının baş verdiği ve bunun en sonunda insana kadar çıkacak olan dallı budaklı ve çetrefilli bir yolun başlangıcı olduğudur. Günümüz insanı ve günümüz şempanzeleri-bonoboları henüz ortada yokken, kabaca 6 milyon yıl kadar önce, bu canlıların hepsinin ortak atası olan canlı türleri dünyada cirit atıyordu.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-5.jpg"/></p>
			<p class="sekil-aciklamalari-24px-css"><span class="bold-css">GÖRSEL 5:</span> İnsan ve akraba türlerinin tarihsel ilişkileri. İnsanın kromozom sayısındaki belirgin eksiklik, ikinci kromozomumuzun aslında iki yarı kromozomun birleşmesiyle oluşmasından kaynaklanır. Görselin özeti şudur: Hiç kimse, o bildiğimiz kuyruksuz maymunlar dahil, maymunlardan gelmemiştir! Zira 13 milyon yıl önce adına maymun diyebileceğimiz bir canlı ortada yoktu.</p>
			<p class="metin-css">O süreçten günümüze kadar kimler gelip geçmemiş ki? En az dört önemli türün öncülük ettiği insanın evrim macerası, milyonlarca yıl boyunca sayısız deneme ve sınavlardan geçerek bugünlere ulaşmış. Mesela bir buçuk milyon yılı aşkın süredir varlığını sürdürmüş olan Homo erectus, bilinen tüm insan türlerinin önemli atalarından olan Australopithecus afarensis, ilk âlet kullanan canlı olduğunu düşündüğümüz ve adını “mârifetli” kelimesinden alan Homo habilis, yakın zamanda soyları tükenmiş pek yakın kuzenlerimiz Neanderthal’ler, küçük boyları ve ilginç yaşamları ile yine insan ataları ile uzun süre çağdaş olmuş Homo fluorensis’ler ve daha kim bilir ne farklı canlılar... Bunlar şimdiye kadar kalıntılarına ulaşabildiklerimiz. Muhtemelen önümüzdeki zamanlarda daha birçok hominid türü bulmayı umabiliriz zira bu kalıntılar zamanımıza çok zor ulaşabilen, çok nadide örneklerden elde edilebiliyor.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-6.jpg"/></p>
			<p class="sekil-aciklamalari-24px-css"><span class="bold-css">GÖRSEL 6:</span> İnsan ve insanın atasal türlerinin zamansal çizelgesi. Son dört milyon yıllık geçmişi kapsayan bu çizelgede, bizim tür adımız olan Homo sapiens sapiens’in ne kadar küçük bir zaman aralığını işgal ettiğine dikkat ediniz. Zira bizler ancak son 50 bin yıldır buralardayız.</p>
			<p class="metin-css">İnsana doğru giden evrimsel hat boyunca dikkatimizi çeken en önemli özelliklerden birisi; dik yürümenin dışında, beyin hacminde çok ileri düzeyde bir büyümedir. Bulduğumuz insansı kafataslarının hacimleri son 1,5 milyon yıldır 300 santimetreküpten günümüzün 1400 santimetreküplük insan beyin hacmine doğru “hızla” (milyon sene zarfında) artış gösterir. Bizi insan yapan en önemli özellik, hiç kuşkusuz bu aşırı büyüyen beyin ve onun aracılık ettiği zihinsel özelliklerimiz oluyor.</p>
			<p class="metin-css">Bu öyküye bir şekilde yabancılaşmak, kökenlerimizin bu destansı hikâyesinden uzak düşüp kendimizi “gökten düşme” bir varlık gibi algılamaya başlamak, şahsî kanaatimce hayatımıza dair birçok sorunun da odak noktasını oluşturuyor.</p>
			<p class="genel-baslik2-css"><a id="_idTextAnchor008"/>AKRABALIK İLİŞKİLERİNDEN ÖĞRENEBİLECEKLERİMİZ</p>
			<p class="metin-css">Yediğimiz ekmeğin hammaddesini sağlayan buğday bitkisi ile akrabayız. Uzak da olsa bu akrabalık sayesinde buğdayı yiyerek beslenebiliyoruz. Buğday ile ortak atamızın geçmişi belki 700 milyon yıl belki de daha öncesine uzanıyor. Ekmeği yerken, onun da bizim gibi bir “canlı” olduğunu ve bu büyük canlılık hikayesinde bir şekilde ortak bir kader kesitini paylaştığımızı genellikle unutuyoruz. Dikkat ederseniz, sadece canlı şeylerle beslenebiliyoruz zira onların bedenlerini oluşturan malzemeler ile bizim bedenimizdekiler tastamam aynı. O nedenle tam uyumluyuz; o nedenle birbirimizi besleyebiliyoruz. Biz de ölüp bedenimiz doğaya karıştığında, diğerlerini beslemeye devam edebiliyoruz. Koca bir besin ağının içinde bir parçayız.</p>
			<p class="metin-css">Yanardağların eteklerindeki kaynayan sularda yaşayan arkebakteriler denen canlılarla da akrabayız ama onlarla ortak geçmişimiz belki 1,5 milyar yıl öncesine dayanıyor; sonra yollarımız ayrılmış. O kadar zaman önce bakteri diyebileceğimiz hücrelerden farklılaşan hücreler ökaryotik hücreleri yani bizim hücrelerimizi yapıyorlar. Sürekli değişen ortam şartları karşısında her türlü çeşidi ve varyasyonu denemeye programlanmış canlılık, çevre koşulları ve organizmaların özellikleri arasında uyumlu bir denge bulduğunda, o canlı grubu “başarılı” olarak neslini devam ettirebiliyor ve özelliklerini daha yüksek oranda gelecekteki kuşaklara aktarabiliyor. Bizim de beden hücrelerimizi oluşturan gelişmiş, çekirdekli ökaryotik hücreler, bu denemeler arasında en kararlı ve en başarılı olanlar gibi gözüküyor (zira bugün canlılar âleminin büyük kısmını bu tip hücrelerden kurulu canlılar oluşturuyor). Ardından, tek hücreli yaşamdan çok hücreli yaşamın doğuşuna şahitlik ediyoruz. Yaklaşık 700 milyon yıl önce denizlerdeki hayvanlar ve ardından kara bitkileri ortaya çıkıyor. İşte pek azını gördüğümüz, çoğundan haberimizin bile olmadığı bu muhteşem canlılığın her bir ferdi, tek bir ortak atanın genişleyerek şu dünyanın sayısız farklı denemesine yanıt veren canlılığın zenginlikleri. </p>
			<p class="genel-baslik2-css"><a id="_idTextAnchor009"/>ATALARIN İZLERİ</p>
			<p class="metin-css">İnsanın kökeni söz konusu olduğunda mesele her ne kadar halk arasında “maymundan gelme” gibi bir karikatüre indirgense de aslında biyolojik olarak balıklarla da bir hayli ortak noktamız var. Bu da şaşırtıcı değil, zira uzak atalarımız bizden birkaç yüz milyon yıl önce dünyayı teşrif etmiş su canlılarıydı. Yakından bakarsanız hiç benzemez görünen görüntülerimizin altında, aslında doğrudan bir “yapısal uyarlanmalar serisi” sonucunda neredeyse birbirinin aynısı olan bedenlerin milyonlarca yılda geçirdikleri hayret verici dönüşümleri izleyebilirsiniz. Mesela anne karnındaki ilk embriyo hallerimiz tüm hayvanlarda hemen hemen aynıdır zira hepsi küçük birer balık olarak başlar yaşama. Gelişim süresi boyunca belli zamanlarda belli genlerin faaliyete geçip bazılarının da susturulması ile türlerimize özgün nihai görüntümüze kavuşuruz. Zira genlerimizin çoğu balıklarla ve diğer hayvanlarla ortaktır. Balıklar sessiz canlılardır ama bizim ses çıkartmamızı ve konuşmamızı sağlayan ses telleri, gırtlak ve yutak gibi yapılarımız, balıkların solungaçları ile aynı köktendir. Yine embriyo dönemlerimizde bunu çok net izleyebiliriz. Önce kafa olacak kısmın iki yanında solungaç yarıkları oluşur (bu arada gözler hâlâ bedenin yan kısımlarına bakar), sonra bunlar insana özgü genlerin sırayla devreye girmesi ve balıksı genlerin susturulması sonucu şu anda sahip olduğumuz yapılara dönüşür. Cinsel organlarımız da balıklar gibi önce bedenimizin iç kısımlarında oluşur. Fakat bizler sıcak kanlı canlılar olduğumuzdan ve özellikle erkeklerde sperm üreten bezler beden sıcaklığında işlevsiz kalacağı için sonradan testis torbası denen yapılara inmek zorundadırlar. Bu süreç sırasında karın duvarının alt kısımları delinerek testisler dışarı çıkar ama buralarda kalan zayıf alanlar insanlarda fıtık dediğimiz rahatsızlığın da temel nedenini oluşturur. Bir başka ilginç ortaklık, parmaklarımızdır. Evet, balıkların parmakları yoktur ama “parmak yapmaya yarayan genleri” vardır. Sonic hedgehog genleri denen bu genler, mesela deneysel olarak aktifleştirilirse, balıklar ve daha birçok parmaksız canlı, parmak geliştirebilir. Bu parmak genleri de diğer birçok özelliğimiz gibi balık atalarımızdan bize miras kalmış ve bizde parmakları oluşturan atasal izlerdendir. Her birimizin yüzünde, üst dudağımızın hemen üzerindeki çukurluk da balık geçmişimizin bir izidir aslında. Embriyo döneminde balıklar gibi bedenin iki yanında oluşan gözlerimiz, gelişimimizin ileriki aşamalarında diğer yüz parçaları ile beraber öne doğru gelerek birleşir ve gözleri ileri bakan bildiğimiz insan ve primat yüzü böyle ortaya çıkar. O birleşmenin son kalıntılarından birisi de işte o adına “filtrum” denen dudaklarla burun arasındaki çukurluktur. </p>
			<p class="metin-css">Ama belki de balık ve sürüngenlerle en ilginç ortak noktamız, işitme organımızda bulunan kemiklerdir.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-7.jpg"/></p>
			<p class="sekil-aciklamalari-24px-css"><span class="bold-css">GÖRSEL 7:</span> İnsan embriyosunda solungaç yayları ve onlardan gelişen temel yapılar.</p>
			<p class="genel-baslik2-css"><a id="_idTextAnchor010"/>KEMİKLERLE İŞİTMEK KİMİN AKLINA GELDİ?</p>
			<p class="metin-css">Bedenimizdeki kemiklerin temel işlevi kaslar için bir tutunma alanı oluşturmak ve eklemler sayesinde kasların hareketlerini beden hareketlerine dönüştürüp, bedene de o bildiğimiz şeklini vermektir. O nedenle neredeyse tüm kemikler kaslarla sıkı ilişki içerisindedir ve çoğu zaman bu iki sisteme “iskelet-kas sistemi” deriz. Fakat diğer kemiklerle aynı yapıda ama iş olarak çok farklı bir görev üstlenmiş kulak kemikçiklerimiz bunlardan ayrılır. Bedenimizdeki yaklaşık 206 kemiğin en küçükleri olan bu kemikler, çekiç, örs ve üzengi, işitme sisteminin bir parçasıdır. Yine üzerlerine bağlı kaslar içerirler; stapedius ve tensör timpani kasları bu kemiklere bağlıdır ama bunların kemikleri hareket ettirmekteki amacı, kulağa girecek ses miktarını ayarlamaktır. Malumunuzdur ki ses dalgaları önce kulak zarını titreştirir; ardından bu titreşim sırayla kemikleri titretir ve bu titreşim de bir kaldıraç sistemi misali “oval pencere” denen bir açıklıktan iç kulaktaki salyangoz organına aktarılır. Biz de bu sayede işitme duyusunu kullanabiliriz. Bunu okul okumuş çoğu kişi bilir de en temel soru genellikle pek aklımıza gelmez: Kemikle işitmenin ne ilgisi var? İşitme sistemimizde neden, hem de üç tane minik kemik aracılık yapar?</p>
			<p class="metin-css">Bu gayet meşru sorunun tek makul cevabı, canlılık tarihimize bakıldığında açıkça gözükür. Kulak kemiklerimiz, günümüzden 375 milyon yıl kadar önce yaşamış bir balığın çene kemikleridir. Öncü balık ve sürüngenlerde karaya geçme sürecinde oluşan değişimlerden bir tanesi de çene kemiklerinden bazılarının (hyomandibula) solungaçların içine girmesi ve neticede orada küçülüp yerleşerek bugünkü işitme organımızı oluşturmasıdır. Birkaç milyon yıl boyunca elimize ulaşan fosiller üzerinden izleyebildiğimiz bu hayret verici ve nedeni tam anlaşılamamış dönüşüm, işte bugün işitme sistemimizde neden “kemik” kullanmak durumunda olduğumuzu açıkça gösterir. Günümüzde bile yaşayan bazı sürüngenlerin çene kemikleri aracılığıyla titreşimleri alarak bu yolla “işittiklerini” biliyoruz. Hatta işitme yeteneğini kaybetmiş bazı insanların kemikleri yoluyla işitmeye sınırlı da olsa devam etmeleri de aynı mantıktan kaynaklanır. Aslında bedenimizdeki tüm kemikler, işitme sistemimizin parçasıdır. Özellikle de kendi sesimizi duyarken! İşte o nedenle kaydedilmiş sesinizi dinlemeyi pek sevmezsiniz zira size pek farklı gelir.</p>
			<p class="metin-css">Bu birkaç kısa örnek, insanın bedensel olarak aslında “ne olduğunu” bir kez daha hatırlamamız içindi. İnsan, büyük canlılık orkestrasının içindeki nadide bir enstrümandır. Diğer tüm canlılar gibi. Elden ayrı, kopuk, kafasına göre takılabilecek ve canlılık kurallarından bağımsız bir canlı değil; tam tersine o sisteme göbekten bağlı, tüm canlılıkla aynı kökeni paylaşan ve bunu fark ettiği oranda doğru yaşayabilecek özel bir canlıdır.</p>
			<p class="genel-baslik2-css"><a id="_idTextAnchor011"/>AKRABALIĞIN BOYUTLARI</p>
			<p class="metin-css">Biraz daha uzak gözüken canlılara da kısaca bir göz atalım: Tarihsel olarak bakarsak, karadaki bildiğimiz bitkiler aslında pek yenidirler zira eldeki kanıtlara göre yaklaşık 300 milyon yıl kadardır buralardalar. O güzelim çiçekler ise çok daha yeni; en fazla 40-50 milyon yıl önce ortaya çıkmış gözüküyorlar. Peki çiçeklerin “icadı” neden bu kadar uzun sürmüş olabilir? Bunun cevabı çiçeklerin en önemli özelliği olan “güzellikleri”ndedir aslında. Görsel olarak bu kadar alımlı bir biyolojik aygıtın ortaya çıkıp avantaj sağlayabilmesi için onu “beğenecek” veya “albenili bulacak” göz ve sinir sistemlerinin daha önce ortaya çıkmış olması gerekiyordu. Böceklerin ve kuşların gören gözleri olmasa, çiçeğin gelişimi için hiçbir sebep de olmazdı. Bilirsiniz, çiçekler aslında bitkilerin üreme organlarıdır. O güzel görüntüleri ise sırf kendilerini diğer hemcinsleri ile üremelerini sağlayacak şekilde “tozlaştıracak” canlılara beğendirip, nesillerini devam ettirmek üzere avantaj sağlayabilmek amacıyla milyonlarca yıl boyunca incelikle tasarlanmıştır. Diğer canlılar güzel gözüken veya gösterişli çiçeklere daha çok ilgi göstermiş, onlardan daha fazla poleni diğer çiçeklere taşımış, o kadar “gösterişli” olmayan çiçeklerin de zamanla nesli tükenmiştir. Çiçeklerin bugün bildiğimiz o devasa çeşitliliğinin böyle sade ve anlaşılır nedenlere dayanıyor olduğunu fark etmek, bize önemli bir mesaj verir: Önce göz, sonra çiçek gelir... Varlıkların her birinin şekli, şemali, metabolizma özellikleri, davranışları ve diğer aklınıza gelebilecek tüm özellikleri bu örnekteki gibi milyonlarca yıllık ilişkilerin doğal neticeleridir. </p>
			<p class="metin-css">Canlılık birbirine işte böyle bağlı, hayret verici bir sistemdir. İşin garibi, şimdi kendi kendini tamir edebilen, yenileyebilen, kendi benzerlerini yapabilen robotlar üretme fikrine birer teknoloji harikası olarak hayretle ve ilgiyle bakarken, doğaya yerleştirilmiş bu üstün “kendi kendini idame ve üretme” yeteneği karşısındaki hayretsizliğimiz, hatta zaman zaman bunu reddetmemiz, gerçekten hayret vericidir.</p>
			<p class="metin-css">İşte insanın fabrika ayarlarını anlamak, bu incelikli ve iç içe bağlı sistemi temel düzeyde anlamakla başlar. Bu kitapta anlatılan her şey işte ancak bu evrimsel perspektifin ışığında bir anlam ifade edebilir. Biyolojiyle, hatta bilimle ve insanla ilgili her konuda olduğu gibi...</p>
			<p class="genel-baslik2-css"><a id="_idTextAnchor012"/>BİR BİLGELİK YOLU OLARAK BİYOLOJİ</p>
			<p class="metin-css">Biyoloji belki de çoğumuza akademik bir disiplin yahut bir meslek olarak gözüküyor olabilir. Elimde olsa zihinlerdeki bu algıyı kökten ve bir anda silebilmek isterdim. Onun yerine de biyolojinin temel bir ihtiyaç olarak yerleştirilmesini sağlayabilmeyi arzu ederdim. O zaman dünyanın çok daha başka bir yer olacağına inanıyorum. Elbette böyle bir yeteneğim yahut hadsizlik niyetim yok fakat yavaş yavaş anlatarak, sabırla göstererek özellikle çevremdeki insanlara bunu vermek için elimden gelen gayreti gösteriyorum.</p>
			<p class="metin-css">Neden böyle bir inancım var? İçinde yaşadığımız dönemde en hızlı bilgi biriktirdiğimiz alanlar biyoloji ve onun bir dalı olan beyin bilimleridir. O kadar çok şey öğrendik ki, bu bilgileri şöyle zihninizde toparlayıp büyük resme bu ışık altında baktığınızda, insan olmak, doğru yaşamak, kendini gerçekleştirmek ve binlerce yıllık insanî sorunlardan çıkış için gerçekten çok farklı bakış açıları geliştirebilmenizin mümkün olduğunu fark edebiliyorsunuz. Elbette bilimin sınırlılıkları, değişebilir doğası ve ağır ilerleyişi her şeyi anlamanıza imkân vermiyor fakat eğer elinizde kadim bilgelik, zengin bir kültürel beslenme ve öğrenme isteği varsa, biyoloji size doğru ve yanlış bilgiyi ayırt etmekte çok ciddi bir hakem olarak hizmet edebiliyor.</p>
			<p class="metin-css">Biyoloji, bana sorarsanız, bir bilim dalı olmaktan öte, bir bilgelik aracıdır artık. Canlılık dünyasını hem doğrudan deneyimleyerek hem de biyoloji biliminin anlatıları ile ne kadar derin kavrarsak, kendimize dair iç görümüzün de o derece derinleşeceği kesindir. Maalesef günümüzde canlılık bilgisini diğer bilgiler gibi sıradan bir akademik alana indirgeyen eğitim anlayışımız, bana büyük acı veriyor. Mesela üniversite yolundaki gençlerimiz eğer psikoloji, siyaset yahut benzeri sosyal alanlarda eğitim alacaklarsa, biyoloji onlar için gerekli bile görülmüyor. Halbuki bu ihmal, yetişmekte olan bir insana yapılabilecek en büyük haksızlıklardan birisidir. Ne insan davranışı ne de insanın sosyal örüntüleri, insanın biyolojik âlemdeki anlamı öğrenilmeden bir anlam ifade edebilir. Dahası “bir yabancı dil öğrenmenin”, iletişim dışında insan zihnini ne kadar geliştirdiğini bilmemize rağmen, canlılık hakkında ortalama üzeri bir derinlik sahibi olmanın düşüncemize getireceği açılımlardan da habersiziz. Çocuklarımızı sadece akademik başarı yahut hedef olarak değil, yaşamı anlamaları için biyolojiyle ilgilenmeye özendirmenin özellikle içinde yaşadığımız çağda büyük bir görev olduğunu düşünüyorum. </p>
			<p class="metin-css">Biyolojiyi anlamak, çeşitliliği, farklılığı, dönüşümü ve çevrimi anlamaktır. Biyolojiyi anlamak, bu dünya üzerindeki varlığımızın anlamını en temel düzeyde kavrama şansı yakalamaktır. Biyolojiyi anlamak, insanın kendisini anlama çabasındaki en önemli giriş kapısıdır.</p>
			<p class="metin-css">Canlılık bilgisi, şu dünyaya, kendinize, işinize, fayda ve zarara, iyi ve kötüye, geçmiş ve geleceğe, kısacası her şeye bakışınızı değiştirebilecek bir bakış açısı sunar. İnsanın kültürel birikiminin çok ötesinde, onun yanılgılarından bağımsız milyarlarca senedir işlemeye devam eden bu tabiatı, bilim gibi nesnel bir araçla inceleme çabalarından çıkacak farkındalıkla inceleme ve anlamaya çalışma lüksü, bu devrin insanoğluna belki de en büyük hediyesidir. Şimdilik elimizde bu amaçla kullanabileceğimiz en iyi araç tabii ki bilimdir fakat bilimle birlikte, bilimin henüz emekleme safhasındaki becerilerini katbekat aşan bu yaşam bilgeliği ile tanışmak, bizi bilimin “veri”lerinden çok daha öteye, anlama dair kıyılara ulaştırabilme potansiyeli taşır. Bu metinde ve yazıp çizdiğim her şeyde yapmaya çalıştığım şey, tabiatın rehberliğinde bana görünen dünyayı dilim döndüğünce anlatmaya gayret etmektir aslında. </p>
			<p class="metin-css">Bu muhteşem yolculuk için belki en önemli engel, bilimin bazen çok karışık hale gelebilen metodolojisi ve genellikle anlaşılmaz hale getirilen dilidir. Teknik uzmanlık alanlarına sıkışmış bilim veriden başka bir şey üretemez. Bu nedenle bilimsel bilginin ve bunun hayata dair sonuçlarının mesleği bilim olmayan insanlarla paylaşılması, anlaşılır bir dille yeniden üretilmesi, günümüz bilim insanının da en önemli sorumluluğudur. Zira elimizdeki veriler, insan zihninde nice düşünce fitillerini ateşleme kudretine sahiptir ve bunlardan doğru bir şekilde haberdar olmaya tüm insanların hakkı vardır. Temel insan hakları arasında zikretmemiz gereken bu hak, tüm insanlara ancak ve en doğru biçimde bilim emekçileri ve bilim insanları tarafından verilebilir. Tabii ki bu da kolay bir iş değildir. 15 yılı aşan kişisel deneyimim, bazen çok basit ve mantık kuralları içerisinde açık bir gerçeği insanlara anlatabilmenin ne kadar zor olduğuna dair sayısız örneği bana öğretti. İnsanların kültür, inanç, alışkanlık ve ön kabullerinden daha zor bir engelle hiç karşılaşmadım. Fakat eğiticinin ve anlatıcının görevi, bunlardan şikâyet ederek köşesine çekilmek değil, bunları aşarak işini doğru yapmasını sağlayacak yolları da keşfetmektir. Gerek yazılı ve görsel basında gerekse yeni internet medyasında üzerimize düşen en temel görevin bu olduğunu düşünüyorum. Tabii ki bunu da her bilim insanından beklemek haksızlıktır ama en azından bu konuda da uzmanlaşan, insanlara bilimi anlatmanın öğretilebilir bir metodunu çıkartmak üzere mesai sarf eden insanlara da acilen ihtiyacımız var. Çünkü bu bilgi, hepimizi kurtaracak olan bilgidir.</p>
			<p class="metin-css">Anlatmaya çalıştığım görevi, tarladaki bitkiyi yenilebilir ekmek haline getiren insanların yaptığı işe benzetebilirim. Tarladaki buğdayı doğrudan yiyerek beslenemeyiz. Bunun için o buğdayı toplayan, sap ve samanı ayıran, işleyen, öğüten, hamur yapan, mayalayan, pişiren ve ürünü bizlere ulaştıran insanlara da ihtiyacımız var. Bilgi de günümüzde böyle ara basamaklara ihtiyaç duyuyor. Bu örneğin, naçizane benim tarafımdan ve benim gibi insanlar tarafından tamamlanmaya çalışılan eksiğin ne olduğunu da metaforik olarak anlatabildiğimi düşünüyorum.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-8.jpg"/></p>
			<p class="sekil-aciklamalari-24px-css"><span class="bold-css">GÖRSEL 8:</span> İnsan nedir? Karar sizin…</p>
			<p class="metin-css">Tabiattan uzak kaldığınızda, mesela birisi size evrimden bahsettiğinde bunu “görüşlerden bir görüş”, yahut “sadece bir teori” olarak dinlememeyi ve anlamamayı seçebilirsiniz. Fakat tabiatla haşır neşir iseniz, evrim denen şeyin reddedilemez ve açık bir yasa olduğunu, teorilerin ise sadece o gerçeği açıklamak için gösterilen insanî ve bilimsel çabalar olduğunu kolayca anlarsınız. Ne fark eder peki? Bir tanesinde kendinizi her şeyden ayrı, gökten düşmüş bir varlık olarak konumlayıp kendinizce bir yaşam kurmaya ve kaçınılmaz olarak da sizi tabiatınızdan kopmaya götüren bir yola girmiş olursunuz. İnsanın binlerce yıllık serencamı bunun örnekleri ile doludur. İkincisinde ise sistemin bir parçası olarak kendinizi yeniden konumlandırmaya başlar ve kültürünüzdeki “doğal ve doğru olmayan” kısımları kolayca ayıklama bilgeliğine ulaşma yolunda emin adımlarla ilerlersiniz. Çevrenizdeki her şeyin sizden bir parça taşıdığını ve sizin her şeyle derinden bağlantıda olduğunuzu anladığınızda, kendinize ve her şeye bakışınız kökten değişmeye başlar. Neticede insan olmanın pervasız ve gaddar bir komutan olmak değil, sisteme hizmeti esas alan bir lider olmak demek olduğunu kavramaya başlarsınız. İşte ilk bakış açısı bizi “egoist” bir noktaya sürüklerken, ikincisi “ekolojik” bir anlayışı yeşertebilmemizi sağlar.</p>
			<p class="metin-css">Evrimi, dönüşümü, o büyük çevrimi ve canlılık âlemindeki yerimizi “bilsek ne olur, bilmesek ne olur” diyebilenlere, “bir resim bin sözcüğe bedeldir” diyerek, şu güzel karikatürü biraz tefekkür etmelerini öneririm:</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-9.jpg"/></p>
			<p class="sekil-aciklamalari-24px-css"><span class="bold-css">GÖRSEL 9</span></p>
			<p class="genel-baslik2-css"><a id="_idTextAnchor013"/>İNSANIN FABRİKA AYARLARI’NIN ÖZETİ</p>
			<p class="metin-css">Binlerce yıldır kendimize inşa etmeye devam ettiğimiz medeniyetimizin alışkanlıkları, kültürümüzün kalıpları, nesilden nesile aktarılan söylencelerimiz ve kişisel deneyimlerimiz, bizi genellikle tabiatımızın çok dışında bir benlik ve insan algısı ile baş başa bırakabiliyor. Üretimi milyonlarca yıl süren biyolojik ve zihinsel özelliklerimizin daha birkaç yüzyıllık, hatta 5 yılda bir değişen insan icadı çevrelere uyum sağlamasını bekliyor ama bunda çoğu zaman hüsrana uğruyoruz. Ayarlarımız kolay kolay değişmiyor, biyolojik sistem bizim teknolojimiz gibi hızlı hareket etmiyor. Eğer biz dönüp de “Ben neyim, nasıl bir şeyim?” sorusunu sıklıkla sormaz ve bilgi ile bu sorunun cevaplarını güncellemezsek genelde elimizde hep bir hüsran kalıyor. Bu kitabın yazılış amacı, kendim gibi modern zamanlarda büyümüş çocuklara, kendi çocuklarına da anlatsınlar diye sıklıkla unuttuğumuz ayarlarımızı hatırlatmaktır.</p>
			<p class="metin-css">Elinizdeki bölümler boyunca size anlatmaya çalışacağım şey, 5 maddeye kadar indirgeyebildiğim ve biyolojik donanımımızın tarihsel macerasına da bakmaya bizi mecbur bırakan temel ayarlarımızdır. İnsanın Fabrika Ayaları tamlamasının baş harflerinin İFA yani “yerine getirme” anlamındaki kelimeyle sesteş olması da bu başlığı seçmemde önemli faktörlerden birisidir elbette. İddiam, bu maddelere ne kadar yakın bir yaşam inşa edebilirsek, hayatımızı o denli sağlıklı, doyum içinde ve insanlığımızın gereğini ifa edebilecek tarzda yaşamamızın kolaylaşacağıdır. Şimdi bu beş maddeyi kısaca açıklayarak, şüphecileri ikna etmek ve bilgi isteyenlere daha detaylı bilgi vermek için sizi her bir ayarın detaylandırıldığı bölümlere davet edeceğim.</p>
			<p class="metin-roboto-iceriden-css">İFA-1: Hareket</p>
			<p class="metin-iceriden-css">İnsan atalarının dünya yüzeyine yayılma süreçlerinde en büyük avantajlarından birinin bedensel hareket becerileri ve bu hareketlere uygun olarak uyumlanmış bedenleri olduğunu biliyoruz. Görece tüysüz, bolca ter bezi içeren, güçlü ve oksijen kullanma verimliliği yüksek kas dokusu ile donatılmış, geniş hareket açısına sahip eklemlerle desteklenmiş, sağlam bir iskelet sistemi ile donatılmış bedenimiz, atalarımız arasından “hareketli olanların” avantaj sağladığı, hareketsiz ve hareket açısından zayıf olanların ise elendiği bir geçmişe işaret ediyor. Gerçekten de ilgili bölümde göreceğimiz gibi bu uzun seçilim süreçleri sonucunda bir hayli atletik potansiyeli yüksek bedenlerle dünyaya geliyoruz ve bu özelliği kullanmadığımız zaman da başımıza ciddi dertler açılabiliyor.</p>
			<p class="metin-roboto-iceriden-UST-boslk-css">İFA-2: Az, Çeşitli ve Aralıklı Yemek</p>
			<p class="metin-iceriden-css">Uzak atalarımızın doğada nasıl beslendiklerini bugün şehirlerde yaşamaya alışmış bir insanın tahayyül etmesi neredeyse imkansızdır. Aşırı enerji tüketen ve diğer canlılara göre çok büyük olan beyninin enerji ihtiyaçlarını karşılaması gereken insanoğlu, yüz binlerce yıldır en önemli yeniliklerini beslenme alanında yapmak, tarımı icat etmek ve endüstriyel gıdayı keşfetmek zorunda kalmıştır. Fakat hepi topu on bin yıldan biraz daha fazla zamandır kendi gıdasını üretebilen insanoğlu ve ataları, milyonlarca yıllık geçmişte tabiatın sunduklarına bağımlıydı. Dolayısıyla kaçınılmaz olarak tüm beden ve metabolizma özellikleri, besinin az, belirsiz ve zahmetli olduğu bir dönemin gereklerine göre şekillendi. Gelişkin bir yağ depolama sistemi, hızlı metabolizma ve tabiatta pek az bulunan şeker gibi önemli gıdalara karşı hissettiği şiddetli iştah, o dönemlerde hayatta kalabilen insanların olmazsa olmaz özelliğiydi. Ama günümüzde içinde yaşadığımız besin ve kaynak bolluğu, bu temel ayarlarımızı ciddi olarak tehdit ediyor ve bununla başa çıkmakta zorlanıyoruz. Frenlememiz gereken belki de en önemli ayarlardan birisi işte bu nedenle beslenme ayarlarımız.</p>
			<p class="metin-roboto-iceriden-UST-boslk-css">İFA-3: Olumlu ve Zengin Sosyal İlişkiler</p>
			<p class="metin-iceriden-css">Biyolojik âlemdeki en zayıf ve en uyumsuz canlı olarak, tek başına hayatta kalmamız imkânsız. Ayrıca çok erken ve gelişimini tamamlamadan doğmak zorunda olan bebeklerimizin hayatta kalması da yine çok önemli bir biyolojik sorun. Bunun gibi dezavantajlar, büyük beynimiz ve insanî diğer özelliklerimiz için ödememiz gereken yüksek bedeller olarak karşımıza çıkıyor. Fakat bu bedelleri ödeyip bu olumsuzluklarla baş edebilmemiz için gereken sayısız sosyal adaptasyonumuz da var. Bunlara genel olarak bakınca, yalnız kalmanın, sevgisizlik çekmenin ve bir başına olmanın neden bizim türümüz için iyi bir seçenek olmadığını daha iyi anlıyoruz. Milyonlarca yıldır ancak birlikte var olabilen bir türün torunları, bugün aşırı gelişmiş iletişim imkanlarına rağmen, kalabalık yerleşim öbeklerinde iletişim ve paylaşım sorunlarını had safhada yaşıyorlar. Tahminlerin çok ötesinde zararını gördüğümüz bu eksikliğin giderilmesi için orijinal sosyal ayarlarımızı detaylı olarak gözden geçireceğiz. </p>
			<p class="metin-roboto-iceriden-UST-boslk-css">İFA-4: Düşük Stresli Bir Yaşam</p>
			<p class="metin-iceriden-css">Stres yanıtı, tabiattaki canlıların en temel hayatta tutucu güçlerinden birisidir. Tüm organizmalar stres yaratan durumlara karşı çok çeşitli yanıtlar üreterek, canlılığı tehlikeye düşürebilecek durumlarda bile yaşamı devam ettirmenin bir yolunu bulur. Beslenme, üreme, güvenlik ve gelişme gibi temel yaşamsal süreçler, adeta en temelden stres yanıtları ile bağlantılıdır. İnsan ise diğer canlılardan farklı olarak hem psikolojik stres üretebilen tek canlıdır hem de kendi yarattığı medeniyet ve yaşam tarzı içinde doğasında bulunmayan birçok stres faktörünü de bilip bilmeden yaşamına dahil etmekten vazgeçemez. Stresle ilgili ayarlarımızın mantığını anladıkça, modern şehir toplumlarında stres ve strese bağlı hastalıkların neden dünyadaki en önde gelen ölüm sebepleri arasında başı çektiğini çok daha iyi anlayacağız. Anlamakla da kalmayıp bununla ilgili olarak nasıl önlemler alabileceğimizi, bu yapay ve ağır stres koşullarının üzerimizdeki etkilerini nasıl en aza indirebileceğimizi de tartışacağız. </p>
			<p class="metin-roboto-iceriden-UST-boslk-css">İFA-5: Sınırları Aşmak</p>
			<p class="metin-iceriden-css">İnsan denen organizmanın şimdiye kadar dünya üzerindeki temel etkisine ve çıktısına bakarsak sanırım bu organizmanın “yapılmayanı yapmak” için tasarlanmış bir garip varlık olduğuna kanaat getirmemiz zor değildir. İnsanın serencamı diğer hiçbir canlıya benzemez. Hele ki günümüzde yarattığımız şu baş döndürücü medeniyetin marifetlerine bakınca, insanın sadece biyolojik bir varlık olarak değerlendirilemeyeceği çok açık bir hale gelir. Bu sıra dışı “ayarımız” için seçtiğim “sınırları aşmak” başlığı altında, insanı salt biyolojik donanımının ötesine taşıyan zihinsel özellikleri açısından inceleyeceğiz. Sıradan hayatlarımızın bizi neden sıkıntılara sürüklediğine, insanın yaratıcılık ve yenilik bağımlılığının nedenlerine ineceğiz. Neticede insanın yani her birimizin, bu dünyaya “kendini içinde bulduğu sınırları aşma” dürtüsüyle gönderildiğini fark edecek ve bunun hem türümüz hem de bireysel olarak kendimiz için ne kadar önemli bir mesele olduğunu başka bir açıdan kavrayacağız. Günümüzde pozitif psikoloji alanının da en önemli konularından birisi olan “sınırları aşmak” bazılarına göre insan mutluluğunun tek kaynağıdır. Belki iddialı bir ifade, ama şu kısacık hayatta böyle iddialı bir ifadeye en azından bir yakından bakmadan geçmemek lazım.</p>
			<p class="metin-css">Bu beş madde elinizdeki metnin temelini oluşturuyor. Fakat bir de benim “sıfırıncı kural” dediğim bir kural daha var. O da tüm ayarları, tüm yaşamı kapsayan “kaos” kuralı.</p>
			<hr class="HorizontalRule-1"/>
			<div class="_idFootnotes">
				<div class="_idFootnote" id="footnote-001">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-7.xhtml#footnote-001-backlink">1</a>   Burada bir durup şu çevirinin çelişkisine odaklanalım: “İnsansı maymunlar” dediğimiz hominidler “insanı da içeren” bir grup olunca, bu ifade baştan sona oksimoron kokan çelişkili bir ifadeye dönüşüyor. Yani insan, bu çeviriye göre, insansı maymunlara dâhil bir canlı oluyor! Hâlbuki “hominid” hem insan hem de bu “ape” yani insansı maymunları kapsayan bir başka kategoridir. Düşünür, “dilinizin sınırları dünyanızın/zihninizin sınırlarıdır” derken galiba haklıymış!</p>
				</div>
				<div class="_idFootnote" id="footnote-000">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-7.xhtml#footnote-000-backlink">2</a>   Her ne kadar Endonezya gibi bazı yerlerde mesela orangutanların insanlar tarafından seks kölesi yapılması veya birçok hayvanın cinsel köle olarak kullanılması söz konusu olabiliyorsa da bunlar biyolojik temelli olaylar değildir. Bu olaylar ne yazık ki insanın hiçbir biyolojik canlıda görmediğimiz o gözü doymaz sapkınlığının tezahürleridir.</p>
				</div>
			</div>
		</div>
</body>
</html>