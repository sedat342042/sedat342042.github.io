<html xmlns="http://www.w3.org/1999/xhtml">
<head>
		<title>insanin-fabrika-ayarlari-1-beden-10</title>
		<link href="../Styles/idGeneratedStyles.css" rel="stylesheet" type="text/css"/>
<meta content="urn:uuid:937f1382-d20f-4704-978a-28e1722e4daf" name="Adept.expected.resource"/>
	</head>
	<body id="insanin-fabrika-ayarlari-1-beden-10" xml:lang="tr-TR">
		<div class="_idGenObjectStyleOverride-1">
			<h2 class="bolm-baslik2-css" id="_idParaDest-9" title="Hareketsizlik Bizi Neden Hasta Eder?"><a id="_idTextAnchor016"/></h2>
			<p class="genel-baslik1-css">HAREKETSİZLİK BİZİ NEDEN HASTA EDER?</p>
			<p class="baslangic-cmle1-css">“Hareket etmek için görür;</p>
			<p class="baslangic-cmle1-css">Görmek için hareket ederiz...” </p>
			<p class="baslangic-cmle2-css">William Gibson</p>
			<p class="genel-baslik2-css"><a id="_idTextAnchor017"/>BEYİN “NEDEN” VAR?</p>
			<p class="metin-css">İnsan dahil tüm biyolojik organizmalar ortak ve temel bir plan üzerine inşa edilmiştir. Hücrelerimizin yapısı, DNA’larımızın dizilimi, biyokimyasal tepkime kalıplarımız ve hücrelerimizin içerisindeki iyonlar; ister insan ister zürafa isterse bahçemizdeki çimen yahut eğrelti otu olsun, temelde hepsinde aynıdır. Fakat canlıların yaşadıkları ortama göre çeşitli bedensel farklılıklar gösterdikleri de elbette malumunuzdur. Bu farklılıkların kaynağı, canlıların yaşadıkları ortamlar ile milyonlarca yıldır süren bir alışveriş içinde olmalarıdır. Tüm canlıların ortak özellikleri arasında çevreden gelen uyarıları veya değişiklikleri algılayarak bunlara tepki verebilmek gibi bir özellik olduğundan, ister tek hücreli bir bakteri, isterse çok hücreli bir hayvan yahut bitki olsun, tüm canlılarda bir veri iletim sistemi yahut sinir sistemine benzer bir haberleşme ağı bulunmak zorundadır. Fakat biraz düşününce, her canlıda beyin bulunmadığını hemen fark ederiz.</p>
			<p class="metin-css">Hangi canlıların beyni vardır sorusunu sorunca karşımıza ilginç bir ayrım çıkar: Yer değiştirebilen yani hareket edebilen ve çok hücreli olan bütün organizmaların bir “kafası” ve o kafanın içinde de beyin yahut beyne benzeyen bir organ bulunur. Tüm canlılar çeşitli şekillerde hareket ederler fakat “yer değiştirebilme” mesela bitkilerin yapabildiği bir şey değil. Çoğu bitki -özellikle karasal bitkiler- bir yerde sabit durur ve sadece beden biçimlerini değiştirecek şekilde hareket eder. Ama -biz dahil- tüm hayvanlar, bir yerden bir yere hareket edebilir, yer değiştirebilir özelliktedir. İşte bu yetenek, karmaşık bir veri işleme sisteminin varlığını yani beynin varlığını mecbur kılar. </p>
			<p class="genel-baslik2-css"><a id="_idTextAnchor018"/>BEYİN VARSA HAREKET VAR</p>
			<p class="metin-css">Organizmanın yer değiştirmesi söz konusu olduğu zaman, o canlıda ilave bir ihtiyacın ortaya çıktığını görürüz: Canlının etrafının farkında olması, besine doğru gitmesi, tehlikeden kaçması, acıdan sakınması ve uzaklaşması gibi, alıcılar aracılığıyla edinilen bilgilere göre “yön değiştirebilmesi” gerekir. Bunun için de duyu organlarına ve o duyu organlarının verilerini değerlendirecek bir merkezî işlem birimine ihtiyaç vardır. İşte bu merkezî işlem birimine de biz “beyin” diyoruz. Bu açıdan baktığımız zaman, çok hücreli bir canlıda yer değiştirme şeklinde bir hareket varsa, bir beyin; bir beyin varsa da bir şekilde hareket olmak zorundadır. </p>
			<p class="metin-css">Beynin en gelişmiş versiyonu, bildiğimiz kadarıyla insanda bulunur. Yaptığımız tüm işlevler, beynin ürettiği tüm tepkiler, aslında harekete dayalı yanıtlardır. Elbette ki en gelişmiş versiyona sahip canlılar olarak, hareket repertuarı açısından en zengin tür olmamız da şaşırtıcı olmamalı. Mesela bu satırları yazan ben ve okuyan sizler, hiç de azımsanmayacak derecede karmaşık hareketleri birbiri ardına düşünmeden sergileyebiliyoruz...</p>
			<p class="genel-baslik2-css"><a id="_idTextAnchor019"/>HAREKET ÖMRÜ UZATIYOR</p>
			<p class="metin-css">Milyonlarca yıl boyunca tabiatın bağrında şekillenip bugünkü haline kavuşan bir bedenimiz var. Tüm ayarlarımız da tabiattaki ihtiyaçlarımıza göre şekillenmiş. Fakat günümüzün insanı, orijinal tabiatıyla pek de ilgisi kalmayan garip bir çevrede yaşıyor. Bu bağlamda modern insanın en önemli sorunlarından bir tanesi de “sedanter” yahut hareketsiz yaşam dediğimiz sorundur. </p>
			<p class="metin-css">İnsanlar özellikle gelişen teknoloji, ulaşım araçlarının çeşitliliği gibi kolaylaştırıcı unsurlar sayesinde artık eskiye nazaran çok daha az hareket ediyor. Gelişen dijital teknoloji nedeniyle ellerimizi, kollarımızı, ayaklarımızı yani bedenlerimizi artık çok daha az kullanıyoruz. Bu gelişmeler sonucunda ağırlıklı olarak “bilişsel insanlara” dönüşmeye başladık, özellikle de şehirde yaşayan insanlar olarak... Bu da ciddi sağlık sorunlarını beraberinde getiriyor. Peki bunu kendimize neden yapıyoruz? </p>
			<p class="metin-css">En başta şunu söylemek gerekir ki farelerde, tavşanlarda yani çalıştığımız birçok hayvanda gördüğümüz üzere; fiziksel egzersiz yapan canlıların ömürleri, yapmayanların ömürlerinden daha uzun oluyor. Buradan da hareket etmeninin ya da etmemenin ömre olan büyük etkisini açık olarak biliyoruz. Fiziksel olarak hareket etmek, bu canlıların hayatta kalma olasılığını ve hastalıklara karşı savaşma kabiliyetini artırıyor. Aynı zamanda hareketsizlik de canlıların kanser gibi hastalıklara yakalanma riskini bir şekilde arttırıyor. Dolayısıyla hareket etmek, canlı bedenlerinde -özellikle de memeli bedenlerinde- çok faydalı, hatta faydalı olmanın ötesinde, yaşamsal bir bileşen olarak öne çıkıyor.<span class="dipnot-no-css _idGenCharOverride-2"><span id="footnote-016-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-016">3</a></span></span></p>
			<p class="genel-baslik2-css"><a id="_idTextAnchor020"/>ATALARIMIZ NEDEN OTURDUKLARI YERDE OTURMADILAR?</p>
			<p class="metin-css">İnsanın hareketle ilişkisine baktığımız zaman, yaklaşık 160 bin sene önce Doğu Afrika’dan çıkan insan türünün birkaç bin yıl içinde on binlerce kilometre yol kat ederek dünyanın dört bir yanına nasıl da yayıldığını görüyoruz. Genel durum itibariyle ortaya çıkan manzara pek de normal bir şeye benzemiyor. Yani bu insanlar neden bu kadar hareketliydi? Neden oturdukları yerde oturmayıp da her yöne doğru çılgınlar gibi seyahat ettiler? </p>
			<p class="metin-css">Bu konuda elbette muhtelif sebepler sayılabilir. Temel sebep ise biraz düşününce hepimiz için aşikârdır: İnsan, aynen bugün olduğu gibi yaşamsal kaynakları çok hızlı tüketen bir canlıydı. Hızla ürüyor, çok yiyor, ortamını hızla değiştirmek zorunda kalıyordu. Çünkü insanlığın ilk dönemlerinde tarım, gıda üretimi, market, bakkal gibi imkânlar mevcut olmadığından hazır yiyecek bulmak gibi bir şey elbette söz konusu değildi. Bu temel nedenlere bağlı olarak insanlar çevrelerindeki kaynakları hızla tüketince hemen yeni kaynaklar bulmak üzere başka yerlere hareket etmek zorundaydılar. Aynı zamanda zayıf ve çıplak bedene sahip bir canlı olarak düşmanlarının saldırısına çok açık oldukları ve henüz korunaklı barınaklar yapamadıkları için sürekli yerleşik bir yerde bulunmak da onlar için avantajlı değildi. Dolayısıyla devamlı yer değiştirerek hayatta kalma olasılıklarını arttırmaya çalışmaları en mantıklı ve doğal strateji olmalıydı. </p>
			<p class="metin-css">Tüm canlılarda açıkça gördüğümüz gibi, atalarımız arasında da farklı tiplerde ve varyasyonda beden yapısına sahip olanlar vardı. Yani aslında bugün her insan nasıl farklı ve benzersizse, o zaman da öyleydi. Şöyle düşünelim: Sportmen, hareketli, atletik, hareket ettiği zaman kendini iyi hisseden tipler kadar; çok hareketliliğe uygun olmayan, belki bel kemikleri yeterince gelişmemiş, bacakları vücut ağırlığını iyi taşıyamayan tipler de bulunuyordu. Bazı belli versiyonların yanında, bunlar ve çok daha başka özellikler bakımından farklılık gösteren, değişik tiplerdeki bireyler adedince sayısız model çeşidi de mevcuttu. Bakarsak bugün de zaten benzer bir çeşitliliğin olduğunu görebiliriz. Peki, sizce bu çeşitler arasında tarih öncesi dönemlerdeki hangi versiyonlar daha şanslıdır ve hangilerinin hayatta kalma - üreme imkanları daha fazladır? Şüphesiz, daha çok hareket edebilenler ve hareketi bedenleri için avantaja dönüştürenler daha fazla kaynak bularak daha uzun yaşama şansına sahip oldular ve elbette onların oransal olarak daha fazla çocukları ve torunları oldu. Bu durum canlılığın yeni nesillerle devam ettirilmesi açısından “seçilim süreci” olarak adlandırdığımız aşamada bir “seçilim baskısı” yarattı. Diğerleri yani bu derecede hareketli olmayanlar ise bu seçilim sürecinde ve böyle bir “seçilim baskısı” altında yeterince başarılı olamayıp ortadan kalktılar. Her ne kadar sosyal ve yardımlaşan bir canlı türü olsak da harekete uyumlu olmayan ve o çetin tabiat şartlarına uyum sağlayamayanlar, bu sebeple yeni nesiller içerisinde elenerek gittikçe azaldılar.</p>
			<p class="metin-css">Dolayısıyla bizler bugün hareketi bedenleri için faydaya dönüştürebilmiş ataların torunlarıyız. Bedenlerimize baktığımız zaman da bunu açıkça görebiliyoruz. </p>
			<p class="genel-baslik2-css"><a id="_idTextAnchor021"/>ZİHİN VE BEDEN İÇİN HAREKET</p>
			<p class="metin-css">Günümüzde özellikle şehirli insanlar için “hareketsizlik” (sedanter yaşam) sayısız hastalığın temelini oluşturuyor. Mesela günümüzde -daha sonra bahsedeceğimiz beslenme bozuklukları meselesiyle de birleşince- aşırı kilo (obezite) bugün şehirli insanın en önemli problemlerinin başında geliyor. </p>
			<p class="metin-css">Kan şekerimizi düzenleyen ve pankreas tarafından salgılanan insülin hormonunun etkisinin azaldığı şeker hastalığı (diyabet) tipi, özellikle aşırı kilo ve yanlış beslenmeyle yakından ilişkili. Bu duruma “insülin direnci” adı da veriliyor. Hareketsizlik, böyle metabolik sorunların yanında, depresyon, melankoli, yenilikçi düşüncelerin azalması, sıkıntı ve bunalımlar gibi birçok zihinsel ve beyin temelli probleme de zemin hazırlıyor. Fakat basit de olsa sürekli yapılan bir egzersize başlandığında (mesela günlük rutin yürüyüşler yapmaya başladığımızda) vücudumuz bu tip risklerle çok iyi başa çıkabilmeye başlıyor. Birkaç haftalık rahat bir egzersiz rutiniyle, var olan insülin direncinin dahi normale dönmeye başladığını, klinik olmayan hafif depresyonun hızla düzeldiğini, yaratıcı düşüncelerin arttığını ve zihinsel enerjinin hızla yükseldiğini açıkça biliyoruz. Hareket etmenin hayatımızdaki etkisini gösteren bu kadar çok delilimiz varken, bu mucizevî ve basit eklemeyi bir türlü hayatımıza yerleştiremiyor olmamız, fabrika ayarlarımızın çok dışında gelişen yaşam alışkanlıklarımızın bizi nasıl bir duruma soktuğunu açıkça gösteriyor.</p>
			<p class="metin-css">Özetle, süreğen (kronik) birçok hastalık, hafif ve orta düzeydeki depresyon, şeker hastalığı, yüksek kan basıncı, panik atak, kalp ritim bozuklukları gibi tıbben henüz nedenini ve çaresini tam olarak bulamadığımız birçok mesele, aslında günlük rutin egzersizlerle hızla düzelme yoluna girebiliyor. Egzersizin bu tip hafif patolojik durumlarda, var olan bütün ilaçlardan, bütün antidepresanlardan çok daha etkili olduğunu görüyoruz. Mesela klinik depresyon dediğimiz ağır seyreden depresyon gibi durumlarda elbette ki tedavileri takip etmek ve ilaç kullanmak gerekiyor. Fakat bunun dışında, bizi kronik sorunlara götürecek birçok yolu engelleyen en sihirli reçetelerden birisi, bedeni hareket ettirmek. </p>
			<p class="genel-baslik2-css"><a id="_idTextAnchor022"/>İNSANLIK MACERAMIZDA HAREKETİN ROLÜ</p>
			<p class="metin-css">İnsanlığın dünyaya yayılma macerası, hayret uyandırıcı bir manzara çıkarır karşımıza. Henüz nedenlerini ve detaylarını çok iyi aydınlatamamış olsak da şöyle bir gerçek var: İnsanlık, Doğu Afrika’daki ilk ortaya çıkışından sonra, yaklaşık 160 bin yıllık bir geçmişle, önce Arap Yarımadası, oradan Anadolu ve Asya, daha sonra Kuzey Avrupa’ya dağılan son derece zorlu ve dallı-budaklı bir göç süreci geçirmiştir. O dönemlerde, Erectus, Neanderthal, Fluorensis ve Sapiens gibi insan türlerinin bir arada bulunduğu ve aralarında karşılaşma ve “çiftleşme” imkanlarının doğmuş olabileceği de tespit edilmiş durumda. Mesela daha önce aynı yerlerde bulunan ve Homo erectus’un atalık ettiği farklı bir insan türü olan Neanderthal insanı ile Sapiens arasında da bir karşılaşma ve bir miktar karışma yaşanmış zira Homo sapiens ve Neanderthal insanlarının birbirleri ile çiftleşip yavrular ürettiği bugün neredeyse kesin olarak bildiğimiz bir vakıa. Genetik kanıtlar, özellikle Avrasya insanlarının azımsanmayacak oranda Neanderthal genleri taşıdıklarını gösteriyor. Bu genlerin Afrika kökenli insanlarda bulunmaması ise söz konusu buluşmaların Afrika dışında, göçler neticesinde olduğunu gösteriyor. Yani insanlık, yine aynı dönemlerde Asya kıtasını da aşarak Amerika kıtasına kadar ulaşmayı başarmış. Bu maceralı yolculuğun tarihleri kesin olmasa da Asya ve Amerika arasındaki boğazdan geçen ilk Amerikan yerlilerinin yaklaşık 100 bin yıl önce buraya vardığını düşünüyoruz. </p>
			<p class="metin-css">Yaşanan dağılıma baktığımız ve mesafeleri göz önüne aldığımız takdirde gördüğümüz tablo aslında inanılmaz! Çünkü henüz evcil hayvanların dahi mevcut olmadığı, herhangi bir taşıma aracı yahut vasıtanın bulunmadığı dönemlerde, çıplak ayaklar ve son derece iptidai teknolojik araçlarla bu kadar mesafenin nasıl kat edildiğine hayret etmek işten bile değil. Genel manzaraya bakınca görünen gerçek açık: İnsanoğlu, neredeyse varlığının ilk çağlarından beri “deliler gibi” hareket ediyor, geziyor ve dünyaya dağılıyor. Bu çetin göçler sürecinde elbette ki harekete uyarlanmış bedenler, çok daha uzak mesafelerde çok daha yeni ve yaşamaya uygun şartlar bulmaya muvaffak olarak türün devamını sağlayabiliyor...</p>
			<p class="metin-css">Henüz tarımı ve yerleşik hayatı keşfetmemiş olan antik insanın tamamen harekete dayalı bu yaşamı, günümüzdeki insan bedeninin genel yapısına baktığımızda da kendini gösteriyor. Öncelikle dik yürümeye ayarlanmış bedenimiz, uzun mesafeli harekette bulunmak ve etrafı rahat kolaçan edebilmek için bulunmaz bir nimettir. Zaten insanın yürüyüş mekaniğine bakıldığında, tempolu bir yürüyüş sırasında asgarî enerji tüketimi ile azamî mesafeyi alabilecek şekilde ayarlanmış bir hareket sistemine sahip olduğu görülür. Bacak kemiklerinin kalçaya eklemlenme biçimi, üst bacak kemiklerinin aşağıya doğru daha dar bir açıda inmesi<span class="dipnot-no-css _idGenCharOverride-2"><span id="footnote-015-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-015">4</a></span></span>, ayaklara doğru alt bacak kemikleriyle kaslarının yerleşimi, ayakların kavisli ve süspansiyonlu bir kubbe tavan şeklindeki tasarımı ve ayak parmaklarının beden ağırlığını dengeleyecek şekildeki yerleşimi gibi yapısal (anatomik) unsurlar, bu sürekli yürüyen ve arada (özellikle sebat avı denen uzun süreli kovalamacalara dayalı avlarda) koşmak durumunda kalan bir primat için benzersiz avantajlardır. </p>
			<p class="metin-css">Bu anatomik uyarlanmalar, harekete dayalı yaşam tarzının kaçınılmaz sonuçlarıdır. Ayrıca dik duran bir beden, güneş ışığına en az maruz kalınacak şekilde avantajlı bir yapı oluşturur. Dört ayaklı bir hayvanın, mesela bir babun yahut zürafanın bedenine düşen güneş ışığı miktarı, dik duran bir insana isabet eden miktara göre çok fazladır. Bu durum, sürekli hareket etmeye bağlı olarak yükselen beden sıcaklığını kontrol edebilmek ve aşırı ısınmayı engellemek için belirgin bir avantaj sağlar. Ayrıca neredeyse tüm bedenimize dağılmış olan ter bezlerimiz de salgıladıkları ter sıvısının derimizden buharlaşmasıyla ısıyı emen etkin bir soğuma sağlar. Oldukça tüysüz ve ter bezleri ile kaplı böyle bir bedene sahip tek primat türü olarak insanlar, bedenlerinde açığa çıkan aşırı sıcaklığı tahliye edebilmek için oldukça etkili araçlara da sahip bir tür olarak görünüyorlar.</p>
			<p class="metin-css">Tekrar dere tepe gezme meselesine gelirsek, elbette bu büyük göç dalgası sırasında insanlar birbirinden çok farklı doğa koşulları ve iklim özelliklerindeki birçok bölgeye yayıldı. Bunun bir sonucu da nesiller boyunca yerleşilen bölgelere bağlı olarak gelişen daha küçük çaplı uyarlanmalardı. Mesela bugün tüm insanların, (aslında pek de doğru bir kullanım olmasa da) “ırk” dediğimiz tüm türevleri de dahil olmak üzere, farklı beden tiplerindeki çeşitlenmelerden oluştuğunu biliyoruz. Özellikle son 500 bin yıldır sürmekte olan buzul çağının nispeten daha soğuk dönemlerinde kuzey enlemlere, örneğin Avrupa ve bugünkü İskandinav coğrafyasına dağılan insanların deri renklerindeki açılmanın yanında, daha kuzey enlemlerdeki Eskimoların bedenlerinin ve kol-bacaklarının kısalması bu tip uyarlanmalara örnekler olarak görülebilir. Sıcak iklimlerde uzun boy, uzun kol ve bacaklar avantajlı iken, soğuk yerlerde bu özellikler dezavantaja dönüşebilir. Dolayısıyla yüz binlerce yıl içinde hikâyesini tam olarak bilemediğimiz sayısız farklı çevre ve sayısız farklı insan versiyonu arasında karmaşık etkileşimler olmuştur. Bugün birbirinden oldukça farklı gözüken ama aslında biyolojik anlamda bir “ırk” olarak dahi ayrıca sınıflandıramayacağımız kadar benzer olan değişik görünüş ve özelliklerdeki insanlar böylece oluşmuştur. Bütün bu çeşitlilik içinde değişmeden korunan ve tüm insanlar için geçerli olan en önemli ortak nokta ise burada ve ilerideki sayfalarda bahsettiğimiz “fabrika ayarları”dır.</p>
			<p class="genel-baslik2-css"><a id="_idTextAnchor023"/>ÇOCUKLAR VE HAREKET</p>
			<p class="metin-css">Beden yapımızın harekete ayarlı oluşunun en önemli göstergelerinden biri çocukluk çağında açığa çıkar. Hepimizin bildiği ve gördüğü gibi insan çocukları genellikle çok hareketlidir. Devamlı bir oyun-hareket ve yer değiştirme güdüsünün etkisi altında oldukları malum... İnsanın oluşumunda, hamilelik döneminin ardından diğer tüm primatlara göre çok uzun olan olgunlaşma dönemleri, karmaşık beyin yapısının doğumdan sonra edinilecek deneyimlerle zenginleştirilebilmesi için gereklidir. Bu deneyimlerin en önemlisi ise şüphesiz beden hareketleridir. Beden hareketleri, dünyayla iletişime geçmenin, onu deneyimlemenin en dolaysız yoludur. Çocuklar da bu fırsatı bolca kullanacak şekilde yapılandırılmış olarak doğarlar. </p>
			<p class="metin-css">Günümüzde bu hareketliliğe dair artık farklı sınıflandırmalar yapılıyor. Çocuk gelişimi ve eğitimi süreçlerinde gittikçe daha fazla karşımıza çıkan “hiperaktivite” dediğimiz bir “sorun” eklendi lugatımıza. Yerinde durmakta, uzun süre bir işe odaklanmakta sorun yaşayan çocukların ve dolayısıyla yetişkinlerin sayısı artıyor gibi görünüyor. Fakat hareket “ayarlarımıza” bakınca, sorunun aslında bu insanlarda olmadığını görüyoruz. Sorun, insanların şu anda kendi tercihleri ile inşa ettikleri yaşam biçimi ile insanî ayarlarımız arasındaki temel bazı uyumsuzluklardan kaynaklanıyor. Eğer biz az evvel bahsettiğimiz kadar hareket etmek zorunda olan ataların torunlarıysak, günümüz insanının, özellikle de çocukların son derece hareketli olmasını yadırgamamak gerekiyor... </p>
			<p class="genel-baslik2-css"><a id="_idTextAnchor024"/>HAREKETE MUHTACIZ</p>
			<p class="metin-css">Eğitim sistemimiz öğrencilerin bütün gün bir yerde oturmasını ve büyük oranda hareketsiz kalarak bir şeyleri “bilişsel” açıdan öğrenmelerini gerektirdiği için olsa gerek, hiperaktivite ve dikkat bozukluğu gibi şikayetlerimizin ciddiyeti artıyor. Elbette klinik anlamda “aşırı hareketlilik” gibi bazı rahatsızlıklar gerçekten de var; bunlar sinir sistemindeki hareket ve dürtü kontrol sistemlerinin doğru çalışmamasından kaynaklanıyor. Ama bu klinik tabloların dışında, bugün 40 dakika boyunca bir sınıfta oturup sürekli derslere konsantre olabilsin diye çocuklarımızı ilaçla “uyuşturmayı” tercih ettiğimiz bazı garip uygulamalara da maalesef rastlayabiliyoruz. Başarıyı eğitim -daha doğrusu yüksek puan alma- başarısına endekslemek gibi anlamsız bir ön kabul neredeyse herkesi sarmış durumda. Öğrencinin etrafında, sınavlardan alınacak notları her şeyin üzerinde görüp geri kalan tüm insanî ihtiyaçları göz ardı edecek kadar gözünü karartmış bir “çevre” kültürüyle karşı karşıyayız. </p>
			<p class="metin-css">Sadece buraya kadar özetlemeye çalıştığım pencereden, insanın biyolojik ayarlarına kabaca bir bakacak olursak; aslında kırk dakika boyunca kapalı bir ortamda, sabit bir yerde oturabilen ve bundan rahatsızlık duymayan bir insan çocuğunun “sorunlu” olabileceğinden şüphelenmemiz gerekirdi. Zira biyolojik olarak açıkça biliyoruz ki hareketsizlik, özellikle de çocuklar için, “fabrika ayarlarımızla” hiç de uyumlu bir durum değildir. Bu basit örnek, kendimizden bazen ne kadar uzaklaşabildiğimizi, doğamıza ne denli yabancılaşabildiğimizi bize çok açık olarak gösteriyor aslında.</p>
			<p class="metin-css">Diğer taraftan elbette her insan, her çocuk aynı oranda harekete müptela değildir. Her açıdan olduğu gibi hareket açısından da doğuştan getirdiğimiz yahut yaşarken edindiğimiz farklılıklarımız var. <em class="italic-css _idGenCharOverride-1">Terkip</em> başlıklı en son bölümde anlatacağımız gibi az ya da çok olsun, hareket etmek temel ayarlarımızdan bir tanesidir. Bu temel ayarda görülebilecek bireysel farklılıklar da türün zenginliğiyle ilgili bir konudur; gereklidir. Fakat eğer siz bu çeşitliliğin kökenlerini anlamıyorsanız, yapacağınız yaşam tarzı seçimleri sizi doğanızdan çok uzak noktalara sürükleyebilir. İnsanlığın bugün temel olarak yaşadığı sorunların kaynağı da bu hususun ihmal edilmesiyle ilgilidir. </p>
			<p class="genel-baslik2-css"><a id="_idTextAnchor025"/>ŞEHİR YAŞAMI BİZE NE YAPIYOR?</p>
			<p class="metin-css">Tarımın keşfedilmesinden önce insanlar bildiğimiz kadarıyla avcı-toplayıcı olarak yaşıyorlardı ve bu avcı-toplayıcı süreçte bizim gibi uzun mesailerle çalışmasalar bile, gün içerisinde çok yoğun harekette bulunmaları gereken zamanlar vardı. Muhtemelen boş zamanları da çok fazlaydı ama yine de bu dönem fiziksel hareketin ağırlıkta olduğu bir yaşam döngüsüne sahipti. </p>
			<p class="metin-css">Tarımın gelişmesi, yerleşik hayata geçiş ve şehirleşmenin yaşandığı yeni dönemlerdeyse fabrika ayarlarımızdan uzaklaştığımız bir sürecin başladığını görüyoruz. İnsanlık olarak esas doğamızdan nispeten koptuğumuz, daha farklı bir düzen kurmaya yöneldik. Yüzyıllar içerisinde sürekli geliştirdiğimiz bu yapay ortamlar içerisine de kendimizi bir şekilde hapsetmiş olduk. Gerçi o dönemlerde yaşayan kim olsa muhtemelen aynı seçimleri yapardı: Tabiatın sunduğu besinlerle yetinirken bir anda istediğiniz kadar yiyecek yetiştirme yöntemini keşfettiğinizi düşünün. Elbette tarım, zor doyan bir canlı olan insanoğlu için bulunmaz nimetti (veya öyle gözükmüş olmalı). Ayrıca, buna ek olarak bir de kendi bedensel gücünün üzerine çıkabileceği, gücünün yetmediği şeyleri artık yapabileceği imkânlara sahip olacaktı. Tekerlek, kaldıraç, saban gibi basit aletler icat edildiğinde, insanların böyle güzel icatları kullanmaması için bir neden yoktu. Görünürde bunların faydaları ortadaydı ve şu an yaşanan üst düzey teknolojik gelişmelere gösterdiğimiz çılgın ilgide olduğu gibi, muhtemelen o zaman da bu tip yeniliklerin büyüsüne kapılıp bu teknolojilerin bizden neler götürebileceğini düşünememişti atalarımız. Oysa görünen yüksek faydaların yanında dikkat edilmesi gereken belli sınırlarımız hep vardı ve olmaya da devam edecek. Özellikle araba, uçak gibi modern ulaşım araçlarının icat edilmesi, bizi oldukça hızlandırıp yer değiştirmemizi kolaylaştırsa da bedensel hareketimizi zamanla ileri düzeyde kısıtladı. Bu durumda milyonlarca yılda harekete göre şekillendirilmiş bedenlerimizin muhtelif sorunlar yaşaması da bildiğiniz üzere kaçınılmaz hale geldi. </p>
			<p class="metin-css">İnsanlık maceramızdaki yolumuz, icat ettiğimiz yüksek teknolojiyle adeta dijitalleşen hayatlara kadar vardı. Son 30-40 yılımızda artık dijital teknolojinin ve dijitalleşmenin hâkimiyetiyle beraber birçok şeyi neredeyse sadece parmağımızı oynatarak yapar hale geldik. Bilgi almak için dahi hareket etmemize gerek kalmadı. Dolayısıyla birçok şehirli insan için hemen her şey, durağan bir beden içerisinde deli gibi işleyen bir zihinle yürütülüyor. </p>
			<p class="metin-css">Geldiğimiz süreçte ne yazık ki insanoğlunun doğa ile teması gittikçe azalıyor. 2025 yılı civarında dünya nüfusunun yarısı şehirlerde yaşamaya başlayacak diyen uzmanlar bile var. (Kitaplara gelecekle ilgili böyle tahminleri not düşerken, mesela 2140 yılında hasbelkader bu kitabı okuyacak olan insanları ve neler düşüneceklerini de merak etmeden duramıyorum!) Neticede eğer şehirleşme çeşitli sorunlar üretiyorsa -ki kesinlikle üretiyor- çok yakında bu sorunlar dünyanın temel sorunları haline gelecek.</p>
			<p class="metin-css">Bildiğiniz gibi şehirli insanlar genel olarak tabiattan uzak ve kopuk bir hayat yaşamak zorunda kalıyor. Gıda, giyim, barınma gibi bütün temel ihtiyaçlarımız, hiç tanışmadığımız başka insanlar ya da gruplar tarafından karşılanıyor. Bizler de belki hiç tanımadığımız insanların ihtiyaçları için muhtelif üretimler yapıyoruz. Artık yiyecek bulmak, barınak sağlamak için çok fazla bedensel yahut zihinsel bir çaba göstermemize gerek yok. En kötü ihtimalde, bakımsız da olsa dört duvarı olan bir evi, az da olsa yemeği ve suyu elde edebiliyoruz. Şehir yaşamında çoğunlukla odaklandığımız amaç ise daha iyisine erişebilmek için daha çok “para kazanmak”. Dolayısıyla belki de tarihimizde bedenimizi ve beynimizi en düşük düzeyde kullandığımız bir dönemi yaşıyoruz. Aslına bakarsanız bu dönem insanoğlu için çok yakın bir geçmişte başlamadı. En az beş bin yıldan beri bu sonuca giden yolu hızla inşa ediyorduk. Kısacası, bu seçimleri yaparak, kendimizi pek çetin bir sorunlar dizgesinin de içine iten yine biziz. Ama bunun bedellerini ancak yeni yeni anlamaya başlayabiliyoruz...</p>
			<p class="genel-baslik2-css"><a id="_idTextAnchor026"/>CENNETTEN KOVULMA</p>
			<p class="metin-css">İnsanlık öykümüzün bu kısmında edebî ve aydınlatıcı olduğunu düşündüğüm bir çağrışımı da not etmeden geçmeyeyim: Kutsal kitaplarda anlatılan insanoğlunun cennetten “kovulma” hâdisesi, bizim medenîleşme sürecimizle ilginç paralellikler içeriyor. Başlara döndüğümüz zaman temel olarak avcılık-toplayıcılıkla yaşayan insanların sıklıkla açlık çektiklerini ve buna rağmen tabiatın sunduklarıyla yetinmeleri gerektiğini düşünüyoruz. Tarım devrimi sonrasında ise kendimizi büyük bir ürün ve imkân bolluğu içinde bulduğumuzu düşünme eğilimindeyiz. Fakat gerçeklere baktığımızda durum biraz farklı. Çünkü avcı-toplayıcı dönemlerde insanlar nispeten daha az çalışmak durumundaydı. Ne bulurlarsa, yenebilecek her şeyi de yemek zorundaydılar. Zira tabiat sürekli olarak insanı doyurabilecek şekilde sabit bir gıda üretimi yapmıyor malumunuz. Hal böyle olunca bütün bedensel sistemimiz; dişlerimizden hareket sistemimize kadar her bölümümüz, böyle çeşitli ve sindirimi zor gıdalardan faydalanabilecek şekilde ayarlanmış görünüyor. </p>
			<p class="metin-css">Her ne kadar günün önemli bir kısmında çalışmak zorunda olsalar da avcı-toplayıcı topluluklar aynı zamanda zor elde edebilecekleri enerjiyi korumak için dinlenmeye ve uyumaya da bolca vakit ayırıyordu. Tarım ve hayvancılığın keşfedilmesinden sonra elbette o güne kadar görülmemiş bir besin bolluğu da beraberinde geldi. Fakat tarımla uğraşan herkes, işlerin her zaman o kadar iyi gitmediğini bilir. Tabiattaki neredeyse sınırsız çeşitliliğin yanında, tarımda kullandığımız bitkiler çok daha sınırlı sayıdadır. Bitkisel ıslah ve yapay seçilim neticesinde yüzyıllar boyu “en verimli” halleri üretilmiş bitkilerin besin değeri de kaçınılmaz olarak azalmıştır. </p>
			<p class="metin-css">Diğer yandan çeşitlilikteki ve besin değerindeki bu azalmayla birlikte, tarım ve hayvancılıkta gıda elde etmek amacıyla yetiştirdiğimiz canlıların “insana bağımlılığı” da söz konusu olmaya başladı. Mesela yaklaşık 12 bin yıl önce teosint denen bir bitkiden ıslah edilmeye başlanan bugünkü mısır bitkisi, artık insan bakımı olmadan tabiatta yetişemeyecek kadar acayip ve sofistike bir şekle girdi. Diğer bütün tarım ürünlerimiz de benzer şekilde türlerini sürdürebilmek için insan bakımına muhtaç hale geldi. Elbette ehlileştirilen, evcil çiftlik hayvanları da öyle... </p>
			<p class="metin-css">Koyun ve ineklerden kedi ve köpeklere kadar etrafımızdaki birçok evcil canlı, tabiattaki atasal türlerinden çok farklıdır ve artık bu hayvanların nesilleri ancak insanla karşılıklı bağımlılık ilişkisi devam ettiği takdirde devam edebilir. Bugün sokaklarımızı, evlerimizi dolduran bu canlıların hemen hemen tamamı, 10-15 bin yıllık bir geçmişte ortada yoktu. Bugün hemen her yerde görebileceğimiz o fino köpeklerinden sevimli muhabbet kuşlarına birçok “şehir hayvanı”, o zamanlar tabiatta göremeyeceğiniz şeylerdi... </p>
			<p class="metin-css">Tekrar tarımsal üretim ve hayvancılık perspektifine dönersek, bunların her zaman azamî verimle çalışmadığını söylemiştik. Kuraklık ve kıtlık dönemleri mukadderdir ve ekme, tarla bakımı, hasat, ürün ayrıştırma gibi uzun işlemler, bazı senelerde tamamen boşa gidebilir. Tarım ürünlerine bağımlı ve düşük besin değerine sahip daha az çeşitteki gıdayla yaşamak üzere yerleşik hayata geçmiş insanlar için ise bu ciddi bir yıkım anlamına gelir. Tarım, her ne kadar avantajlı gibi görünse de insanların toplam çalışma saatleri, besin zenginliği ve sürekliliği açısından avcı-toplayıcı yaşam tarzına göre uzun dönemde dezavantajlı dahi sayılabilir... </p>
			<p class="metin-css">Kısaca özetlemeye çalıştığım bu sorunlar, kutsal kitaplarda bahsedildiği şekliyle “yasak ağaçtan yiyerek cennet bahçesinden kovulan, dünyaya dağılan” insanın öyküsüyle çarpıcı bir paralellik arz ediyor. Nüfusun artması, şehirleşme ve ona bağlı sorunlar, düşük besin kalitesi, yerleşik hayata bağlı olarak ortaya çıkan ve daha önce görülmemiş çeşitli bulaşıcı hastalıklar, sürekli çalışma ve üretme zorunluluğu, tabiatı yönlendirme sorumluluğu, özel mülkiyet, özel mülkiyete bağlı güvenlik endişeleri, kavgalar ve nihayetinde bitmeyen savaşlar gibi birçok yeni görev ve sorun, insanoğlunun boynuna tarımın icadıyla yüklenmiş gibi görünüyor. İşte tam bu noktada, “yasak ağaçtan” yedikten sonra cennet bahçesinden çıkan ve dünyaya geçimlik aramak için dağılan insanın durumuna dair farklı yorumlar yapmak mümkün: </p>
			<p class="metin-css"><em class="italic-css _idGenCharOverride-1">“...Derken, şeytan ayaklarını oradan kaydırdı. Onları içinde bulundukları konumdan çıkardı. Bunun üzerine biz de ‘Birbirinize düşman olarak inin. Sizin için yeryüzünde belli bir süre barınak ve yararlanma vardır.’ dedik.”</em> (Kur’ân-ı Kerim; Bakara-36)</p>
			<p class="metin-css">Bu ve benzer ifadeler sadece Kur’an’da değil, diğer birçok kadim anlatıda da karşımıza çıkar. İnsan türünün yaptığı bir seçim nedeniyle yoldan çıkması, tabiatın düzenine ve kendi ayarlarına (fıtratına) aykırı düşmesi neticesinde “kendi geçimini temin etmek zorunda” bırakılması gibi, insanlığın bildiğimiz antropolojik gelişimiyle çarpıcı benzerlikler içeren kadim bir anlatıyla karşılaşırız. Bu açıdan bakılacak olursa yasak ağacın “ne” olduğu, “şeytan”ın kandırmasının anlamı, geçimlik elde etmek üzere birbirlerine düşman olarak yeryüzüne inmenin manası gibi sorular sembolik olarak bambaşka anlamlara da bürünebilir. Elbette burada konumuz bu anlatıları açmak değil. Ama çarpıcı benzerlikler bize bu bilginin sadece evrimsel biyoloji, antropoloji ve paleontoloji gibi alanlardan gelmiyor olabileceğini de düşündürüyor.</p>
			<p class="genel-baslik2-css"><a id="_idTextAnchor027"/>BEYİNLERİMİZ NEDEN KÜÇÜLÜYOR?</p>
			<p class="metin-css">Eğer sınav döneminde bir öğrenci yahut bir şirket yöneticisi iseniz, günlük yaşamınızda beyninizi çok fazla zorladığınız için endişeye kapılıyor olabilirsiniz. Ama sizi rahatlatayım; durum aslında sandığınızın tam tersi halde... Günümüzdeki meşguliyetlerimizin birçoğunun bizi derinlemesine düşündürmesine, hatta canımızı çok sıkıp kafamıza ağrılar sokacak kadar bizi uğraştırmasına rağmen beynimizi kullanma oranımız binlerce yıl önceki atalarımıza göre artık oldukça düşük bir düzeyde. Hem bunun tek suçlusu 2000’li yıllardan itibaren hayatımıza gittikçe daha fazla giren dijital teknolojiler de değil. </p>
			<p class="metin-css">Başta kafatası hacimleri üzerine yapılan sayısız ölçümleri ele alırsak, kabaca son beş-on bin yılda insan beyninin yaklaşık %4-5 oranında küçüldüğünü görüyoruz.<span class="dipnot-no-css _idGenCharOverride-2"><span id="footnote-014-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-014">5</a></span></span> Aynı durum evcil hayvanlarda da mevcut. Evcil hayvanların beyni, tabiatta yaşayan benzerlerine nispeten daha küçüktür. Özellikle beden ağırlığı başına düşen beyin ağırlığına bakıldığında yani beynin beden büyüklüğüne oranına baktığımızda durum ilginçtir: Kaz veya ördek gibi evcil kuşlarda vahşi olanlara göre %15, kedilerde diğer kedigillere göre %30 oranında küçülmüş beyinlerle karşılaşırız. Diğer tüm evcil hayvanlarda da durum benzer haldedir. Özellikle kedi ve köpekler gibi oldukça “zeki” görünen hayvanları da kapsayan bu durumun sebebi aslında açıktır: Evcil hayvanların doğadaki akrabaları gibi yiyecek bulmak için çetrefilli stratejilerle mücadele etmelerine gerek yoktur. Doğal şartların kaotik yapısı içinde hayatta kalmak adına mecburî bir ihtiyaç olan sıra dışı zihinsel donanımlar, artık gereksizdir. Dolayısıyla bu donanımın devre dışı kalmasıyla daha küçük bir beyin olayları rahatlıkla idare edebilir. Bu küçülme, size evcil hayvanların daha “aptal” olduklarını düşündürmesin. Onların beyinleri de gerektiği kadar yani bulundukları şartların gerektirdiği kadar gelişmiştir. Temelde ihtiyaçları karşılama açısından bir eksiklik yoktur; ihtiyaçlarının doğal zemininde neler gerekiyorsa beyinlerinin kapasitesinde bunlar yer almaktadır. Zira beyin gibi metabolik olarak pahalı bir organı boş yere büyütmek, zaten beden ekonomisi prensiplerine aykırıdır. </p>
			<p class="metin-css">Hayvanlardaki bu durumu insanların kültürel evrim süreci boyunca da benzer şekilde gözlemleyebiliyoruz. İnsanlık, özellikle tarımın icadından bu yana doğadaki birçok yeteneğini kullanma ihtiyacının kalmadığı bir hayata doğru evrildi. Tarım ve hayvancılık büyük miktarda yiyecek üretmeyi mümkün kılarken, besin elde etme stratejilerini basitleştirdi ve diyetlerimizi daha sınırlı hale getirdi. Tarıma bağlı şehirleşme ve şehirleşmenin hızla yaygınlaşması da beynin doğadaki yeteneklerini birer birer gereksiz kılmaya başladı. Daha önce de bahsettiğimiz gibi tüm zihinsel ve duygusal özelliklerimizin yönetim yeri olan beynimiz, yakıt tüketimi açısından oldukça maliyetli bir beden parçası olduğundan, kullanılmayan işlevler söz konusu olduğunda yapısında küçülmeye gitmesi veya başka bir deyişle bu yönden gerilemesi gayet mantıklıdır. Kullanılmayan işlevlere ait sinirsel devrelere fazladan enerji harcamak biyolojinin temel ekonomi prensipleri ile uyumsuz bir strateji olurdu... </p>
			<p class="genel-baslik2-css"><a id="_idTextAnchor028"/>BÜYÜYEN TEKNOLOJİ, KÜÇÜLEN BEYİNLER</p>
			<p class="metin-css">Günümüzde, tarih boyunca “bizi insan yapan” biyolojik ve kültürel uyarlanmalarımızın çok dışında, dijital bir devrimle de karşı karşıyayız. Bu devrimin sonucu olan belirsiz gelecekte, eğer her şey böyle giderse, doğadaki koşullara uyumlanmış beyin devrelerimizin birçoğunun işlevsiz kalacağını da öngörebiliriz. Yani bizler şehirleşme, bilim ve teknolojide ilerledikçe, bu büyük beynimize gittikçe daha az iş düşecek. Daha şimdiden, elimizdeki mobil telefonlarla yerimizden kalkmadan her türlü maddî ihtiyacımızı birkaç tıklama ile giderebiliyoruz zaten. Mesela kursa gitmek yerine uygulamalarla veya interaktif başka programlarla eğitim alabiliyor, işlerimizi e-postayla halledebiliyor, acıktığımızda yemeğimizi sipariş edip elimizi cebimize bile sokmadan ödemeyi yapabiliyoruz. Yıkanıp ütülenen çamaşırlarınızı, sipariş ettiğiniz yemeğinizi, iş dosyalarınızı motosikletli bir kuryenin kapınızı çalmasıyla teslim alabildiğiniz bir dünyada; beslenme, üreme, öğrenme ve yaşamın ritmi artık bambaşka bir düzeyde akmaya başladı bile... </p>
			<p class="metin-css">Peki hayatımıza bu kadar farklı yenilik girmesine rağmen beyinlerimizin küçülmesi ne anlama geliyor? Zihinsel güçlerimizi mi kaybediyoruz? Aptallaşıyor muyuz? Bu sorulara genel olarak “hayır” cevabı verebiliriz zira kaybettiğimiz özellikler artık ihtiyaç duymadığımız özellikler. Zihinsel güç doğrudan beynin büyüklüğüyle orantılı değil ama beynin küçülmesi, aynı zamanda doğada kazandığımız birçok beceriyi de yitirdiğimiz ve gittikçe de yitireceğimiz anlamına geliyor. Bu durumun olası kötü sonuçlarından birini şöyle hayal edebilirsiniz: Eğer yarın öbür gün bütün medeniyeti etkileyen büyük bir felaket olur da bazı bilim kurgu senaryolarında gördüğümüz gibi enerjiye dayalı dijital medeniyetimiz ortadan kalkıverirse, bu tarz bir “medenî uyum” sürecini ileri düzeyde kat etmiş, doğal yaşamla bağlantısı zayıflamış insanların çoğu, doğal becerilerini de büyük oranda yitirmiş olacakları için, bu insanların hayatta kalabilmeleri çok daha zor olacak. </p>
			<p class="metin-css">Tabii bu konular üzerinde kafa yorma mecburiyeti yok... Tipik bir şehirli ve modern teknolojinin içine doğmuş bir insansak, insanlığın hep daha ileri doğru gideceğine, teknolojinin hep böyle gelişmeye devam edeceğine, aklın ve bilimin tüm sorunlarımızı zamanla çözeceğine ve tabiattan ayrı suni bir yaşamı ilanihaye sürdürebileceğimize dair boş bir inanç ve özgüven oluşturmamız da gayet mümkün. Fakat biraz tabiatı öğrenip anlamaya çalıştığımızda; biraz “beslenme”, “üreme”, “canlı olma” ve “ekosistem” gibi kavramların temellerini kavramaya başladığımızda bu temelsiz özgüven yerini gerçekçi ve akıllıca bir endişeye bırakacaktır. Hayatımızı sürdürmek için ihtiyacımız olan her şeyin, başta Güneş olmak üzere tüm bu büyük kozmik sisteme ve dünyadaki o hassas canlılık dengesine bağlı olduğunu anladığımızda, özgüven yerine pişmanlık dahi hissetmeye başlayabiliriz. Başlamalıyız da... Bu nedenle, özellikle bugün ve gelecekte, insanoğlunun fabrika ayarlarını unutmaması ve sıklıkla hatırlaması, kendi hayrına olacaktır.</p>
			<p class="genel-baslik2-css"><a id="_idTextAnchor029"/>TARIMIN BESLENMEMİZE ETKİLERİ</p>
			<p class="metin-css">Tarımın ortaya çıkışıyla beliren dezavantajlardan o kadar bahsettik ki tarıma geçerek iyi mi yoksa kötü mü etmişiz diye sorgulayabilirsiniz. Ama elimizdeki verileri iyi anlayıp ortaya çıkan sonuçları iyi işlersek, avantaj gördüğümüz şeylerin yanında gelen yan etkilerden korunma fırsatını yakalayabiliriz. Yine tarımın ortaya çıkışıyla insanoğluna avantaj gibi gelen ama aslında dezavantaj olan çok önemli bir gerçek var: Bol miktarda besin üretimi. Bu üretim zamanla endüstriyel gıdayı da beraberinde getirdi ve bir sonraki başlıkta tartışacağımız gibi, beslenmeyle ilgili bu gelişmeler aslında beslenme sorunlarımızın birçoğunun kaynağı haline geldi. Bu konuyu detaylı olarak bir sonraki fabrika ayarı başlığında zaten ele alacağımız için burada genişletmiyoruz.</p>
			<p class="metin-css">Doğadaki kıt kaynaklarla beslenmeye alışmış bir canlı, kendini besin bolluğu içinde bulursa neler olur? Buradaki konumuzla ilgili olarak öncelikle biliyorsunuz ki besine kolay ulaşım, beden hareketlerini doğal olarak azaltır. Tabiatta kısıtlı miktarda besin bulabilerek yaşayan canlılar, besini arayıp bulabilmek için onları harekete geçirecek aşırı bir iştah ve yeme güdüsüyle donatılmıştır. Bu aşırı yeme güdüsü arka planda çalışmaya devam ettikçe, gereğinden fazla besin tüketme ve aşırı kalori alma sorunları başlar. Mesela biz şu anda çok yoğun fiziksel hareket gösteren atalarımızdan çok daha fazla besin tüketiyor ve dolayısıyla çok daha fazla kalori alıyoruz. Öte yandan eğer egzersiz yapmayan ve teknolojinin konforlu nimetlerinden sonuna kadar faydalanan bir şehirli iseniz bu fazla kalorileri harcayabilmeniz de zor... Sonuç olarak modern insanın bedenindeki yağ birikiminin ve metabolik bozuklukların fitili işte böyle ateşleniyor. Besin bolluğunun ve endüstriyel gıdaların etkilerini bir sonraki bölümde yine inceleyeceğiz. Fakat burada, hareketsizliğin şehirli insan için neden en sıkıntılı sağlık sorunlarından birisi olduğunu artık hemen fark edebileceğimiz bir noktadayız. İşte bu nedenle spor ve egzersiz yapmayı ihmal etmemenin, bunları olabildiğince düzenli şekilde gerçekleştirmenin önemini bir kez daha anlıyoruz...</p>
			<p class="genel-baslik2-css"><a id="_idTextAnchor030"/>HAREKET Mİ SPOR MU?</p>
			<p class="metin-css">Biz insanlar tuhaf canlılarız ve aslında bu tuhaflıkta üstümüze yoktur! Tüm canlılar biyolojik ihtiyaçlarına yönelik davranışlar ekseninde bir hayat yaşarken; bizim birçok amaçsız görünen, varlık nedenimizden kopuk, anlamsız diyebileceğimiz faaliyetimiz var. Bu açından da pek özeliz. Mesela fiziksel egzersizi ele alalım: Herhangi bir amaca yönelik olmadan saatlerce fiziksel efor sarf etmek, sırf kan ter içinde kalmak için debelenmek, sadece modern türdaşlarımıza özgü bir garipliktir. Elbette sporu robot gibi anlamsızca da yapmıyoruz (en azından çoğumuz). Amacımız belli; vücudumuzda biriken fazla enerjiyi bir şekilde fiziksel hareketle dengelemenin peşindeyiz. Ama acaba bedenimize sadece böyle bir “girdi-çıktı muhasebesi” bağlamında bakmak; sırf daha uzun yaşama hesabıyla, sınırlı ömrümüzün ciddi bir kısmını “bizi hiçbir yere götürmeyen” koşu bantları yahut pistler üzerinde terlemek için harcamak ne kadar “sağlıklı”?</p>
			<p class="metin-css">Bedeni sadece fiziksel olarak çalıştırmak için spor yapmak; insan gibi anlam arayan, olayların bağlamını merak eden ve biraz da mistik bir kafa yapısına sahip bir canlı için, uzun vadede çok akıllıca bir seçim değil gibi görünüyor. Eğer profesyonel bir sporcu değilseniz, spordan bir kazanç sağlamıyorsanız ve madalya toplama derdiniz de yoksa, belirgin ve yaşamsal bir neden olmadan bedeninizi sürekli zorlamak istemezsiniz. Zaten bu durum bir süre sonra ciddi anlamda motivasyon kaybına, hatta zihinsel ve bedensel sağlıkta çeşitli olumsuzluklara dahi neden olabilir. Ancak fiziksel egzersizin bizzat kendi başına zihinsel ödülleri ateşleyici ve güdüleyici birçok sonucu vardır. Özellikle fiziksel harekete bağlı olarak salgılanması artan endorfin, anandamid ve serotonin gibi hormonların da etkisiyle, spor ya da egzersiz yaptığımızda kendimizi daha iyi hisseder ve daha yüksek bir zihinsel işlev düzeyine sahip olabiliriz. Fakat bu maddelerin salgısı, zihinsel faktörlere fazlasıyla bağlıdır ve bu olumlu sonuçlar sadece kasların hareket ettirilmesi ile ilgili değildir.</p>
			<p class="genel-baslik2-css"><a id="_idTextAnchor031"/>HAREKET MOTİVASYONUNU SÜRDÜRMEK</p>
			<p class="metin-css">Öncelikle beynimiz temelde “duygusal bir zihni” yönetir (yahut ona aracılık eder). Yani duygular esastır ve mantıklı gerekçeler daha sonra gelir. Motivasyon dediğimiz sürdürülebilir yönlendirici zihin gücü de temelde duygulardan doğar. Bir insanı mantık yoluyla ne kadar tartışılmaz derecede ikna ederseniz edin, o insanın duygusal devrelerinde gerekli değişiklikler oluşmadığı takdirde davranışlarının değişmesi çok zordur. Motivasyon, “neden”lere bağlıdır. Fakat insanı yönlendiren nedenler, mantıksal olmaktan ziyade öncelikle dürtüsel ve duygusaldır. Doğru olduğunu bildiğimiz birçok şeyi yapmamamız ve yanlış olduğunu bildiğimiz birçok davranışı tekrar edip durmamız da bu durumdan kaynaklanır. Dürtüleri dizginlemek (irade), bir davranış yerine başka bir davranışı tercih edebilmek (ihtiyar) veya harekete geçerek bu hareketi sürdürebilmek için duygusal motivasyon gerekir. Kuvvetli duygular, dürtüleri değiştirebilir ve bilinçli davranışları da kalıcı olarak farklı kalıplara yönlendirebilir. Yeme düzenimiz, kalp ritmimizden kan basıncımıza kadar birçok parametremizin değerleri, insanlarla iletişim kurarken kullandığımız hareket kalıpları veya yürüme ritmimiz bile bunlardan etkilenir. Âşık olduğumuzda, öfkelendiğimizde, ileri düzeyde korku hissettiğimizde ve “gaza geldiğimizde” yaşadığımız durum budur.</p>
			<p class="metin-css">Duygu denince akıllarımıza sadece aşk-meşk yahut korku-öfke gibi mevzular geliyor olabilir, bu da doğaldır. Ama bilin ki bunlar duygusal bilgi sisteminin sadece bazı aşikar ve okunabilir çıktılarıdır. Atalarımızı doğal ortamda yüz binlerce yıl hayatta tutan zihinsel devreler, temel olarak bu duygusal sistemde işler. İştah, arayış, yenilik beklentisi, hoşlanma-hoşlanmama, tiksinme ve sıkıntı gibi duygulanımlar; beslenmeden üremeye, en iyi barınakları bulmaktan yırtıcılardan korunmaya kadar sayısız işi otomatik pilotta gerçekleştirmemizi sağlar. </p>
			<p class="metin-css">Merkezî sinir sistemimizde hareketlerimizi ve kararlarımızı yöneten iki farklı karar sistemi vardır. Bunlardan ilki “sıralı akıl yürütme” gibi işlevlerimizi yürüten, yavaş ve adımlarla çalışan bilinçli sistemdir. Alet yapımı, basit teknik sorunları çözme, inşa ve tamir faaliyetleri gibi nispeten daha basit ve teknik işlerde çalışan, yavaş ve pahalı olan bu sisteme “Sistem-2” adı da verilir. Diğer sistem ise örüntüsel, hızlı, dürtülere dayalı ve temel düzeyde yönlendiricidir. Bu sistem, beyindeki en “eski” karar sistemidir ve bu nedenle “Sistem-1”<span class="dipnot-no-css _idGenCharOverride-2"><span id="footnote-013-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-013">6</a></span></span> olarak da tanımlanır. Sistem-1, düşünce ve kararlarımızın neredeyse tamamından sorumludur. Akıl yürüterek verdiğimiz kararlar ise günlük davranışlarımızın çok ama çok küçük bir yüzdesini teşkil eder.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-10.jpg"/></p>
			<p class="sekil-aciklamalari-24px-css"><span class="bold-css">GÖRSEL 10:</span> Beynimizde iş gören ana karar sistemleri.</p>
			<p class="metin-css">Dolayısıyla atalarımızı bu kadar hareketli yapan şeyler, muhtemelen yaşamsal ve duygusal motivasyonlardır. Dediğim gibi, duygusal olarak bir ödül yahut geçim beklentisi ile spor yapmıyorsanız (mesela bir sporcu yahut spor eğitmeni değilseniz yahut sağlıklı ve “fit” görünen bir bedenle karşı cinsi daha iyi etkilemek gibi bir motivasyonunuz yoksa) harekete geçmeniz zor olacaktır. Özellikle orta yaşlardan itibaren insanların hareket miktarının azalması da büyük oranda bu duygusal motivasyon kaybıyla ilişkilidir. İşte belirli bir motivasyon kaynağımız olmadan spor salonlarında saatlerce çırpınmak, bir süre sonra yine bu nedenlerle sıkıcı ve sürdürülemez bir hale gelecektir.</p>
			<p class="metin-css">Neticede görüyoruz ki modern şehir insanlarının fiziksel hareketi sürdürülebilir şekilde hayatına yerleştirmesi, ancak temel bir duygusal neden veya nedenler dizisinin varlığı ile mümkündür. Bence en iyi başlangıç, hareketin “temel ayarlarımız” arasında yer aldığını ve onsuz perişan olacağımızı kendimize sıklıkla hatırlatmaktır. Bunun devamında, ileride yine bahsedeceğim ve <em class="italic-css _idGenCharOverride-1">Değişen Be(y)nim</em> başlıklı kitabımda detaylı olarak ele aldığım “Akış” haline girmenin yollarını aramak önemlidir. </p>
			<p class="metin-css">Akış hali; yaptığınız işi sizi içine çeken, zamanı ve kendinizi unutturan yüksek tatminle dolu bir uğraşa çevirir. Bu hal de yine temel duygusal motivasyonlara sıkı sıkıya bağlıdır. Bedensel hareketi ve egzersizi hayatta kalmayla yahut yaratıcı işlerle bağlantılı aktivitelerle birleştirdiğimiz takdirde, bedensel hareket bizim için çok daha doyurucu nitelik kazanacaktır. Mesela sabah ya da akşam yürüyüşleri yaparken cep telefonunuzla veya kameranızla fotoğraflar çekmeye başlamak yahut tabiattan ilginç örnekler toplayarak koleksiyon yapmak gibi meşgalelerle birleştirebildiğimiz takdirde bu bedensel hareketler bizim için çok daha anlamlı ve sürdürülebilir olacaktır. Yürürken aynı zamanda kulaklığınızı takıp sesli kitapları ya da ilham veren konuşma kayıtlarını dinlemek, yürüyüş faaliyetinizi salt bir bedensel hareket mecburiyeti havasından çıkaracak, bir fırsat haline getirecektir. Hatta bu işi severseniz aile veya iş toplantılarını dahi yürüyerek yapabilirsiniz!</p>
			<p class="genel-baslik2-css"><a id="_idTextAnchor032"/>İNSAN TÜRÜNE UYGUN HAREKET TARZI NASIL BİR ŞEY? </p>
			<p class="metin-css">Hepimiz farklı boya, kiloya, kemik ve hormon yapısına sahibiz. Dolayısıyla yapacağımız egzersiz planlarının da bu kişisel farklılıklarımıza göre temellendirilmesi gerektiği kesindir. Ancak temel egzersiz ayarlarımızla ilgili bazı ortak özelliklerimiz de var ki biz burada bunları inceleyeceğiz. </p>
			<p class="metin-css">Özellikle orta yaştan sonra jogging denen sürekli koşma tarzı egzersizlerin tercih edilmesinin çok akıllıca bir seçim olmadığı aşikar. Çünkü insan türü hiçbir döneminde bu kadar uzun mesafeleri uzun süreyle sabit hızla ve amaçsızca koşmak için evrilmemiştir. Avcı-toplayıcı gruplarda özellikle avlanmak için yapılan uzun sebat koşuları ise ancak belli fiziksel yapıdaki antrenmanlı bireylerin (genelde avcıların) yapabileceği istisnai bir faaliyetti. Günümüzde bu tip insanların örneği, mesela maraton koşucularıdır. </p>
			<p class="metin-css">Eski dönemlerdeki günlük yaşamın genel ritmi bolca yürüme, tırmanma, eğilip kalkma, çömelme (squad), yük taşıma gibi işlevlerden oluşuyordu. Haliyle bütün hareket sistemimiz; kas, eklem ve kemiklerimiz de böyle bir yaşam tarzına en uygun adaptasyonlarla doldu. Ancak günümüzde bu hareketleri hayatımızın doğal akışı içinde yapamadığımız için hareket etme ihtiyacımızı “spor salonu” gibi yapay ortamlarda gidermeye yöneldik. Halbuki koşu bandı veya pistlerde sürekli koşmak, bedenle pek de uyumlu olmayan, zorlayıcı bir faaliyettir. Burada en fazla zararı da aslında iyiliği, sağlığı için uğraştığımız eklem ve kemik sistemimiz görür. Bilhassa kalça eklemlerimiz, diz eklemlerimiz, bu yapay ortamlardaki uzun süreli koşma sürecinde yere vurma basıncından kaynaklanan ağırlıkları kaldırmaya uygun bir yapıda değildir. Daha kısa deparlar şeklindeki koşular fizyolojimize oldukça uygun görünürken; sürekli, uzun mesafeli ve sabit koşular insan bedenini bir hayli yorar.</p>
			<p class="metin-css">Şimdi aklınıza “Zaten hareket edemediğimiz için sağlığımız bozuluyor ve hareket etmeye çalıştığımızda yine farkında olmadan sağlığımızı bozabiliyormuşuz. O zaman biz ne yapacağız?” sorusu gelebilir, haklısınız. Elimizdeki verilere göre fizyolojimizle uyumlu olan, zarar yerine yarar sağlayacak bir hareket yöntemi mevcut: Bu yöntem, kısa ve zorlamalı deparlar ile aralarda hafif egzersiz bölümleri yahut dinlenmeler şeklinde yapılan “<span class="bold-css">yüksek yoğunluklu ve aralıklı egzersiz</span> (High Intensity Intermittent Training – HIIT) olarak biliniyor. Bu egzersiz türü, son yıllarda üzerinde yapılan çeşitli araştırmalarla daha da gözde hale geldi. Söz konusu egzersizlerin planı ise şöyle: 4 ila 6 dakika arasında azamî hareket ve güç kullanılarak yapılan yoğun egzersiz etaplarının arasında yaklaşık 4 dakikalık dinlenme yahut hafif yürüyüş gibi kişiyi zorlamayan hafif egzersiz aralıkları veriliyor. Yarım saat kadar yapılan bu tarz bir egzersizin, günlük yahut gün aşırı olarak tekrarlanması durumlarında hem kalp-damar sisteminin sağlığını olumlu yönde etkilediği hem de yağ yakışını diğer egzersiz tiplerine göre çok daha etkin bir biçimde sağladığı gösterilmiş durumda.<span class="dipnot-no-css _idGenCharOverride-2"><span id="footnote-012-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-012">7</a></span></span> Yani saatlerce sabit hızda koşu yapmaktansa bu tip deparlı egzersizler bedenimize daha çok fayda sağlıyor gibi görünüyor. Bu tipteki egzersizlerin tarih öncesi insanların doğadaki günlük faaliyetlerine ne kadar benzeyebileceğini bir düşünelim! </p>
			<p class="metin-css">Rutin, sıkıcı, saatli ve sadece “spor olsun” diye yapılan fiziksel hareket rutinlerinin çok yeni bir davranış biçimi olduğu ortada. Daha uzak atalarımız ise ancak günlük işler, avlanma, besin-eşya taşıma, yaşama alanını düzenleme, stok yapma, fiziksel hazırlıklar ve kişisel bakım gibi nedenlerle hareket etmek zorundaydılar. Bu tip hareketler çoğu zaman yavaş ve zorlamasız beden hareketlerini içeriyordu. Ancak av kovalama, avlanan yahut toplanan besinleri bir yerden bir yere taşıma, etrafı yaşam alanı olarak düzenleme gibi işlerle de bedenlerini zorlayacak ve nabızlarını hızlandıracak hareket düzeylerine ulaşıyor olmalıydılar. Böylece hayatımızı iyileştirecek planın aslında sürekli hareket etmek yahut spor yapmakla değil de aralıklı, zorlamalı, bolca dinlenmeler içeren ve belirli zamanlara sabitlenmemiş bir hareket tarzı geliştirmekle uygulanabileceği ortaya çıkıyor. İlerleyen kısımlarda bu durumla ilgili olarak bedenimizin ve beynimizin neden “düzensiz ve beklenmeyen” davranışları “düzenli ve yeknesak” davranışlara göre daha çok benimseyebildiği üzerine konuşacağız. Onun için şimdi bu kadarıyla iktifa ediyoruz.</p>
			<p class="metin-css">Diğer yandan çocukların erken dönemlerindeki fiziksel hareketleri nasıl yaptıklarına, içgüdüsel olarak nasıl davrandıklarına bakmak da bu açıdan öğretici olacaktır. Çünkü bildiğiniz gibi çocuklar hiçbir zaman biteviye koşmazlar yahut sürekli oturmazlar. Arada bol bol dinlenme dönemleri içeren, özellikle çılgınca aktivitelerle ve hızlı bedensel hareketlerle bölünen bir fiziksel oyun döngüleri vardır. Özellikle erkek çocukların çoğunda bu durumu açık olarak gözlemlemek mümkündür. </p>
			<p class="metin-css">Herhangi bir egzersize başlamadan ve hayatınızın egzersiz rutinini değiştirmeden önce bu konuda uzman eğitmen veya kişilerden alacağınız bilgi ve tavsiyeler çok önemlidir. Lütfen sizi şahsen tanıyıp bilmeyen, beden ve yaşam alışkanlıklarınıza aşina olmayan kişilerce yapılan tavsiyeleri doğrudan uygulamayın. Bireysel özelliklerinize göre tasarlanmış, sizin ihtiyaçlarınıza yönelik egzersiz programlarını uygulayın. Buradaki bilgiler, bedenimiz ve hareket sistemimize ilişkin genelgeçer ve temel bilgilerdir; kişisel hareket düzeyimiz ve ihtiyacımız büyük değişiklikler gösterir. Eğer özel bir uzmana erişiminiz yoksa burada anlatılan prensipler çerçevesinde küçük denemelerle kendinizi izleyip değerlendirerek ilerlemeniz en doğru başlangıç olacaktır. Elbette ki giriş bölümünde belirttiğim “sıfırıncı fabrika ayarı”nı da aklımızın bir köşesinde tutmak, özellikle egzersiz için çok önemlidir. “Kaosu unutmayın!”</p>
			<p class="genel-baslik2-css"><a id="_idTextAnchor033"/>KADIN VE ERKEK BEDENİNDEKİ HAREKET FARKLARI</p>
			<p class="metin-css">Erkek ve kadınların karşılaştırılması söz konusu olduğunda, farklılıkları açıklamaya yönelik çabalar diğer konulara göre biraz daha fazla tepki çekmeye eğilimlidir. Zira modern sosyal yapılarımızın birçoğu ağırlıklı olarak kadın ve erkeğin temelde eşit olduğu gibi temelsiz ve gerçeklerden kopuk bir varsayıma, daha doğrusu temenniye dayanır. Bu temenni çoğumuza o kadar gerçek gelir ki tüm canlılar âleminde biyolojik kanun mesabesindeki bazı erkek-dişi farklılıklarının neredeyse aynıyla insan için de geçerli olduğunu anlatmaya başladığınızda tepkiler yükselmekte gecikmez. Gerçi benim beyin anlatmaya başladığım ilk yıllardaki gözlemlerime kıyasla mesela Türkiye’de bu konuda hatırı sayılır bir farkındalık oluştu. Öte yandan benzer bir damar yine varlığını etkili bir biçimde sürdürüyor, o ayrı. Ancak şu bir gerçek ki, aynen etçil, otçul, vejetaryen, vegan meselelerinde olduğu gibi bilgiden çok varsayımlarla hareket etmeyi seviyoruz. Zaten aslına bakarsanız bu da ayarlarımızın bir parçası. Neyse, konumuza yani biyolojik olarak kadın ve erkek beden farklılıklarının günlük hareket ihtiyacına nasıl yansıdığına dönelim şimdi...</p>
			<p class="metin-css">Erkek bedeni genel olarak (istisnalar olmakla birlikte) anne karnından itibaren kadınlara göre çok daha yüksek oranda testosteron hormonuna maruz kalır. Zira annede az miktarda salgılanan böbrek üstü bezi kaynaklı testosteron ve diğer cinsiyet hormonlarına ilave olarak, anne karnında gelişen erkek bebeklerin testislerindeki hormon hücreleri de özellikle hamileliğin üçüncü ayından itibaren testosteron salgılamaya başlar. Anne karnındaki bu yüksek testosteron hem cinsiyet karakterlerinin oluşmasına yardımcı olur hem de beyin devrelerini farklılaştırır. Bunlarla birlikte, doğum sırasında ölçülen testosteron seviyelerinin bebeklerin ilerideki davranışlarında etkili olduğunu da biliyoruz. Mesela doğumda fazlaca yüksek testosteron seviyelerinde oldukları ölçülen erkek bebekler, çoğunlukla yaşıtlarından biraz daha geç konuşmaya başlar. Kız çocuklarında görülen benzer konuşma problemlerininse tam tersine, doğum anındaki testosteronun düşük seviyelerde olmasıyla ilişkili olduğu düşünülüyor.<span class="dipnot-no-css _idGenCharOverride-2"><span id="footnote-011-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-011">8</a></span></span> Bu örneklerden de anlaşılacağı üzere, testosteron hormonu gelişimimiz ve davranışlarımız üzerinde oldukça belirleyici etkilere sahip hormonlardan birisidir.</p>
			<p class="metin-css">Testosteronun bedendeki esas görünür etkisi, kaslanma ve yağ dağılımı ile ilgilidir. Erkeklerde normalde daha yüksek olan testosteron ve daha düşük olan östrojen hormonları, beden yağlarının daha ziyade göbek tarafında ve vücudun üst kısımlarında depolanması sonucunu doğurur. Kadınlarda ise genelde yüksek östrojen ve nispeten düşük testosteron nedeniyle yağlar, kalça, basen, bacak ve meme bölgelerinde toplanır. Bu dağılım farkının yanında, kas dokusu yoğunluğu da düşük testosterona bağlı olarak kadınlarda daha azdır. Ergenlik döneminin başlangıcından itibaren kadın ve erkeklerin ses tonlarında gördüğümüz belirgin farklılıklar da yine bu etkiyle ilgilidir: Erkeklerde testosteronun etkisiyle kalınlaşan ve büyüyen gırtlak kasları, sesin kalınlaşmasına ve boğuklaşmasına neden olur. </p>
			<p class="metin-css">Yine evrimsel ve antropolojik bakış açısıyla “Neden böyle bir yağ ve kas dağılımı seçilmiş olabilir?” sorusuyla geriye baktığımızda, bazı tahminler yürütebiliriz. Antik insanlar ve insanların daha uzak atalarının kas ve yağ dokuları fosil bırakmadığı için bu konuda doğrudan bir gözlem yapma şansımız pek yoktur. Fakat bulunan çok sayıda kemiği dikkatlice inceleyerek hem kemiklerin fiziksel yapılarına dair parametrelerden hem de kemiklerin üzerindeki kas tutunma bölgelerinin genişliklerinden kas dokusu dağılımı ile ilgili derin bilgiler edinebiliyoruz. Zira kaslar kemiklere tendon dediğimiz çok kuvvetli bağ doku şeritleri ile tutunur ve bu tutunma bölgeleri fosil kemikler üzerinde milyonlarca yıl sonra bile rahatça görülebilecek izler oluşturur. Örneğin insanın yakın atalarından olan Homo erectus gibi türlerin çok güçlü ve kalın çiğneme kasları olduğunu, bulunan çene kemiklerinin büyüklüğünden ve masseter gibi (dişlerinizi sıkınca yanaklarınızın arka bölümünü sertleştiren) çiğneme kaslarının alt ve üst çene kemiklerine tutunma yerlerini inceleyerek açıkça görebiliyoruz.</p>
			<p class="metin-css">Kas ve yağ dokusu farkları, milyonlarca yıl içerisinde belli görevlerde özelleşmiş beden yapılarının açık bir yansımasıdır. Bedenin üst kısmında yoğunlaşmış yağ dokusu ve kuvvetli kaslar; testosteron hormonunun da etkisiyle yük taşıma, koşma, uzun deparlar halinde fiziksel hareketlerde bulunma ve bedenle (taş, mızrak gibi nesneleri) fırlatma amaçlı bir kullanıma daha uygundur. Kadın bedenindeki geniş kalça kemiği, yağların alt bölgede depolanması, nispeten düşük kas ve yüksek yağ miktarı da özellikle doğurganlık ve bebeği besleme faaliyetleri için görülen adaptasyonlardır. Ayrıca bu yapı uzun süre ağır yük taşıma, sebat koşuları, ağır fiziksel faaliyetler için de çok uygun değildir. Dik duran tek primat türü olarak insanın leğen kemiğinin, ayakta durma ve yürüme dinamikleri açısından dar olması gerekir. Fakat doğum sırasında bebeğin büyük kafasının geçebileceği bir açıklığın da bırakılması şarttır. Bu nedenle kadın leğen kemikleri, bu iki zıt koşul arasında tam bir denge noktasındadır. </p>
			<p class="genel-baslik2-css"><a id="_idTextAnchor034"/>“PREMATÜRE” İNSAN</p>
			<p class="metin-css">Hem dik yürüyebilen hem de çocuk doğurabilen bir tür olabilmek için bulunan dahiyane çözüm, bebeklerin oldukça “erken” dünyaya getirilmesidir. O nedenle insan bebekleri aslında erken doğarak beyin gelişimlerinin önemli bir kısmını dışarıdaki bakım altında tamamlar. Yine bebeklerin beslenmesi için hayatî öneme sahip olan anne sütünün yapılması ve salgılanması için de anne bedeni sayısız uyarlanmadan geçmiştir. Özellikle bedende biriktirilen bolca yağ dokusu, doğum sonrası ilk birkaç yılda adeta bir kalori canavarı olan insan bebeğinin beslenmesi için çok önemli bir depo oluşturur. Yeni doğan bir bebeğin üç yaşına kadar harcadığı enerjinin neredeyse yüzde 60 kadarı ise beyin tarafından tüketilir.</p>
			<p class="metin-css">Özetle zikrettiğimiz bu farklılıklara kuş bakışı bakınca, spor salonlarında kadınların neden daha çok pilates stüdyolarını, erkeklerinse daha ziyade ağırlık ve hacim artırıcı sert egzersizleri tercih ettiğini anlamak kolaylaşır. Erkeklerin egzersizde (genel olarak) yöneldiği doğrultu, hacim ve güç artırmaya yöneliktir. Bu basit dürtüsel davranış büyük oranda testosteron gibi erkek bedeninin tüm gelişimini belirleyen hormonların beyin ve davranışlarımız üzerindeki ortak etkisinden kaynaklanır. Güncel hayatta bu hormonun risk alma ve daha çabuk öfkelenme gibi etkilerine de zaten hepimiz aşinayızdır. </p>
			<p class="metin-css">Kadınların egzersiz amaçları ise daha ziyade “iyi görünmek ve formda kalmak” merkezindedir. Elbette dünya vücut geliştirme müsabakalarında karnı baklavalı, kol ve bacak kasları erkeklere taş çıkartacak kadar irileşmiş kadın sporcuları da görmek mümkün. Zira uygun beslenme ve zorlama ile kadınlarda da dikkate değer miktarda kas artışı olabiliyor. Fakat bu artış, eğer dışarıdan testosteron almak gibi pek de akıllıca olmayan biyolojik “kırbaçlamalar” olmazsa, genellikle erkeklerin ortalama düzeyde sağlayabileceği kas artışının yanında oldukça küçük kalır.</p>
			<p class="metin-css">Kadın ve erkek arasındaki fiziksel farklılıklar, bizzat cinsiyetten ziyade gelişim süreçleri ve beden bileşimi ile ilgilidir. Bahsettiğim gibi, kadınlarda kas kitlesinin (bedenin üst kısımlarında neredeyse yarı yarıya, alt bölümlerde ise üçte iki oranında) daha az olması, erkeklerle aralarındaki güç farkının temel nedenidir. Ayrıca testosteron hormonu kandaki kırmızı kan hücrelerinin miktarını biraz daha artırdığı için, erkeklerde “hematokrit” denen kandaki hücrelerin sıvı kısma oranı biraz daha yüksek olur. Bu durum erkeklerde kanın oksijen taşıma kapasitesinin kadınlara göre daha yüksek olmasını sağlar. Diğer yandan, beden büyüklükleri arasındaki ortalama fark ile kas kitlesinin dağılım farkı gibi nedenlerden dolayı erkeklerde ortalama kalp büyüklüğü kadınlara göre biraz daha fazladır. Bu da erkek kalbinde bir dakikada pompalanan kan miktarının kadınlara oranla daha fazla olması sonucunu doğurur. Yağ dağılımı; erkeklerde genelde bedenin üst kısmında ve iç organlarda görülürken, kadınlarda ise bedenin alt bölümlerinde ve deri altında yoğunlaşır. Ayrıca kadınların erkeklere göre daha az kas ve neredeyse iki kat daha fazla yağ oranına sahip olması, kadınlarda metabolik sağlığın erkeklere göre açık ara avantajlı olmasını sağlar. Yapılan çalışmalar; kadınların açlık kan şekerlerinin daha düşük olduğunu, dokuların kandan glikoz alma yeteneğinin kadınlarda daha yüksek olduğunu ve bu gibi nedenlerle kadın metabolizmasının erkeklere göre sağlık açısından daha avantajlı bir durumda olduğunu gösteriyor.<span class="dipnot-no-css _idGenCharOverride-2"><span id="footnote-010-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-010">9</a></span></span></p>
			<p class="metin-css">Hem kadın hem de erkeklerde kas metabolizmasının ve insülin hormonunun etkisi, “kadınlık hormonu” olarak bildiğimiz östrojen hormonunun etkisi altında düzenlenir. Ancak sadece kadınlarda değil, erkeklerde de tekrarlı antrenmanlar sonucunda kaslardaki östrojen hormonu algılayıcı reseptörlerin sayısında artış olur. Bu da genel beklentilerimizin aksine, kas dokusunun gelişiminin ve metabolizmasının testosterona değil, östrojene daha çok bağlı olduğunu gösterir. Burada detaylarla sizi sıkmayayım ama “kadınların erkeklerden daha uzun yaşadığı” şeklinde yaygın olarak bildiğimiz inancın temeli bu tip gerçeklere dayanır. Hakikaten de kadın metabolizması avantajlı durumdadır! Özellikle hareket açısından kadınlar, erkeklere göre çok daha geniş bir aralığa daha rahat uyum sağlayabilecek bir metabolik ön hazırlıkla dünyaya gelirler.</p>
			<p class="metin-css">Bu arada yeri gelmişken, erkekler gibi spor yapmayı seven hanımlara da minik bir hatırlatma yapalım: Kadın bedeninde “ağır ve aşırı” egzersizin sonucunda artan kas kitlesi, doğal bir geri bildirim sistemi nedeniyle testosteron miktarını artırır. Uzun süre bu tip egzersizlerle uğraşan kadınlarda birçok bedensel ve davranışsal “yan etki” ortaya çıkabilir. Artan testosterona bağlı olarak yüzde erkeksi özelliklerin oluşması, saç dökülmesi ve bedende kıllanmaların olması en yaygın etkiler arasında görülebilir. Tabii âdet döngülerindeki düzensizlikler ve doğurganlık işlevlerindeki azalmayla birlikte, ruh durumundaki esaslı değişiklikler de söz konusu olur. Bu konuda yapılan bilimsel çalışmalar henüz oldukça yetersiz fakat biyolojinin altın kuralını -sıklıkla yaptığım gibi- burada da hatırlatmak isterim: Hepimiz en az 3,5 milyar yıllık bir araştırma-geliştirme sürecinin ürünleriyiz ve bu Ar-Ge’nin amaçlarıyla sonuçlarını doğru dürüst anlamadan biyolojimizle girişeceğimiz her didişmeden, neticede zararla ve yenilgiyle çıkacağız. Emin olun ki ayarlara dikkat etmek her zaman en iyisidir! </p>
			<p class="metin-css">Sözün özü: Erkek ve kadının beden yapılarındaki farklılıklar nedeniyle, günlük hareket tip ve miktarları da farklılık gösterir. Erkeklerin daha ziyade dayanıklılık tipi egzersizleri tercih etmeleri ve kadınların da daha çok germe-güçlenme egzersizlerine devam etmeleri yerinde olabilir. Tabii cinsiyet ve yaşımız ne olursa olsun günde birkaç kilometre yürüyüş yapmayı da ihmal etmemeliyiz. Bu alışkanlık sizde bir kez oturursa zaten başka bir egzersize de fazla ihtiyaç duymazsınız. Elbette ki “bedeninizi arada bir şaşırtmayı” unutmadan...</p>
			<p class="genel-baslik2-css"><a id="_idTextAnchor035"/>EGZERSİZ VE BAĞIŞIKLIK SİSTEMİ</p>
			<p class="metin-css">Daha önceki bahislerde “İnsan bedeni hareket için tasarlanmıştır.” şeklinde bir genelleme yapmıştık. Fakat insanın normal hareket tarzı içerisinde, sürekli tüketici düzeyde fiziksel aktivite göstermenin, kan ter içinde kalıncaya kadar spor yapmanın, fizyolojide “maksimum egzersiz” dediğimiz koşullarda sürekli olarak bedeni zorlamanın makul olmadığını da belirtmiştik. Artık uzun süren ağır egzersizlerin bedene faydasından çok zararı olduğunu biliyoruz. Dolayısıyla yaptığımız egzersizlerin ağırlığına dikkat etmemiz ve bu konuda bir düzenlemeye gitmemiz gerektiği konusunda eminim hepimiz hemfikiriz. Buna göre mesela fiziksel egzersizin genellikle bağışıklık sistemini güçlendirdiğini ve hastalıklara karşı direncimizi artırdığını bilmemizle beraber, onun da bir derecesi olduğunu unutmamamız gerekir. </p>
			<p class="metin-css">Uzun süre hareketsiz kalma üzerine gelişen bir yaşam tarzı, bize verdiği birçok zararın yanında bağışıklık sistemimizi de güçten düşürür. Hareketsiz kaldığımız sürece hastalıklara yakalanma riskimiz artar ve bedenimizdeki biyokimyasal atıklar kolayca temizlenemez. Egzersiz yapmaya başladığımızdaysa bunun ilk ve en hızlı etkilerinin görüldüğü yerlerden birisi bağışıklık sistemimizin verdiği cevaplardır. Egzersizlerimiz yoğunlaştıkça, bağışıklık sistemimizin güçlenmesi artar. Fakat burada çok önemli bir nokta vardır: Sınırları iyice zorlayıp da “maksimum egzersiz” durumuna yaklaştığımızda bağışıklık sistemimizin gücü tekrar düşmeye başlar. Çünkü bağışıklık sistemimiz, vücutta mikroplarla ve bozuk hücrelerle mücadele etmek için çokça enerjiye ihtiyaç duyan bir sistemdir. Egzersizin aşırısı ise vücuttan çok fazla enerji çekerek vücudun enerji dengelerini bozar. Böylece aşırı yoğun egzersizler, vücutta bağışıklık sisteminin enerji hakkından da çalmaya başlar. Onun için yoğun egzersizlerden bir süre sonra bağışıklık sistemimizin baskılanmaya başladığını görürüz. Bağışıklık sisteminin gücü, hareketsizlikten azamî zorlamaya kadar olan bir skalada ters U biçimli bir eğri gösterir.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-11.jpg"/></p>
			<p class="sekil-aciklamalari-24px-css"><span class="bold-css">GÖRSEL 11:</span> Egzersiz yoğunluğu ile bağışıklık sistemi işlevi arasındaki ilişki.</p>
			<p class="metin-css">Bununla ilgili sorunları; özellikle vücut geliştirme, halter gibi ağır sporlarla uğraşanlar, müsabakaların öncesinde yaygın olarak yaşarlar. Çok ağır yükler kaldırarak yapılan antrenmanlardan sonra soğuk algınlığı, grip gibi hastalıklara yakalanmak gittikçe daha olası hale gelir ve bu hareket tarzındaki insanlar, müsabakaların öncesinde sık sık hastalanabilir. O nedenle “ne kadar egzersiz o kadar sağlık” denklemini bir de bu açıdan düşünmek lazım!</p>
			<p class="metin-css">Peki, orta düzey egzersiz nasıl bir şeydir? Günlük yürüyüşler, bağ-bahçe işleri, orta düzeyli ağırlık kaldırışlar ve esneme çalışmaları bu konuda en verimli egzersiz örnekleridir. Burada ve tüm kitabımda hazır formüllere dayalı listeler vermekten özellikle uzak duruyorum çünkü en iyi egzersiz, kişilerin kendilerini dinleyerek ve zaman içinde bedenleri hakkında deneyim edinerek keşfedecekleri egzersiz tipleridir. Zira hareket ihtiyacımız ortaktır ama beden terkiplerimiz benzersizdir...</p>
			<p class="genel-baslik2-css"><a id="_idTextAnchor036"/>KAOTİK VE İZOMETRİK EGZERSİZLER NEDEN DAHA İYİ?</p>
			<p class="metin-css">Belki bilenleriniz vardır ama kaotik ve izometrik egzersiz tanımlarını ilk kez duyanlarınız da olabilir. İzometrik kasılma, kasların gerginliğinin arttığı ama boyunun değişmediği bir kasılma tipidir. Mesela evinizdeki duvarı ellerinizle itmeye başladığınızda kaslarınız kasılır, bir süre devam ederseniz belki ter içinde kalırsınız ama duvar ve dolayısıyla onu iten kaslarınız gerçek anlamda hareket etmez. Yani kaslarınızın boyu değişmez. Iso=aynı, metrik=boy kelimelerinden türetilmiş izometrik kasılmalar yoga, pilates, planking ve elbette ki binicilik gibi birçok egzersizde sıklıkla karşımıza çıkar. Ayrıca germe/esneme tarzı idmanlar da genelde bu tip izometrik hareketlere dayanır. Herhangi bir şekilde hareket yahut yükün yer değiştirmesine neden olan (halter yahut çanta kaldırmak gibi) kas hareketleri ise bundan farklıdır ve “izotonik” (iso: aynı; tonus: gerginlik) hareket olarak adlandırılır. Günlük bilinçli hareketlerimizin çoğu bize “izotonik” gibi gelir zira yürür, yer değiştirir, bir şeyleri bir yerlerden başka bir yerlere taşırız. Fakat bütün gün dik durmamızı, kafamızı dik tutmamızı sağlayan kaslarımız, gün boyunca büyük oranda izometrik kasılmalarla kasılı durarak bu işlevlerini yerine getirirler. Son olarak, “kaotik” dediğimde ise artık “periyodik olmayan, belli bir saat veya rutine dayanmayan, tekrarlı kesin sayılar ve ritimlerle yapılmayan” anlamını kastettiğimiz sanırım fark ediyorsunuz.</p>
			<p class="metin-css">Peki, sizce insan bedenleri genel olarak nasıl bir hareket ritmini ister? Aslında daha önce de kısaca ifade ettiğim gibi, bedenlerimiz kişisel özelliklerimize bağlı birçok farklılığa rağmen, bazı özel hareketlerden benzer şekilde daha yoğun fayda sağlayabiliyor. Bu tip hareketlerin ortak özelliklerini ise şöyle sıralayabiliriz:</p>
			<p class="metin-iceriden-css">1. Dinlenmeler: Özellikle zihinsel açıdan keyifli zamanlarla bölünmüş egzersizler çok daha faydalıdır ve genel sağlığımıza daha olumlu etkiler yapar.</p>
			<p class="metin-iceriden-css">2. Sert deparlar ve yoğun kas aktiviteleri: Normal tempoda yürüyüş yaparken, 100-150 metrelik bir yokuşu hızla koşarak çıktığınızı düşünün. Yokuşun tepesinde belki de normalin iki katına çıkmış olan nabzınız ve nefesiniz, normal seviyelere inene kadar bekleyin. Bu sırada isterseniz durup manzaranın keyfini de sürebilirsiniz. Bunu hayatınıza oturttuğunuz zaman, böyle fasılalı ve deparlı faaliyetlerin size çok iyi geldiğini fark edeceksiniz. (Tabii bu tavsiyeleri yaş ve sağlık durumunuza göre ayarlamayı unutmayın...)</p>
			<p class="metin-iceriden-css">3. Dört-beş dakikalık yoğun faaliyetler ve dinlenmeler.</p>
			<p class="metin-iceriden-css">4. Kaotik, periyodik olmayan, beklenmedik hareketler: Tabiatta en fazla yaptığımız tipte hareketler bunlar olduğundan olsa gerek, düzenli ve tekrarlı hareketlere göre bize çok daha iyi geliyorlar. Mesela bu tarz bir şey yapmak isterseniz, durup dururken ağırca bir şeyleri belli bir mesafeye taşıyabilir ya da bunu beğenmezseniz hızla koşarak elim sende oynayabilirsiniz!</p>
			<p class="metin-iceriden-css">5. İzometrik kasılmalar: Kasların kasılıp sabit kaldığı “beyhude” kasılmalar da bedenimizin çok sevdiği hareketler arasında. Onun için burayı biraz daha geniş ele alabiliriz.</p>
			<p class="metin-css">Kalp-damar cerrahisi uzmanı olan eski bir öğrencim, Dr. Sencer Akdeniz, uzmanlık eğitiminin ilk yıllarında katıldığı bir cerrahlar kongresinde, kalp-damar sağlığı için en iyi sporun ata binmek olduğuna dair bir bildiri sunulduğundan bahsetmişti. Böyle bir iddiayı ilk duyduğumuzda, kulağımıza muhtemelen tuhaf gelecektir. Çünkü egzersizi yapan aslında atın kendisi ve insan ise sadece onun üzerinde oturuyor gibi görünüyor. Fakat eğer hayatınızda en az bir kez ata binmeyi denediyseniz, o işin hiç de kolay olmadığını bilirsiniz. İlk denemenizden sonra bedeninizde varlığını bile bilmediğiniz kaslar günlerce ağrır.<span class="dipnot-no-css _idGenCharOverride-2"><span id="footnote-009-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-009">10</a></span></span> </p>
			<p class="metin-css">Bu tecrübeyi yaşarsanız siz de ata binmenin gerektirdiği hareket örüntüsünün, günlük hayatımızda pek kullanmadığımız kasları, neredeyse hiç kullanmadığımız derecede çalışmaya zorladığını görürsünüz. Ata binmedeki başarınız, altınızdaki yüzlerce kiloluk hayvanın hareketleri ile eşgüdüm sağlayabilmenize ve aynı zamanda dengenizi korumanıza bağlıdır. Neticede atlar çok güçlü ve hareketli hayvanlardır; hareketleri ise oldukça kaotik ve öngörülemez özellikler sergiler. Bu nedenle binicilik hem zihinsel dikkatin hem de bedensel kıvraklığın üst düzeyde olması gereken bir faaliyettir. </p>
			<p class="metin-css">Anlaşılıyor ki aslında ata binmek bir hayvanın üzerinde oturmaktan çok, o hayvanın hareketleriyle kendi bedensel hareketlerimizi uyumlu hale getirebilme becerisini öğrenmeyi gerektiriyor. Bu da aslında başlangıçta oldukça zor bir süreç. Ama önemli olan şu ki atın üzerinde dengede durabilmek ve özellikle atın farklı gidiş hızlarına adapte olabilmek için izometrik kasılma dediğimiz bir kas kasılma tipini vücudumuzun birçok kasında bu sayede gerçekleştirebiliyoruz. </p>
			<p class="metin-css">Sonuç olarak ata binmek gibi doğamıza ve dolayısıyla fabrika ayarlarımıza uygun egzersizler yapmak, kaslarımızın sürekli kasılıp gevşemediği, belli bir süre kasılı kaldığı bir zemin oluşturuyor. Bu şekilde vücudumuzun ağır bir yükle karşılaştığı ama sonra dinlenmeye geçtiği tarzda egzersizler diğer egzersiz yöntemlerine kıyasla sağlığımıza daha iyi geliyor... </p>
			<p class="genel-baslik2-css"><a id="_idTextAnchor037"/>ATASAL EGZERSİZLER </p>
			<p class="metin-css">Doğrudan hayal etmek zor olabilir ama isterseniz bir düşünelim: Acaba yüz bin sene öncesinde yaşayan bir insan, günlük aktivitesinde neler yapıyordu? Zorlu koşullar içinde hayatta kalmayı nasıl başarıyordu? </p>
			<p class="metin-css">Aslında bunu anlamak için elimizde bize yardımcı olabilecek bazı yardımcı veri kaynaklarımız var. Mesela günümüzde teknolojiden uzak köylerde yaşayan insanlara bakarsak, orada bu konuyla ilintili bir yaşam döngüsü olduğunu görebiliriz. Bu insanlar engebeli alanlarda bol bol geziyor; kayalara, dağlara, ağaçlara tırmanıyorlar. Ağır malzeme balyalarını yahut tabiattan topladıkları ürünlerden oluşan ağır yükleri belli bir mesafeye taşıyorlar. Ama aralarda bol miktarda dinlenme molaları da oluyor ve bunlar gün içerisinde hep aynı saatlerde, aynı sürelerde yapılan işler değil. Vücudu beklenmedik zamanlarda zorlayan, farklı aktivitelerde bulunuyorlar. </p>
			<p class="metin-css">Evet, insan vücuduna iyi gelen aktivite tipinin de tam böyle olduğundan bahsetmiştik! Bu insanlar kompleks ve periyodik olmayan; ara ara fiziksel güç gerektiren ama sürekli akışkan ve düşük düzeyde hareket içeren bir egzersiz tipini doğal olarak uyguluyorlar. Ata binmenin meşhur edilmesinin altında yatan nedeni de artık çözmüşsünüzdür. Ben nereyi ve hangi vakti bulup da ata bineceğim derseniz o zaman size şunu önerebilirim: Mesela günlük aktivitelerinize bahçe işleri yapmayı, evi derleyip toplamayı veya buna yardım etmeyi eklemeniz de bu işlevi görecektir. Dahasını isterseniz; haftada birkaç gün mahallemizdeki çöpleri gönüllü olarak toplayıp çöp kutusuna atmak gibi tamamen kendimizin üretebileceği doğal ve yaşamda kalmamızı destekleyecek işler de bulunabilir. Unutmayın ki bunlar basit gibi görünseler de aslında bedenimiz için en önemli egzersizlerdir. </p>
			<p class="genel-baslik2-css"><a id="_idTextAnchor038"/>RİSK, MEYDAN OKUMA VE EGZERSİZ</p>
			<p class="metin-css">Birçoğumuz evde spor yapabilmek amacıyla bisiklet, kürek aleti, ağırlık yahut gergi bantları gibi fiziksel antrenman aletleri almışızdır. Ama yine birçoğumuz çok kısa bir süre sonra bunlarla idman yapmaktan sıkılmışızdır. Kendimizi pek suçlamamamız gerekir çünkü bunun nedeni açıktır: İnsanın fiziksel faaliyeti ile zihinsel/duygusal durumu, birbirinden ayrılmaz bir bütündür. Mesela, günde 20-30 km bisiklet sürmenin sağlığa iyi geldiğini biliriz fakat evinizdeki bir odada, hiçbir yere gitmeden sürekli pedal çevirerek bu hedefe ulaşmaya çabalarsanız, bir süre sonra bundan sıkılmanız ve motivasyonunuzu kaybetmeniz çok normaldir. Onun yerine bir tane gerçek bisiklet alıp, sıcak soğuk, yağmur çamur demeden kendinizi dağa bayıra vursanız, riske girseniz; işte o zaman işler büyük oranda değişecektir. </p>
			<p class="metin-css">Belki herkes için böyle fiziksel bir bisiklet sürme imkânı olmayabilir ama eğer imkân varsa mutlaka deneyin derim! Evinizin bir köşesinde kuru kuruya pedal çevirerek sağlık bulmaya çalışmayı bırakıp, gerçek bir bisikleti sürüş keyfini tatmaya bakın. O zaman sağlığınıza çok daha büyük bir katkı sağlamanızın yanı sıra motivasyonunuzu da katbekat artırmış olacaksınız. </p>
			<p class="metin-css">Bisiklet sürmek sizin ortamınız için pek de uygulanabilir değilse başka alternatifleri düşünün ve birazcık da risk almaya bakın! Beynimiz ve bedenimiz, ölçülü olan, öldürücü yahut tehdit edici olmayan riskleri sever. Daha önce gitmediğiniz bir yerlerde yürümekten biraz yorucu bir dağ yürüyüşüne kadar, egzersizlerimizi çeşitlendirmek mümkündür. Fiziksel egzersizin yanında böyle risklere girdiğimiz zaman, dünyayı farklı açılardan görürüz ve güzel manzaraları keşfederek onlardan mahrum kalmamış oluruz. Böylece hem zihnimize hem de bedenimize gerçekten tam bir doyum imkânı sunabiliriz. </p>
			<p class="metin-css">Bütün beden sistemleri ve bütün canlılar için geçerli olan temel bir kuraldır: Bir meydan okuma, bir müşkül ile karşılaşan biyolojik yapılar, eğer o meydan okuma ve olumsuz durum öldürücü değilse buna gelişerek cevap verir. Mesela kaslarınızı zorlarsanız zamanla kaslarınız şişer ve güçlenir. Zihninizi zorlarsanız beyninizde daha fazla hücre ve bağlantılar meydana gelir. Zor ve aşındırıcı fiziksel koşullarda çalışan insanların derileri kalınlaşır. Meydan okuma ve sıkışıklık, bizde ve tüm biyolojik dünyada “gelişmeyi” tetikler. Sizin de kendi vücudunuzda şahit olabileceğiniz gibi bu durum beynimiz, kaslarımız, böbreğimiz, midemiz yani vücudumuzdaki bütün organlarımız için geçerlidir. Bununla birlikte kasları çok fazla zorlamak kaslarda hasara sebep olabileceği gibi zihnimizi doğal olmayan yönlerde çok fazla zorlamak da beynimize bazı hasarlar verebilir. Bu yüzden -aynen atalarımızın tabiatta kuvvetle muhtemel karşılaştıkları durumlar gibi- kendimize ara ara enteresan problemler yaratabiliriz. Mesela evimizin yakınlarında olan ama daha önce hiç gitmediğimiz bir tepeye tırmanabilir ya da daha önce yapmadığımız bir el becerisini veya sportif bir beceriyi öğrenmeye başlayabiliriz. </p>
			<p class="metin-css">Hiç jonglörlük öğrenmeyi denediniz mi? Normalde birileri lobutları belli bir ahenk ve ritimle çevirme becerisini sergilediğinde onu hayran gözlerle izleriz. Ama bazen aklımıza “Bu bizim ne işimize yarayacak?” sorusu da gelebilir. Böyle şeylerin bize pek bir faydasının olmadığını, yaşamda kalma açısından insanlığın işine de pek yaramayacağını düşünme eğilimimiz olabilir. Bu nedenle çoğu insan böyle “boş işlerle” uğraşmaz. Oysa en azından bir kez olsun, birkaç topu elinize alıp senkronize şekilde çevirmeye, onları takip etmeye çalışmanızı şiddetle tavsiye ederim! Denediğiniz zaman bunun o kadar da kolay olmadığını, bu basit hareketi öğrenmek için beyninizi farklı bir açıdan epeyce harekete geçirmenizin gerektiğini fark edeceksiniz. Yapılan araştırmalar böyle basit donanımlı ama sizin için yeni egzersizleri çalıştığınız takdirde beyninizin çalışma sisteminde son derece olumlu değişimler olduğunu gösteriyor. Bunu bir denediğiniz zaman el-göz koordinasyonunuzda ciddi bir artış, konsantrasyon düzeyinizde belirgin yükselme ve diğer işlerinize yoğunlaşma becerilerinizde de o egzersizi ne kadar yaptığınıza bağlı olarak kalıcı bir biçimde iyileşme olduğunu fark edebilirsiniz. Bu tarz meydan okumalar, şaşırtıcı egzersiz programları ve beceriler, özellikle son yıllarda beynimizi geliştirmek açısından çok önemli araçlar olarak kullanılıyor. AçıkBeyin eğitimcilerinden Mahmut Talha Sağlıklı, FitBeyin egzersizleri ile katılımcılara bu tip deneyimler kazandırmayı amaçlıyor ve birlikte yaptığımız eğitimlerde, kamp programlarında bu egzersizlerin belirgin etkilerini kısa bir sürede izleyemeye başlayabiliyoruz. Kendisinin konuyla ilgili öneri ve derslerine “AçıkBeyin”<span class="dipnot-no-css _idGenCharOverride-2"><span id="footnote-008-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-008">11</a></span></span> ve “Sağlıklı Hoca”<span class="dipnot-no-css _idGenCharOverride-2"><span id="footnote-007-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-007">12</a></span></span> Youtube kanallarından ulaşabilirsiniz. </p>
			<p class="genel-baslik2-css"><a id="_idTextAnchor039"/>BEDEN ZİHNİ, ZİHİN BEDENİ NASIL KONTROL EDİYOR?</p>
			<p class="metin-css">İnsanoğlu ağırlıklı olarak bilişsel bir canlı haline gelmiş durumda. Hayatımızın çoğu artık “kafamızda” şekilleniyor. Devamlı öğrenmek, hatırlamak, zihnimizi geliştirmek, daha iyi düşünmek gibi telaşlar çoğu zaman beden sağlığımızın önüne geçmiş gibi... (Ben de bu çarpık algıdan her an uzak durabilen birisi değilim maalesef.) Özellikle şehirde yaşayan insanlar için vücut, adeta “kafayı bir yerden bir yere taşımak için bir araç” gibi algılanır oldu. Fakat bedenin zihni, zihnin de bedeni kontrol ettiğini; ikisinin arasında karşılıklı bir ilişki olduğunu iyi biliyoruz. Ve eğer biz bunlardan birini ihmal edecek olursak diğerinin üzerindeki kontrolümüzün de elimizden kaçması söz konusu oluyor.</p>
			<p class="metin-css">Zihnin bedeni nasıl kontrol ettiğini açıkça bilir ve görebiliriz. Mesela bunun nasıl gerçekleştiğini merak ediyorsanız dolaptan bir limon çıkarıp yaladığınızı düşünün. Ekşi ekşi limon damlalarını dilinizde hissettikçe ağzınız istemsiz olarak sulanır. Halbuki ortada limon falan yoktur. Ama o düşünce, fiziksel olarak tükürük bezlerinizin salgı yapılabilmesini sağlar. Korku, dehşet, erotizm yahut pornografi içeren görüntüleri izlerken bedenlerimizde meydana gelen gözle görülür değişiklikler de buna bir başka örnektir. Ortada sadece görsel ve işitsel uyaranlar olmasına rağmen, bedenimiz bunlara gerçekmiş gibi tepki verir. Aynı şekilde kötü bir hatıramız aklımıza gelince kalp atışımız hızlanır, utanç duyduğumuz bir ânı zihnimizde canlandırdığımızda yine yüzümüz kızarır. Bu tip deneyimlerle hepimiz fark ederiz ki zihnimizin bedenimiz üzerinde bir kontrol mekanizması vardır. </p>
			<p class="metin-css">Peki, beden zihni nasıl kontrol eder? Bedenimiz üzerinden zihin kontrolünün nasıl gerçekleştiğine dair <em class="italic-css _idGenCharOverride-1">Değişen Be(y)nim</em> adlı kitabımda detaylı bir bölüm bulabilirsiniz. Burada kısa bir özetle hatırlatayım: Mesela güneşli havalarda genellikle sinirlenmeye daha yatkın olduğumuza dair bir gözlem vardır. Fakat bir araştırmaya göre, eğer güneş gözlüklerimizi takacak olursak bu sinirlilik hali belirgin oranda azalıyor. Bunun nedenini anlamak aslında zor değil. Güneşin parlaklığından dolayı gözümüze giren ışık miktarını sınırlayabilmek için sürekli kaşlarımızı çatarız. Kaşların çatılmasını sağlayan yüz kası hareket örüntüleri ise beyne aynı zamanda olumsuz bir durum olduğu sinyalini gönderir çünkü bu tip bir yüz şekli, kızdığımız zaman da sıklıkla yüzümüze yerleşiverir. Beyindeki duygusal devreler böylece yüzden aldıkları geri bildirime bağlı olarak “savaş yahut kaç” sistemini faaliyete geçirebilecek bir duyarlılık noktasına gelir. Sonuçta beynin uyarılma düzeyinde bir artış olur ve ufak mevzularda bile insanlar daha kolay sinirlenebilir. Bu konuyla ilgili bir başka örnekte ise farklı beden duruşlarının insanların kendilerine güvenlerini etkilediği gösterilmiştir. Beden duruşunuzda iradi olarak yapacağınız değişimler ve farklı duruşlarda kısa bir süre durmak gibi uygulamalar, ruh durumunuzu ve bedeninizdeki hormonların düzeylerini etkileyebiliyor. Hatta bu tarz yöntemlerle sosyal korku gibi sorunların etkin bir biçimde tedavi edilebileceği iddiası bile mevcuttur.<span class="dipnot-no-css _idGenCharOverride-2"><span id="footnote-006-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-006">13</a></span></span> (Detaylar için bkz. <em class="italic-css _idGenCharOverride-1">Değişen Be(y)nim</em>, s. 142-145) </p>
			<p class="metin-css">Okuduklarınız uç örnekler gibi gözükebilirse de aslında günlük hayatımızda bunların çok fazla karşılığı vardır. Yoga, meditasyon ve bunlarla ilgili alanların yani bedensel dinlemeye dayalı pratiklerin tamamının dünyada bu aralar oldukça moda haline gelmesi de aslında bu konuyla ilişkilidir. Çünkü aynı zamanda bütün dinî geleneklerde de derin düşünme çalışmaları, zikirler, ibadetler, mantralar gibi uygulamalarla, bedensel pratikler üzerinden zihin ve davranış değişiklikleri bolca önerilir, hatta emredilir. Bunun sebebi ise oldukça açıktır: Başta nefes alıp verişiniz olmak üzere, bedeninizdeki kasların aktivitesini bilinçli bir şekilde kontrol etme konusunda ustalaştıkça, zihninizin durumunu da kontrol altına alabilirsiniz. </p>
			<p class="metin-css">Mesela her sabah yahut akşam saatlerinde yapabileceğiniz basit gerilme ve izometrik kasılma egzersizleri çok kısa bir sürede kendinizi çok iyi hissetmenizi sağlar. Çünkü yaptığınız hareketler neticesinde vücudunuzda oluşan hafif zorlanmalar ve normalde yapmadığınız hareketlere bağlı yeni uyarılmalar, beyninizde endorfin, serotonin, anandamid, adrenalin, enkefalinler gibi düzenleyici, ağrı kesici, rahatlatıcı ve mutluluk verici hormonların salgılanmasını artırır. Bu da kan dolaşımımızı hızlandırarak damarlarımızdaki kanın temizlenme ve oksijenlenme miktarını yükseltir. </p>
			<p class="metin-css">Kasların kasılması, kan damarlarına masaj yapar ve kalbimize giden kan miktarını arttırarak hem beynimize hem de vücudumuza daha yoğun debide ve daha iyi temizlenmiş, daha oksijenli kanın pompalanmasını sağlar. Bütün bu etkileri birleştirdiğimiz zaman, beden hareketinin zihinsel açıklığı sağlamanın en iyi yolu olduğunu açıkça fark ederiz. Görürüz ki hareket etmek bizzat beyni uyandırarak akıl yürütme ve karar alma sisteminin daha doğru ve daha verimli çalışmasını mümkün kılar.<span class="dipnot-no-css _idGenCharOverride-2"><span id="footnote-005-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-005">14</a></span></span></p>
			<p class="metin-css">Sorunlarına çözüm bulamayan, ders çalışırken sıkılan yahut bir şekilde içi daralan, kendini depresif hisseden birçok insan çoğu zaman bilinçsizce kalkıp odasının içinde veya dışarıda yürümek için harekete geçer. Bu otomatik tepki, beyni uyandırmakla ve hareketin beynimize gönderdiği sinyaller aracılığıyla zihinsel sistemimizin daha iyi çalışmasını sağlamakla ilgilidir. Fakat bu basit bağlantıyı unuttuğumuz düzeyde de zihinsel melekelerimizde bir daralma yaşamamız kaçınılmazdır... </p>
			<p class="metin-css">En kolay, en hızlı ve hatta bedava bir çözüm yöntemi olarak hemen kalkıp yürüme eylemini ben de yapıyorum ve bu bağlamda ihtiyaç duyan herkese de tavsiye ediyorum. Çünkü artık sizin de yakından bildiğiniz gibi bu vücut oturmak için tasarlanmamıştır. </p>
			<p class="genel-baslik2-css"><a id="_idTextAnchor040"/>ZİHİNSEL VE FİZİKSEL İNSAN</p>
			<p class="metin-css">Teknoloji, özellikle de bizim yerimize kararlar almaya başlayan dijital teknoloji gelişmeye devam ettikçe, insanoğlunun zihinsel ve fiziksel eforu arasındaki farkın açılması devam ediyor. Maddî imkanlar artıp teknolojiye ulaşım kolaylaştıkça, beden hareketleri ve hayatta kalmak için yapılması gereken hareket miktarı dikkat çekici oranda azalıyor. Dolayısıyla insanların önemli bir kısmı gittikçe daha “zihinsel” varlıklar haline gelmeye başladı bile. Gerçek dünyada harekete geçmek, bir şeyler üretmek, hatta fark yaratıcı şeyler yapmak bile artık birkaç tuşla mümkün olabilir hale geldi. Ya da biz mi öyle zannediyoruz? </p>
			<p class="metin-css">Düşünmek, zihinde tasarlamak, fikir üretmek, akıl yürütmek gibi işler insanın işlevlerinden sadece bir kısmıdır. Başta ellerimizin şekli olmak üzere, bedenimizin diğer tüm bölümleri beynimizin bu tip zihinsel işlevlerini gerçek dünyada yenilikçi çözümlere ve işlere dönüştürebilmesi için yüz binlerce yıldır büyük bir uyumun olduğunu gösteriyor. </p>
			<p class="metin-css">Bir gemi inşa etme sürecini düşünelim: Gemiyi yapmak için araştırma, okuma, zihinsel tasarım ve izleme, bu işin önemli bir kısmını oluşturur. Fakat sadece bu aşamaları geçerek yüzecek ve işe yarayacak bir deniz aracını ortaya koyamayacağımız açıktır. Bundan sonra, metali, tahtayı, çiviyi ve diğer malzemeleri alıp onları birleştirmek, onların ilişki ve davranışlarını öğrenmek, fiziksel olarak birbirleriyle ilişkilerini denemek, suda yüzdürmek, farklı koşullarda tasarımları sınamak gibi birçok aşamadan geçilmesi gereklidir. Normalde bu süreçlerin tamamı, fiziksel dünyada gerçek yahut gerçeğe yakın deneysel koşullar altında, bedenen ve zihnen yürütülmesi gereken basamaklardır. İşin fiziksel kısmı görüldüğü gibi çok basamaklı ve zahmetlidir. Ama insan söz konusu olduğunda en önemli basamak, zihinde özellikle görsel olarak kurulan ilk hayaldir. Bu hayaller çoğu zaman gerçekte var olmayan ama ihtimal olarak var olabilecek yenilikçi fikirler üretmekte kullandığımız ana malzemedir. Hayaller, gerçek dünyadan bilgi ve deneyimle beslendikleri oranda hayata geçmesi ve fark yaratması mümkün tasarımlara dönüşür. Çocukların hayallerinin çoğunlukla ziyadesiyle “uçuk” olmasının ardında da benzer bir gerekçe yatar: Dünya hakkında bilgileri ve deneyimleri henüz çok azdır ve bazı şeylerin “mümkün olmadığını” bilemezler! </p>
			<p class="metin-css">Oğlum Metehan, 4 yaşlarında iken çılgın bir proje ile çıkagelmişti: “O kadar keskin bir gözlük yapacağım ki, dünyadaki en yüksek tepeye çıkıp ileri doğru baktığında, dünya yuvarlak olduğu için, kendi poponu görebileceksin!” O günlerde buna çok gülmüştük. Ama birkaç yıl sonra piyasaya çıkan dijital gözlükler, tam olarak aynı yöntemle olmasa da uydudan her yeri görebilmemizi sağlayarak Metehan’ın projesinin o kadar da saçma olmadığını göstermişti.<span class="dipnot-no-css _idGenCharOverride-2"><span id="footnote-004-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-004">15</a></span></span></p>
			<p class="metin-css">Günümüzde zihinsel beceri ve yaratıcılık kısmımız her zamanki gibi çalışmaya devam ediyor. Fakat artık bize özellikle fiziksel kısımda müthiş derecede yardımcı olan dijital teknolojilerimiz var. Mesela bir gemiyi yahut hava aracını fiziksel olarak inşa edip suda denemeden önce, tasarımlarımızın yüzüp yüzemeyeceğini, uçup uçamayacağını sayısal benzeşimler (dijital simülasyonlar) üzerinden görebiliyoruz. Dijital cihazların camdan yüzeylerinde istediğimiz sanal araçlarla, istediğimiz çizim ve tasarımları tek bir kâğıt ve bir damla mürekkep tüketmeden, istediğimiz yap-boz denemelerine imkân verecek bir özgürlükle gerçekleştirebiliyoruz. İstersek, arzu ettiğimiz büyüklük ve kalitede fiziksel çıktılar alabiliyoruz. Ve artık üç boyutlu yazıcılarda istediğimiz fiziksel nesneyi, her türlü tasarımımızı istediğimiz malzemeden üretebiliyoruz. Bu teknolojiler sayesinde daha önce hayal bile edemeyeceğimiz nice tasarımı gerçeğe dönüştürmek mümkün hale geldi. Artık ilaçları bile çoğunlukla bu tip sayısal hesaplama ve benzeşimler aracılığıyla geliştiriyoruz. Otomobil tasarımları o kocaman ve masraflı rüzgâr tünellerine sokulmuyor, sayısal rüzgâr benzeşimlerinde sayısal tasarımlarıyla (ve başarıyla) deneniyor. Böyle daha nice örneğe bakarsak, imkânların inanılmaz düzeyde arttığını ama insanın elinin ayağının da gerçek hayattan yavaş yavaş çekildiğini görüyoruz. </p>
			<p class="metin-css">Peki, bunun bize ne zararı olabilir? Aslında beynimizin gelişimine bütüncül olarak bakarsak alarma geçmemiz gereken konu kendiliğinden açığa çıkar: Zihnimiz, bedenimizle eşlenik olarak gelişir. Yani bedensel hareket açısından ne kadar efor sarf ediyorsak, o hareket aşamaları için paralel olarak zihinsel açıdan da efor sarf ederek beynimizi devreye sokmuş ve dolayısıyla da forma sokmuş oluruz. İşte bu sebeple küçük çocukların dijital cihazlarla çok erken yaşlarda karşılaşmaları ve bunlarla çok vakit geçirmeleri, bilişsel yeteneklerini gözle görülür biçimde azaltıyor.<span class="dipnot-no-css _idGenCharOverride-2"><span id="footnote-003-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-003">16</a></span></span> Benzer şekilde, fiziksel işlerinin büyük kısmını dijital cihazlara devreden insanlar, beyin gelişimlerine ve yenilikçi düşünme yeteneklerine de bilmeden kısıtlama getiriyorlar. </p>
			<p class="metin-css">Bilgisayar benzeşimleri (simülasyonları) ne kadar karmaşık olursa olsun, gerçek dünyanın karmaşıklığının ve ön görülemezliğinin (henüz) yanına bile yaklaşamıyor. Zira bilgisayarlarda kullandığımız modeller ne kadar akıl almaz dursalar da sonuçta belli modellemelere ve matematiksel-algoritmik alt yapılara dayanıyor. Bu nedenle ne kadar “havalı” gözükürse gözüksün, hiçbir sayısal benzeşim, henüz gerçek dünyadaki kadar zengin ve kaotik bir etkileşim üretemiyor. Bu sadece teknik bir sorun da değil: Zihnimiz ve bedenimiz, bilgisayarların algoritma zincirine mahkûm hale geldikçe, düşüncelerimiz “bilgisayarlaşmaya”, yaratıcılığımız kısıtlanmaya başlıyor. Nasıl hiçbir bilgisayar veya tablet uygulaması gerçek bir fiziksel oyunun yerini alamıyorsa, bilgisayar destekli benzeşimler de gerçek dünyanın yerini tutamıyor. Yakın zamanda da böyle bir yeteneğin bilgisayarlarda üretilebileceğinden kuşkuluyum. </p>
			<p class="metin-css">En az 200 bin senedir var olan bir rutinimiz var: Önce düşün, sonra yap. Etrafımızdaki insanlara baktığımızda; az düşünüp hemen faaliyete geçenlerin, hemen denemeye başlayanların genellikle daha başarılı olduğunu, daha hızlı mesafe aldıklarını fark ederiz. Çünkü tabiatın da temel usulü deneme-yanılma yöntemidir. “Mükemmelin iyiyi öldürmesine izin verme!” sözü, aşırı zihinsel odaklanmanın fiziksel faaliyeti engellediği durumlar için bir uyarı niteliğindedir. Yani mükemmelini yapacağım diye sürekli düşünüp hiç faaliyete geçemeden nice fırsatlar, hatta ömürler kaçıran insanlar çoktur. O yüzden bir yerden başlayıp “yapmak” başarmanın en önemli şartıdır. Yeni ve devrimsel bir şeyler yapmak için de zihinsel kurgular kadar fiziksel olarak harekete geçmek, dünyayı tanımak ve bu tanışıklıkla yeni fikirler üretmek, anahtar öneme sahiptir.</p>
			<p class="genel-baslik2-css"><a id="_idTextAnchor041"/>İNSAN FAALİYETLERİNİN HAYVANDAN FARKI VAR MI?</p>
			<p class="metin-css">Günlük hayatımızda yaptığımız birçok hareket, diğer hareket eden canlıların yaptıklarından çok da farklı değildir. Neredeyse tüm günümüzü dolduran ve çoğunluğu refleks tabanlı olan beslenme, temizlenme, yer değiştirme ve acıdan sakınma gibi temel davranışlarımızı burada masaya yatırabiliriz. Mesela konuşurken elimizle yanağımızı kaşımamız gibi hareketlerden markette yarı bilinçli olarak alışveriş yapmaya kadar birçok davranışımız böyle otomatik ve refleks hareket devreleri ile sürdürülür. Bu tip hareketler açısından diğer hayvanlarla aramızda belirgin bir fizyolojik fark yoktur.</p>
			<p class="metin-css">Öte yandan insanı harekete geçiren niyet ve motivasyonlar, gelişmiş beyin yapısı nedeniyle diğer hayvanlarınkinden çok farklı olabilir. İnsan sadece bedensel motivasyonlarla değil, zihinsel ve bilişsel nedenlerle de harekete geçebilme açısından diğer canlılardan ayrılır. İçsel dürtülerinin ve bedensel ihtiyaçlarının yönlendirdiği davranış kalıplarının aksi yönde davranışlar sergileyebilme yetisi de buradan gelir. Mesela bir kişi çok aç olduğu halde, önünde hazır bulunan bir yemeği yemeyi değişik nedenlerle reddedebilir. Bu nedenlerden biri “kendi belirlediği yemek saatine henüz ulaşmadığı” gibi gayet öznel ve bilişsel bir karar olabilir. Bir başka durumda, diyelim ki diğer insanların da bulunduğu bir ortamda, kişi kibarlık yahut çekingenlik göstermesi nedeniyle yemeği reddedebilir. İkisi de neticede aynı davranış olmakla birlikte; temel nedenler açısından birinci örnek insana has bir örnek iken, ikinci örnekteki davranışı sosyal gruplar halinde yaşayan birçok canlıda görebiliriz.</p>
			<p class="metin-css">Dolaşmaya çıktığımızı, yolda bir protesto gösterisine denk geldiğimizi düşünelim. Kalabalık bir grup insan, öfkeli bir şekilde sloganlar atarak yürüyor olsun. Diyelim ki bir başka kalabalık grup da onları yol kenarında merakla ve endişeyle izliyor. Her iki davranış kalıbı birbirinden çok farklı gözükse de temel motivasyon ve harekete geçirici nedenler açısından aralarında çok fark olmayabilir. Mesela gösteriye katılan ve sloganlar atarak yürüyen insanlardan biri, onları kenardan izleyenleri “korkak olmak ve özgürce eyleme katılamamakla” itham edebilirken, kenarda izleyici olanlardan birileri de bağırarak yürüyenleri tepkisel davranmakla ve belli bir gruba ait olma görüntüsü nedeniyle özgür olmamakla itham edebilir. Yahut protestocu ekip içinde son derece sağlam bilişsel ve tecrübî nedenler sayesinde bilerek ve isteyerek orada olanlar olabileceği gibi, yine kenarda izleyen insanlar arasında da kendi nedenlerinden ötürü bilinçli olarak orada bulunmayı tercih edenler olabilir. Dolayısıyla ister protesto gösterisinde sloganlar atsın, isterse kenardan sessizce olan bitenleri izlesin; böyle kişiler diğer kalabalıktaki insanlara göre çok daha bireysel, özgür iradeleri doğrultusunda karar almış ve bunu uygulayan kişiler olacaktır. Dışarıdan bakıldığında ise davranışlar grup içinde hemen hemen aynı gözükür. Neticede faaliyet ve eylem tipi ne olursa olsun dışarıdan eylemin tipine bakarak ardındaki niyet hakkında çıkarımda bulunmamız zordur. Primat doğamız gereği kalabalıkların davranışına uymak konusunda son derece ikna edici ve güçlü zihinsel reflekslere sahibiz fakat aynı zamanda diğerlerinden farklı, tamamen özgün nedenlerle bir hareket ortaya koyabilme açısından da insan oldukça özel bir yerde durur.</p>
			<p class="metin-css">İnsanın harekete geçirici sisteminde önemli ve farklı bir bileşen daha vardır. Buna kısaca “cesaret devresi” adını verebiliriz. Cesaret, korkulara rağmen bir harekette bulunmayı, bir davranış göstermeyi tercih edebilmek anlamına gelir. Korku yahut o davranışı gerçekleştirmeme konusunda ikna edici gerekçelerin yokluğunda, bir davranışı ortaya koymak cesaret olarak adlandırılmaz. Mesela bir kediyi kendisini tehlikede hissedeceği derecede rahatsız eder, bir köşeye sıkıştırıp tehdit edersek, kedi üzerimize doğru atlayabilir. Bu davranış bir cesaret değil, hayatta kalma davranışıdır. “Savaş ya da kaç” sisteminin aşırı oranda faaliyete geçmesi sonucu görülen böyle davranışlar, başka çare olmadığı için ortaya konan mecburî davranışlardır. Bu konuyu en son fabrika ayarımız “Sınırları aşmak” bahsinde tekrar ele alacağız.</p>
			<p class="metin-css">İnsanoğlunun en sevdiği harekete geçirici nedenler, risk içeren, daha önce yapılmamış bir şeyleri yapma güdüsünden gelir. Uç (extreme) spor tutkunlarından tutun, farklı fikirlerle ortaya çıkan mucit, kâşif, sanatçı veya bilim insanlarına kadar hepsini harekete geçirici en önemli güçlerden birisi budur. Elbette insanların çoğunluğu bu tip risk alma davranışlarını dizginlemeyi ya sosyal ortamlardan yahut eğitimden öğrendikleri için, çocukluk yıllarımızda bol miktarda görülen bu temel risk alma davranışı ileriki yıllarda azalabilir. Fakat hepimizin içinde risk alma, yapılmayanı yapma doğrultusunda gerçekleştirilebilecek nice davranışların hayalleri bir şekilde mevcudiyetini sürdürür. Hayallerimizi genelde hep böyle şeyler süsler. Ve tabii uygun bir ortam ve fırsat bulduğumuzda risk alarak giriştiğimiz hareketler bizi pek mutlu eder. Son fabrika ayarımız olan “sınırlarımızı aşmak” burada da davranışlarımız konusunda oldukça belirleyicidir.</p>
			<p class="genel-baslik2-css"><a id="_idTextAnchor042"/>BEDENLE ÖĞRENMEK</p>
			<p class="metin-css">Hareketten bahsettiğimizde, buraya kadar konuştuklarımızdan da çağrışabileceği gibi aklımıza genellikle spor yapmak, terlemek, enerji sarf etmek gibi konular geliyor. Zira hareket sistemimizin en önemli amaçlarından birisi bu. Fakat bu “gürültülü” ve “büyük çaplı” süreçlerin ötesinde, hareket sistemimizi oluşturan beynimiz, sinir sistemimiz, kaslarımız ve kemiklerimiz arasında çok daha belirsiz, dikkatli bakılmadığında gözden kaçırılabilecek ve aslında hayatımız açısından belki de çok daha önemli olan bir öğrenme ve geri bildirim sistemi sürekli çalışıp durur.</p>
			<p class="metin-css">Beynimizin gelişkin bir hareket kontrol sistemi olduğundan bahsetmiştik. Beynin hareketleri yöneten bölümlerini incelediğimizde, beyindeki farklı bölge ve yapıların çok büyük bir çoğunluğunun hareket kontrolüyle ilgili olduğunu fark ederiz. Hareketlerimizi doğru ve amaca uygun olarak planlamaktan sorumlu bazal çekirdekler, hareket kontrol sisteminin beyni olan beyincik, beyin kabuğunun hareket planlarına ve hareket kalıplarına ayrılmış premotor, tamamlayıcı motor gibi hatırı sayılır büyüklükteki alanları, tüm hareketlerimizin en üst kontrol alanları olan motor korteks bölgeleri, beyin sapı bölümünde yer alan sayısız ara istasyon, sinir hücresi grupları ve beynimizi uyanık tutup hareketlerimizin doğru yapılmasına yardımcı olan retiküler formasyon, bunlardan sadece ilk akla gelenleridir. Beden hareketleri sırasında beynin neredeyse tamamının faaliyete geçmesi ve orkestrasyon halinde işe karışması, bedensel hareketi beynin tamamını ilgilendiren bir mesele olarak karşımıza koyar. Beynimizi bu denli yaygın şekilde uyaran ve meşgul eden bir süreçler dizisi de aynı zamanda beynimizin uyarlanabilirlik (plastisite) özelliği nedeniyle, beyin devrelerini en fazla değiştiren uyaranlardan birisidir.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-12.jpg"/></p>
			<p class="sekil-aciklamalari-24px-css"><span class="bold-css">GÖRSEL 12:</span> Beynimizdeki hareket kontrolüyle ilgili temel alanların genel bir görüntüsü. (Bir fikir vermek açısından sadece ana alanlar kabaca işaretlenmiştir.)</p>
			<p class="metin-css">Hareket, beyinle beden arasında sürekli ve karmaşık biçimde yürüyen bir geri bildirim sistemine dayanır. Saniyede binlerce kez gidip gelen milyonlarca sinirsel sinyal; yüzlerce farklı sinir hücresi grubundan bedeni saran sinir sistemine, oradan kaslara, kaslardaki alıcılardan tekrar sinir sistemine ve beyindeki sayısız değerlendirme alanına akar durur. Başta görme ve denge olmak üzere tüm duyularımız da bu orkestranın çoğu zaman ayrılmaz parçalarıdır. Bu karmaşık geri bildirim sistemi sayesinde hareketlerimizi amacına uygun ve akışkan bir şekilde yapabiliyoruz. Elinizdeki çaydanlığa akan bir musluktan su doldurduğunuz durumu düşünün. Su, çaydanlığı doldurdukça musluğun altında sabit tutmaya çalıştığınız çaydanlığın ağırlığı artar; siz de buna karşılık çaydanlığı aynı seviyede tutmak için her seferinde biraz daha fazla kuvvet uygulamak durumunda kalırsınız. Bu ayarlama, kaslarınızın uzunluğunu izleyen özel kas içi alıcılardan, sizin kaslarınıza gönderdiğiniz kasılma emirlerinin miktarı ile çaydanlığın ağırlığından dolayı kaslarınızın gerilme miktarı arasındaki farkın devamlı omuriliğe bildirilmesi ve bu sayede kasa gelen emirlerin anlık olarak değiştirilip ayarlanmasıyla mümkün olur. Son derece karmaşık süreçlere dayanan bu işlemi, müthiş hızlı çalışan bir geri bildirim sistemi sayesinde çoğu zaman sorunsuzca halledebiliriz.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-13-A.jpg"/></p>
			<p class="resim-0px-css"><img alt="" class="_idGenObjectAttribute-4" src="../Images/GORSEL-13-B.jpg"/></p>
			<p class="sekil-aciklamalari-24px-css"><span class="bold-css">GÖRSEL 13:</span> Akan suyun altında çaydanlığı doldurabilmemiz için gerekli sinirsel geri bildirim yollarının basitleştirilmiş şeması. Beynin birçok alanının bedenden gelen geri bildirimler yardımıyla işe karıştığı devasa bir hesaplama sistemi arka planda çalışır ve sağlığımız yerinde olduğu sürece bizim bundan genellikle hiç haberimiz olmaz.</p>
			<p class="metin-css">Bu noktada “Beynimiz neden var?” sorusunun cevabına tekrar bir dönelim. Beynin varlığının tek amacı “karmaşık ve uyarlanabilir hareketler” üretmektir. Burnumuzu kaşımaktan konuşmaya, koşmaktan esnemeye kadar her faaliyetimiz, özünde harekettir. Beynin hareket kontrolündeki “karmaşık” ve “uyarlanabilir” sözcükleri özellikle önem arz eder. Mesela bir robot kol, masadaki su bardağını almak üzere günümüzde rahatlıkla programlanabilir. İlköğretim düzeyindeki öğrencilerin dahi bu tip projeleri yapabildiklerini duyageldiğimiz bir zamanda yaşıyoruz. Fakat sıradan algoritmalar; bardağın yeri, ağırlığı yahut yönelimi hafifçe değiştiğinde dahi iş göremez hale gelir. Çünkü robot kol belli bir yerden, belli bir pozisyonda duran, belli büyüklükte bir nesneyi almak için programlanmıştır. Azıcık yükseğe, azıcık eğimle, azıcık ileri yahut geriye koyarsanız robotumuz muhtemelen bardağı alma görevinde başarısız olacaktır. </p>
			<p class="metin-css">Sıradan robotik sistemler için neredeyse imkânsız olan bu yeni duruma göre hareket programını uyarlama becerisi, ancak kendi kendine öğrenen yeni yapay zeka kontrollü sistemlerde görmeye başlayabildiğimiz bir özelliktir. Öte yandan henüz iki yaşındaki bir çocuğa “şu bardağı alsana” dedikten sonra onu izlerseniz, o yaşlarda bile hareket sistemimizin muhteşem bir uyum yeteneğine sahip olduğunu görmeniz çok kolaydır. Bardak ister ters ister eğimli ister dolu ister boş olsun; o küçük beyin onu almanın bir yolunu bir şekilde bulur. Belki ilk uzanışında biraz isabetsiz hareketler yapar ve hatta belki bardağı tutmayı beceremez... Ama birkaç denemeden sonra onun hızla ustalaşmaya başladığını görürsünüz. </p>
			<p class="metin-css">Piyano çalmayı öğrenirken beynimizde olan süreçler de hemen hemen aynı şekilde işler. Yaptıkça öğrenen ve bir sonraki hareketin sonuçlarını kestirerek ustalaşan harika bir motor kontrol sistemi ile donatılmış durumdayız. İşte uyarlanabilir hareket becerimiz, bize böyle bir serbestlik ve gelişebilme yeteneği sağlar.</p>
			<p class="metin-css">Bu bölümde buraya kadar genellikle bedenimizin sportif hareketlerini yöneten sistemler üzerinde konuştuk. Bu beceriler biyolojide “kaba motor beceriler” olarak bilinir. Koşmak, eğilip kalkmak, yürümek, yük taşımak gibi işlevler bu başlık altında toplanır. Zira bunlar genellikle büyük kas gruplarının kitlesel olarak işe karıştığı, fazla ince hesaplama gerektirmeyen hareket tipleridir. Bunlarla birlikte bir de “ince motor beceriler” dediğimiz becerilerimiz mevcuttur. Yazı yazmak, dikiş iğnesinin içinden iplik geçirmek, yüz mimik kaslarının incelikli hareketleri ve enstrüman çalarken yaptığımız o ince parmak manevraları gibi işlevler de bu başlık altında toplanır. Bunların sadece isimleri farklı değildir; sinir sisteminde de birbirlerinden farklı sinirsel yollar tarafından yönetilirler. Kaba motor beceriler, beyinde görece az sayıda sinir hücresinin faaliyete geçmesi sonucu, oransal olarak çok sayıda kasın faaliyete sokulduğu hareket tiplerini içerir. İnce motor becerilerde ise bazen faaliyete geçen sinir hücresi sayısı ile kas hücresi sayısı birbirine çok yakın hatta eşit olabilir. Bu fizyolojik durum, ince motor becerilerin neden “ince” olduğunu da anlatır: Bu tip hareketler, her bir kas hücresinin sinir hücreleri tarafından ayrı ayrı kontrol edilmesini ve ayarlanmasını gerektiren zahmetli ve üst düzey becerilerdir. Sinirsel maliyetleri de bu nedenle oldukça yüksektir. Kaba motor hareketler bedene ve kaslara çok miktarda enerji tükettirirken; ince motor becerilerin, beyin ve merkezî sinir sistemindeki enerji tüketimini artırdığını söyleyebiliriz. </p>
			<p class="metin-css">Yazı yazmak, cerrahlık, müzik aleti çalma, dans, konuşma, oyunculuk, el sanatları ve benzeri uğraşlarımız bu ince motor becerilerle yakından ilişkilidir. Sinir sistemimizi çokça meşgul eden bu maharetlerin öğrenme süreçleri de görece uzundur. Çokça tekrar yapmak, sinirsel bağlantıların yeniden düzenlenmesine izin verecek kadar sebat etmek, genellikle bu konuların ustalarının sayıca daha az olmasının temel nedenleridir. Bunlar sadece izleyerek ve birkaç kez deneyerek herkesin kolayca becerebileceği işler değildir. Aslında makyaj yapmak, burnumuzu karıştırmak, balık yerken ağzımızdaki o minicik kılçığı hissedip başarıyla dışarı çıkarmak yahut “çekoslovakyalılaştıramadıklarımızdandır” gibi sözcükleri söyleyebilmeyi hemen öğrenebilmek gibi beceriler de bu sınıftandır. Fakat bunlar yaşamsal becerilerle ilişkili olduklarından, yaşamın erken dönemlerinde bolca deneyimleyip öğrenme ve ustalaşma fırsatı bulduğumuz becerilerdendir.</p>
			<p class="metin-css">Hareket ve sağlıkla ilgili bu bölümde bu detaylara girmemin temel nedeni şu: Bu incelikli motor beceriler, insanın temel farkını oluşturan incelikli işleri ustalıkla yapmasını ve öğrenmesini sağlar. Beynimizin birçok alanını kapsayan ayna nöron sistemi sayesinde kompleks sosyal ve bedensel hareketleri izleyip taklit edebilir ve diğer insanlardan öğrenebiliriz. Fakat ayna nöron sisteminin muhtemelen bundan daha hayret verici bir görevi daha olabileceğine dair kanıtlarımız da var: </p>
			<p class="metin-css">Sözgelimi, çamurdan heykel yapmak için ilk denemelere giriştiniz. Çamuru nasıl şekillendireceğiniz konusunda daha önceden bir deneyiminiz ve bilginiz olmadığı için, deneme yanılma yöntemiyle işe başladığınızı düşünelim. Elbette ilk denemeler pek verimli sonuçlar vermeyecektir. Zira çamura belirgin bir şekli verebilmek, kafanızdaki formu elleriniz ve alet edevatınızla o çamura yansıtabilmek ilk etapta çok zor olabilir. Fakat denemelere devam ettiğiniz sürece beyninizde ilginç bir şeyler olur. Ayna nöron sisteminize dahil olan devasa sinirsel ağlar, çamurun davranışını “aynalayarak” öğrenmeye başlar. Çamur ile giriştiğiniz her temas, her minik deneyim parçası, bu sistem tarafından dikkatle izlenerek çamurun “ne yapacağı” konusunda tahminler üretmeye başlar. Ustalaşma süreci adım adım devam ettikçe beyninizdeki bu devreler adeta “çamurun bir kopyası” gibi davranarak zihniniz içinde çamurun nasıl bir davranışla yönlendirilebileceğine dair size etkin bir rehber haline dönüşmeye başlar. Bu, büyük oranda beynimizde çok gelişmiş durumda hazır bekleyen ayna nöron sisteminin marifetidir ve uğraştığımız her ne ise onu “aynalayarak”, o konuda ustalaşmamızı sağlayacak yeni karar ve simülasyon devrelerini geliştirmekle meşguldür.</p>
			<p class="resim-16px-css"><img alt="" class="_idGenObjectAttribute-4" src="../Images/GORSEL-14.jpg"/></p>
			<p class="sekil-aciklamalari-24px-css"><span class="bold-css">GÖRSEL 14:</span> İnsan beyninde ayna nöron sistemi ile ilişkili temel bölgeler. Beynin birçok önemli alanını kaplayan bu sistem, kompleks motor ve sosyal davranışların öğrenilmesinde temel teşkil eder (Arch Neurol. 2009;66(5):557-560).</p>
			<p class="metin-css">Bu sistemin çalışması için ilk şart elbette ki bedenen, ellerimizle ve gerçek dünyada o işe fiziksel olarak girişmektir. Mesela uzun süre bir heykeltıraşın videolarını izlemek yine ayna nöron sistemi sayesinde elbette bize birtakım “hareket kopyaları” ve deneyimler sağlar ama oturup da kendimiz bizzat uğraşmadan o işte ustalaşamayız. Zira gerçek deneyim, bir videonun kaydedebileceğinden çok daha derinlikli ve çok boyutludur. Bu nedenle o deneyimin yerini hiçbir öğrenme yöntemi dolduramaz.</p>
			<p class="metin-css">Günümüzün modern teknoloji dünyasında eğitim ve öğretimin de şekli hızla değişiyor. Elimizdeki cep telefonu veya tablet gibi teknolojik arayüzlerle birçok bilgiye çabucak ulaşabiliyor ve her şeyi “öğrenebiliyoruz”. Fakat dünyayla aramıza giren bu teknolojik arayüzler, gerçek dünyada öğrenmemizi sağlayan bu karmaşık beyin sistemlerinin ancak sınırlı düzeyde, ağırlıklı olarak görme ve işitmeye dayalı alanlarda kullanılmasına neden oluyor. En azından bu satırlar yazıldığı sırada yaygın olan teknoloji; bedensel hareketlerimizin sadece küçük bir kısmını, parmak hareketlerini kullanarak, işitsel ve görsel ağırlıkta bir etkileşim üzerine tasarlanmış durumdaydı. Eğer yakın bir zamanda bu sistem değişmezse, özellikle küçük yaşlardan itibaren ellerine verdiğimiz bu cihazlarla yeni nesillerimiz garip bir öğrenme ve dijital engellilik durumuyla yüzleşebilirler. Zira her şeyden haberdar ama ustalaşma için zaman bulamayan yeni nesil gençlerinin durumu şimdiden alarm düzeyimizi yükseltmemize neden olacak kadar dikkat çekici. Başta sosyal beceriler olmak üzere birçok özelliğimizi kadükleştirme riski taşıyan modern teknoloji bu mantıkla hayatımıza daha çok girdikçe, faydasından çok zararlarını konuşmak zorunda kalmamız olası. Gelecekteki olası senaryolar ve bunlarla nasıl başa çıkabileceğimiz konusunda detaylı zihinsel egzersizleri <em class="italic-css _idGenCharOverride-1">Dijital Gelecekte İnsan Kalmak</em> (S. Canan; M. Acungil, Tuti Kitap, 2019) adlı kitabımıza havale ederek burada mevzuyu çok kısaca özetleyelim.</p>
			<p class="genel-baslik2-css"><a id="_idTextAnchor043"/>İNSANIN AYARLARINA UYUMLU BİR TEKNOLOJİ</p>
			<p class="metin-css">İçinde yaşadığımız çağ, gittikçe artan şekilde teknolojinin “bizim yerimize” iş görmeye başladığı özel bir dönemdir. Bedenle zihin arasındaki dengeyi ileri düzeyde bozma potansiyeli taşıyan bu dönemin yeni sorunlarından birisi, beden hareketlerinin alabildiğine kısıtlanması ve zihnimizin (özellikle de bazı alt bölümlerinin) hiç olmadığı kadar yoğun bir biçimde meşgul edilmesidir. Daha önce bahsettiğimiz hareket ve zihin arasındaki ilişkiye tekrar bakacak olursak, hareketi azalan bir bedenin, zihin performansını da azaltması kaçınılmazdır. Gerek bugün gerekse önümüzdeki zamanlarda bu sorunun artarak özellikle de yeni gelişen gençlerimiz açısından ciddi bir sorun oluşturabileceği gözden ırak tutulmamalıdır. </p>
			<p class="metin-css">Teknoloji üretimi yapan tüm kişi ve kuruluşların önümüzdeki dönemlerde eğilmesi gereken en önemli konuların başında, milyonlarca yıldır çok fazla değişmeyen bedensel ayarlarımız ile uyumlu teknolojik fikirler geliştirme konusu olacaktır. Eğer yakın bir zamanda bedenimizi baştan yaratacak kadar derin biyomekanik buluşlar yapamazsak, insan bedeni ile teknolojinin arasındaki uyumsuzluklar, teknolojinin hayatımıza iyice girmesi sonucunda belirgin problemlere de kaynaklık etmeye başlayacaktır. </p>
			<p class="metin-css">Bugün aşırı kilolar, boyun ve bel sıkıntıları, dolaşım bozuklukları, yalnızlaşma ve buna benzer ilgisiz görünen birçok sosyal veya biyolojik sağlık sorunu, teknolojinin bize getirdiği yeni yükler olarak da karşımıza çıkıyor. Teknolojik cihazları bir şekilde bedene uyumlu hale getirmek, şimdiye kadar alıştıklarımızdan farklı düşünce tarzları gerektiriyor. Şu anda kullandığımız klavye, fare yahut hareket algılayıcıları gibi teknolojiler, muhtemelen yerlerini çok yakın bir zamanda daha farklı ve yenilikçi yollara bırakacak. Fakat bu yolların yine günümüzde yaşadığımıza benzer sorunları yaratmaması yahut bu tip sorunları en asgarî düzeye indirebilmemiz için bedenimizi, ayarlarımızı ve temel ihtiyaçlarımızı iyi anlamamız lazım. Genel kitleye hitap eden bu metnin en önemli amaçlarından birisi de işte budur: Teknolojiye kafa yoran insanların en zahmetsiz ve doğru bir şekilde bedenin gerçek ayarlarını anlamasını sağlayabilmek.<span class="dipnot-no-css _idGenCharOverride-2"><span id="footnote-002-backlink"><a class="_idFootnoteLink _idGenColorInherit" href="../Text/insanin-fabrika-ayarlari-1-beden-10.xhtml#footnote-002">17</a></span></span></p>
			<p class="genel-baslik2-css"><a id="_idTextAnchor044"/>İNSAN HER ŞEYE UYUM SAĞLAR MI?</p>
			<p class="metin-css">İnsanı diğer organizmalardan farklı kılan en önemli biyolojik özelliklerinden başlıcaları; gelişmiş zihinsel donanımı sayesinde hemen her koşula uyum sağlayabilmesi, tüm ortamları yaşanabilir biçime sokabilmesi ve bu sayede hemen her yerde bir şekilde hayatta kalma ve üreme yolu bulabilmesidir demiştik. Fakat bu uyumun sınırları ve bir kapasitesi de vardır. Mesela özel bir elbise ve teknolojik donanım olmadan kendimizi bir anda atmosfer dışında bulursak, sonuç malumdur. Adaptasyonun sağlanabilmesi için bazen çok uzun sürebilen ön hazırlıklar, denemeler ve araştırma-geliştirme süreçleri gerekir. Neticede insan biyolojik bir canlıdır ve ne kadar sıra dışı görünürse görünsün, temelde biyolojinin kuralları ile sıkı sıkıya bağlıdır. </p>
			<p class="metin-css">Teknoloji, şehirleşme, çevre kirliliği veya aşırı enformasyon gibi sorunlardan bahsedildiğinde birçok kişinin “insanın bu yeni durumlara da uyum sağlayabileceği, buna göre evrimleşebileceği” yönünde iyimser bir noktada durmayı sevdiğini görebiliyoruz. Bu aşırı iyimser bakış, aslında biyolojimizi ve evrimleşme-uyum mekanizmalarımızı tam olarak bilmememizden kaynaklanıyor. Oysa gerçekte biyolojik değişimler çok yavaş ilerler. Olası değişimler bazen yüz binlerce bazen de milyonlarca yıla yayılır. </p>
			<p class="metin-css">Muhtemelen bu uzun canlılık tarihinde sıçramalı değişimlerin olduğu dönemler de olmuştur. (Mesela bazı biyologlar bu fikirdedir.) Fakat bu tip durumlar varsa bile bunlar istisnaidir ve tüm canlıları etkileyen son derece uç, son derece zorlu koşulların neticesi olarak küresel ölçekte meydana gelmiştir. Bu uzun zamana yayılan dönüşümlerin gerçekleşebilmesi için bir başka şart da “istikrar” şartıdır. Yani organizmaları bir yönde değişime zorlayan “seçilim baskısı” belirli ve uzunca bir süre var olmalıdır. Hemen her gün değişen yahut ayda bir yepyeni koşullarla karşımıza çıkan bir çevre, biyolojik bir organizmanın uyum sınırlarının dışında kalır. Örneğin yüksek oksijen düzeyi ve besin bolluğu ancak milyonlarca yıl boyunca devam ederse işte o zaman canlıların boyu nesilden nesle daha da uzayabilir. Eğer yıldan yıla değişen temel özellikler söz konusu ise; canlıların böyle değişken bir ortama kalıcı uyum cevapları üretebilmesi zorlaşır ve ortada ancak “çok geniş bir uyum aralığına sahip” canlılar kalır. Dar değişim aralığı gösteren, nispeten sabit koşullara özgü özelliklerle donanmış canlılar böyle ortamlarda dezavantajlı hale gelirler. </p>
			<p class="metin-css">Elimizde iki temel gerçek var: </p>
			<p class="metin-iceriden-css">a. Biyolojik değişimin yavaş oluşu </p>
			<p class="metin-iceriden-css">b. Çevresel şartların değişiminin makul bir hızda olması gerektiği </p>
			<p class="metin-css">Şimdi bu iki temel gerçeği, modern insan toplumuna ve çevresine uygulayalım: </p>
			<p class="metin-css">Biyolojimiz bildiğimiz kadarıyla diğer canlılarla aynı kurallara tâbi yani değişimlerimiz yüz binlerce yıla yayılmak durumunda. Çevremizdeki değişimler ise artık bizim takip boyutlarımızı bile aştı. On yıl önce hayalini bile kuramadığımız teknolojik cihazlar ve imkânlar, günümüzün vazgeçilmezleri haline gelmiş durumda. Ayrıca bu değişimin çok daha hızlanarak devam ettiğini görüyoruz. Dolayısıyla biyolojik bir organizmanın adeta “günlük” değişen bir ortama “biyolojik olarak” uyum sağlayabilmesi imkânsız! </p>
			<p class="metin-css">Bu satırlar yazıldığı sırada insanoğlu Mars’a gitme planlarıyla meşgul. On yıllar sürecek bir Mars yolculuğu ve misyonunu insan bedeninin ve zihninin kaldıramayacağı ise elbette aşikar. Peki, buna nasıl bir çözüm arıyoruz? Elimizdeki en “mantıklı” çözüm, insan bedeninin teknolojik olarak uyarlanması. Yani o uzun yolculuklara, yoğun kozmik radyasyona, uzun süre yalıtılmış şekilde yaşamaya hazırlanmak için hazırlanıyoruz. Çekimsiz ortama elverişli olmayan insan bedeninin dönüştürülmesi; bazı parçalarının (!) değiştirilmesi, beynine dijital eklemeler yapılması gibi konular gündemde. Kısacası, bu uyum sağlayamama sorunu, Mars yolculuğu gibi uç örneklerde karşımıza daha belirgin olarak çıkıyor.</p>
			<p class="metin-css">Çok uzak olmayan bir gelecekte insan bedeninin teknolojik yenilenmesi konusunun kesinlikle gündeme geleceğine eminim. Fakat bunu da yapabilmemiz için biyolojimizi doğru bir biçimde anlamamız, sınırlarımızı gerçekçi olarak bilebilmemiz gerekiyor. Zira her zaman söylediğim gibi; sınırlı zihinsel modellerimizle anlayabildiğimizi zannettiğimiz biyolojik sisteme yapacağımız her acemi müdahale, bize çok sayıda dert olarak geri dönebilme potansiyeli taşıyor.</p>
			<p class="genel-baslik2-css"><a id="_idTextAnchor045"/>DİJİTAL SAĞLIK</p>
			<p class="metin-css">Bugün mobil aygıtlarımızda, kolumuzdaki dijital saatlerde; adımlarımızı sayan, yaktığımız kaloriyi hesaplayan, bize egzersiz önerileri yapan, biyolojik değişkenliklerimizi ölçen ve bütün gün bizi takip eden uygulamalarımız var. Yakında hayatımıza girecek giyilebilir yahut implante edilebilir (bedene kalıcı olarak yerleştirilebilir) teknolojik donanımlar ile bu meselenin fersah fersah ileri gideceğini de öngörebiliyoruz. Gözümüzün retina tabakasına eklenmiş bir dijital alıcı sistemiyle, biyolojik kapasitemizin çok üzerinde veri işleme ve bilgi devşirme kapasitesi yakalayabiliriz. Bir parkta yahut deniz kenarında yürüyüş yaparken, hiçbir arabirim kullanmadan, zihinsel veya göz kırpma gibi basit hareketlerle ortak bilgi ağına sorgulama gönderip anında yanıt alabileceğiz belki de...</p>
			<p class="metin-css">Bu noktada şunu hatırlatmam gerek: Sağlığımızı dijital cihazlara emanet etmeye başladığımızdan beri, bedenimizi de “sayısal bir girdi-çıktı sistemi” olarak algılama yanılgımız gittikçe derinleşiyor. Tüm TV programlarında ve sağlıklı yaşam internet sitelerinde “Ne yiyelim, ne içelim, kaç kilo olmalıyım, nasıl kilo veririm, kaç dakikada ne kadar egzersiz?” gibi soruların yanıtı aranır oldu. Halbuki “baskülle sağlık olmayacağını”, “kan değerleri”nin her şey demek olmadığını, yeme-içme kadar hayata bakışın da sağlığımızı belirlediğini bilmemizle beraber nedense bunu çok önemsemiyoruz. Çok yakında dijital cihazlarımızın bizden aldığı birtakım verilere göre bizlere bazı “teşhisler” koyduğu ve hatta bizleri çeşitli “tedavilere” yönlendirdiği “doktor” uygulamalar hayatımıza girerse, şaşıracak mıyız? </p>
			<p class="metin-css">Bize hiç fark ettirmeden hayatımıza giren onca uygulama gibi bu da kulağımıza hoş geliyor, değil mi? Evet, bunlar bize ne kadar hoş görünse de böyle bir geleceğin özellikle de ilk etapta bize oldukça pahalıya mâl olacağını söyleyebilirim. Zira teknolojik üretimimiz “bu kafayla” devam ettikçe sorunlar da kaçınılmaz olarak büyüyecek. Nedir “o” kafa? Kar etmeyi, hızı, yeniyi ve şaşırtıcı olanı devamlı geliştirme isteğiyle yanıp tutuşan temel kapitalist kafamızdır. Böyle bir dürtüyle ortaya çıkan “insana uyumsuz teknolojilerin” bizleri köle etme riski, artık tanışmadığımız bir distopya değil. </p>
			<p class="metin-css">İnsanoğlu oyalanmayı, oyunu ve oyuncağı seviyor. Bu temel dürtü, neredeyse tüm teknolojimizin eğlence ve oyun bağlamında şekillenmesine neden oluyor. Bunun bedelini ise gerçek hayattan kopma ile ödemek durumunda kalıyoruz. Bu yeniliklerin fizyolojimizdeki, psikolojimizdeki ve hatta insanlık kültürümüzdeki etkileri hakkında yeterince düşünülmediği ne yazık ki ortada. Şimdiye kadar yaşadıklarımızın genlerimizdeki yansıması hakkında geliştirmemiz gereken bir “duyarlılık bilinci” olduğunu hatırlamak zorundayız. Çünkü dijitalleşen hayatlarımızda bozduğumuz sadece kendi sağlığımız olmuyor. Eğer işleri yoluna koymak için harekete geçmezsek, bu sorunların açılımı katbekat büyüyerek devam edecek gibi görünüyor. </p>
			<p class="metin-css">“Durumu bu kadar tehlikeli yönde yorumlamaya gerek var mı; ne olmuş bize, gayet sağlıklıyız?” diye düşünenler de elbette olabilir. Oysa sağlık, sadece hasta olmama hali değildir. Sağlık sürekli fit, ince, neşeli ve hareketli olmak demek değildir. Sağlık, güzel ve genç görünmek de değildir. Sağlık, bütüncül bir “barış” halidir. Bu barışın içinde birbiriyle uyum içinde çalışan sistemlerimiz, yaşamdaki tüm iniş çıkışlarda, üzüntüde ve neşede en optimal düzeyde çalışarak, değişen koşullara en uygun biçimde uyum göstermemizi sağlamalıdır. Sadece belli koşullar sağlandığında, sadece aynı dar rutin içerisinde “iyi hissedebilen” bir insan, sağlıklı değil “bağımlı”dır. Sağlık hali, hayatta karşımıza çıkabilecek farklı koşullar içinde dahi hem zihin hem de beden sağlığımızı sürdürebilecek (şimdilerde <em class="italic-css _idGenCharOverride-1">fit</em> diye tabir edilen) bir uyum düzeyinde yaşayabilmektir.</p>
			<p class="metin-css">Artık biliyoruz ki insan, biyolojik bir organizma olarak “dijital, sayısal ve algoritmik” yapıda olmaktan çok uzaktır. Hatta insan; bütün canlılardan daha öteye geçerek kendi kurallarını belirleyebilecek kadar özgürleşmiş, zihninde dünyalar inşa edebilen ve zihinsel gücü bedenini bile değiştirebilen bir garip canlıdır. O nedenle “dijitalleşmenin” gözümüzü boyamasının etkisinden biraz sıyrılabilirsek; aslında ne olduğumuzu, nasıl yaşamamız gerektiğini ve bizi biz yapan gerçek özelliklerimizi daha iyi fark edebileceğiz. Ve işte o zaman da gerçek ve bütüncül sağlık, peşi sıra kendiliğinden gelecek...</p>
			<hr class="HorizontalRule-1"/>
			<div class="_idFootnotes">
				<div class="_idFootnote" id="footnote-016">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-016-backlink">3</a> <a href="https://bjsm.bmj.com/content/53/16/1013">  <span class="hyperlink-css">http://dx.doi.org/10.1136/bjsports-2017-098733</span></a></p>
				</div>
				<div class="_idFootnote" id="footnote-015">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-015-backlink">4</a>   Mesela insandan farklı olarak şempanze gibi kuyruksuz maymunların bacakları karşıdan “parantez” gibidir. Bu nedenle dik durmaya ve uzun süre iki ayak üzerinde yürümeye çok elverişli değildir...</p>
				</div>
				<div class="_idFootnote" id="footnote-014">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-014-backlink">5</a>   “Brain size has increased for most of our existence, so why has it started to diminish for the past few thousand years?” Scientific American Mind 25, 6, 74 doi:10.1038/scientificamericanmind1114-74b</p>
				</div>
				<div class="_idFootnote" id="footnote-013">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-013-backlink">6</a>   Daniel Kahneman. (2011). Thinking Fast and Slow. Farrar, Straus and Giroux.</p>
				</div>
				<div class="_idFootnote" id="footnote-012">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-012-backlink">7</a>   J Obes. 2011: 868305. doi: 10.1155/2011/868305</p>
				</div>
				<div class="_idFootnote" id="footnote-011">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-011-backlink">8</a> <a href="https://www.sciencedirect.com/science/article/pii/S0306453016300622?via%3Dihub">  <span class="hyperlink-css">https://doi.org/10.1016/j.psyneuen.2016.03.001</span></a></p>
				</div>
				<div class="_idFootnote" id="footnote-010">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-010-backlink">9</a> <a href="https://www.frontiersin.org/articles/10.3389/fendo.2014.00195/full">  <span class="hyperlink-css">https://www.frontiersin.org/articles/10.3389/fendo.2014.00195/full</span></a></p>
				</div>
				<div class="_idFootnote" id="footnote-009">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-009-backlink">10</a>   “Hamlama” diye de tabir edilen egzersiz sonrası kas ağrılarının genel sebebi, antrenmansız kasların âni zorlanma durumlarında enerji kaynağı olarak hızlı glikoz parçalanmasına dayanan bir enerji elde etme yolu kullanması ve bunun biyokimyasal sonucu olarak kasın içinde bol miktarda laktik asit birikmesine dayanır. Laktik asit birikimi kan dolaşımıyla karaciğere taşınıp da orada etkisizleştirilene kadar, birkaç gün boyunca kaslarınızdaki o “hamlık ağrısını” yaşayabilirsiniz. Sürekli çalışan kaslarda böyle bir durum gözlemlenmez zira onlar uzun süre boyunca enerji elde edebilecek “yavaş glikoz parçalama” sistemini başarıyla kullanmayı öğrenirler.</p>
				</div>
				<div class="_idFootnote" id="footnote-008">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-008-backlink">11</a> <a href="https://www.youtube.com/acikbeyin">  <span class="hyperlink-css">https://www.youtube.com/acikbeyin</span></a></p>
				</div>
				<div class="_idFootnote" id="footnote-007">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-007-backlink">12</a> <a href="https://www.youtube.com/sagliklihoca">  <span class="hyperlink-css">https://www.youtube.com/sagliklihoca</span></a></p>
				</div>
				<div class="_idFootnote" id="footnote-006">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-006-backlink">13</a>   Cuddy, Amy J.C., Caroline A. Wilmuth and Dana R. Carney. “The Benefit of Power Posing Before a High-Stakes Social Evaluation.” Harvard Business School Working Paper, No. 13-027, September 2012.</p>
				</div>
				<div class="_idFootnote" id="footnote-005">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-005-backlink">14</a>   <em class="italic-css _idGenCharOverride-1">Değişen Be(y)nim</em>, s. 152-155.</p>
				</div>
				<div class="_idFootnote" id="footnote-004">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-004-backlink">15</a>   Bu kadar uçuk hayaller kurabilen çocuklarımızın birçoğu maalesef sonradan, mümkün olan birçok şeyi de “imkânsız” olarak öğretecek başarılı(!) bir eğitim sisteminden ve muhtelif sosyal cenderelerden geçerek, standart ve sıkıcı yetişkinlere dönüşürler.</p>
				</div>
				<div class="_idFootnote" id="footnote-003">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-003-backlink">16</a> <a href="https://www.psychologytoday.com/intl/blog/singletons/201407/how-digital-devices-affect-infants-and-toddlers">  <span class="hyperlink-css">https://www.psychologytoday.com/blog/singletons/201407/how-digital-devices-affect-infants-and-toddlers</span></a></p>
				</div>
				<div class="_idFootnote" id="footnote-002">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-1-beden-10.xhtml#footnote-002-backlink">17</a>   Konuyla ilgili detaylı bilgilere <em class="italic-css _idGenCharOverride-1">Değişen Be(y)nim</em> başlıklı kitabımda ulaşabilirsiniz.</p>
				</div>
			</div>
		</div>
</body>
</html>