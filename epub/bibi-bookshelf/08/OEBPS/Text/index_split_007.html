<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block5" id="toc_id_10">Onuncu bölüm</h1>

  <p class="block4">Nefer ve Paneb köyün içine henüz girmişlerdi ki, kara bir köpek önce ustabaşının, sonra da ressam çırağının boynuna atıldı. Uzun ve güçlü kafası, kısa ve parlak tüyleri, uzun ve dik kuyruğu, canlı kahverengi gözleriyle güzel bir hayvandı, Paneb'in yüzünü uzun uzun yaladı, uyanıkken daldığı düşten uyandırdı onu.</p>

  <p class="block4">Hiçbir şımarıklığa izin vermeyen Işık'ın bakıp doyurduğu Kapkara, köyün maskotu olmuş, üstünlüğünü tüm ev hayvanlarına kabul ettirmişti. Hakikat Meydanı'nın kedi ve maymunları bile, herkesin bölgesini koruduğunu bildiklerinden saygıyla izliyorlardı Kapkara'nın geçişini.</p>

  <p class="block4">Paneb Kapkara'nın canlılığından, Kapkara da genç devin gücünden hoşlanıyordu; ara sıra şeytanca bir yarışmaya girişirler, köpek her seferinde kazanırdı. Üstelik Cesur, Kapkara'nın saatler boyu oynayabileceği, yorulmayacak tek arkadaşıydı.</p>

  <p class="block4">- İyi gördüm mü? diye sordu Paneb ustabaşına.</p>

  <p class="block4">- Nereden bileyim?</p>

  <p class="block4">- Lahtin içine giren ışık, dörtgen taştan fışkırdı. Kuşkusuz sunağın tahta kapısını delip geçen, lonca salonunu aydınlatan ışık da aynı taştan gelmişti... Kimse bana bir şey anlatmaya cesaret edememişti ama, ışığı gözlerimle görmüştüm o zaman!</p>

  <p class="block4">- Sana hiç aksini söyledim mi?</p>

  <p class="block4">- "Suskun" adını sapma kadar hak ediyorsun doğrusu! Taşı bir daha ne zaman görebileceğim?</p>

  <p class="block4">- Orada bulunman gerektiğinde.</p>

  <p class="block4">- O taşı kendi ellerinle mi yonttun?</p>

  <p class="block4">- Bana sahip olmadığım güçler yükleme! O taş Altın Evi'nin bilinmezliğinde. Ustabaşından ustabaşına aktarılan loncamızın temel hazinelerinden biri.</p>

  <p class="block4">- Demek dilin mühürlü. Bana da o taşa giden yolu bulmak kalıyor.</p>

  <p class="block4">- Kafan iyi çalışıyor demek.</p>

  <p class="block4">Lekesiz Uabet kocasını karşılamaya koştu. Her zaman sakin ve ölçülüydü, ama bu kez şaşkın görünüyordu.</p>

  <p class="block4">- İmuni biraz önce evimize geldi, mezar kâtibinin seninle derhal görüşmek istediğini söyledi.</p>

  <p class="block4">- Neden görüşmek istiyormuş? diye sordu Paneb.</p>

  <p class="block4">- İmuni açıklamak istemedi, ama çok ciddi olduğunu belli etti.</p>

  <p class="block4">- Herhalde bir yanlış anlamadır... Hemen gidip halledeyim bari.</p>

  <p class="block4">Paneb uzun adımlarla Kenhir'in evine yürüdü, Güçlü Niyut kapının önünü süpürüyordu.</p>

  <p class="block4">- Mezar kâtibinin beni beklediğini söylediler.</p>

  <p class="block4">- Efendim sık sık senden söz ediyor, dedi hizmetçi.</p>

  <p class="block4">- Umarım iyi şeyler söylüyordur.</p>

  <p class="block4">Niyut gülümsedi, kenara çekilip yol verdi.</p>

  <p class="block4">Kenhir alçak bir koltuğa oturmuş, dizlerinin üzerine açtığı papirüsten büyük firavun III. Tutmosis'in Asya seferi maceralarını okuyordu. Tutmosis Mısır ordusunun çok az savaşa girdiğini, zamanının çoğunu daha önce görülmedik bitkiler toplamaya ayırdığını yazıyordu. Mısır laboratuvarlan getirilen bitkileri büyük bir dikkatle incelemiş, daha sonra da tıpta kullanılacak maddeler elde etmişti. Bilge kadının önerdiği tedavi sonucunda oldukça azalan gut ağrılarına rağmen, edebiyat zevkini tatmin için uygun bir zaman bulduğuna inanıyordu mezar kâtibi.</p>

  <p class="block4">Ustabaşı, Ramses'in mezarının verilen süre içinde tamamlanacağını söylediğinden beri, mezar kâtibi gecelerini daha sakin geçiriyor, gündelik sorunlara daha az sinirleniyordu.</p>

  <p class="block4">- Beni görmek istiyormuşsunuz?</p>

  <p class="block4">- Hah, sonunda geldin! Söyle bana Paneb, hangi çöl şeytanı elini böylesine şaşırtıyor?</p>

  <p class="block4">- Beni neyle suçluyorsunuz? Kenhir kucağındaki papirüsü dürdü.</p>

  <p class="block4">- Kralı ok atan bir sıçan gibi gösteren o utanç verici resimleri çizen sensin, değil mi? Lonca üyeleri ve benim hakkımda çizdiklerinden söz etmiyorum bile! Paneb heyecanlanmışa benzemiyordu.</p>

  <p class="block4">- Evet, benim. O resimlere bakıp gülmediniz mi?</p>

  <p class="block4">- Bu kez sınırı aştın oğlum!</p>

  <p class="block4">- Nedenini hâlâ anlayamıyorum! Eğlenmeye hakkım yok mu benim?</p>

  <p class="block4">- Böyle değil!</p>

  <p class="block4">- O resimleri kimseye göstermedim... Siz kimden duydunuz?</p>

  <p class="block4">- Sobek'ten, polis şefi. Biri resimleri yazıhanesine bırakmış. Paneb bir süre düşündü.</p>

  <p class="block4">- Resimleri ressam atölyesinde bırakmıştım, çöpe gidecek kireç parçalarının arasında.</p>

  <p class="block4">- Endişelenme, onlardan geriye hiçbir şey kalmadı! Ama asıl önemlisi şu, bir daha böyle bir şey yapma sakın.</p>

  <p class="block4">- Size söz veremem. Benim oyalanmak, dinlenmek için bulduğum bir yol bu. Üstelik kimseye zarar vermiyorum!</p>

  <p class="block4">- Böylesi saçmalıklan hoş görmem mümkün değil! Yaptıkların loncanın ciddiyetiyle bağdaşmıyor!</p>

  <p class="block4">- Eğer kendimizle, kendi hatalarımızla alay edemeyeceksek, bize verilen görevlere nasıl layık olacağız? Bilgeler bile insanların güçsüzlükleriyle alay etmek için masallar yazdı!</p>

  <p class="block4">- Belki, belki... Ama kusurlarını daha fazla örtbas edemem, sonunda seni Köy Mahkemesi'nin karşısına çıkarmak zorunda kalacağım.</p>

  <p class="block4">- Beni resimlerim yüzünden mi yargılayacaksınız? Saçmalık bu!</p>

  <p class="block4">- İçimizden biri resimlerini gördü, gördüklerinin saygısızlık olduğunu düşünüp hakkında şikâyet dilekçesi vermeyi kararlaştırdı.</p>

  <p class="block4">-Kim?</p>

  <p class="block4">Kenhir rahatsızlığını ele verecek şekilde kıpırdandı.</p>

  <p class="block4">- İmuni, yardımcım.</p>

  <p class="block4">- O cüceye böylesi önemli bir görev vermek neden? Sol ekibin yeteneksiz çizimcilerinden biri olarak kalsaydı daha iyi olmaz mıydı?</p>

  <p class="block4">- Birincisi işini iyi yapıyor, ikincisi bana istediğim gibi yardım ediyor. Sevimli olup olmamasının hiç önemi yok. Kaldı ki kararlarımı haklı göstermek zorunda değilim! Başının ciddi dertlere girmesine hazırlıklı ol!</p>

  <p class="block4">Paneb yıkılmış gibiydi.</p>

  <p class="block4">- Kusurlarının farkına varma zamanı geldi şimdi! Yargıçların karşısında pişman olduğunu belli edip hoşgörülerine sığınmaya bak.</p>

  <p class="block4">Cesur, Kenhir'in evinden çıkarken başı önündeydi. Mezar kâtibi genç devin önüne çıkan ilk fırsatta öfkeli bir boğa gibi sağa sola saldırmadığını büyük bir memnunlukla gördü. Olgunlaştıkça destansı gücünü dizginlemeyi öğrenecekti. Paneb, karısının sabırsızlıkla beklediği evine döndü.</p>

  <p class="block4">- Seni neyle suçluyorlar?</p>

  <p class="block4">- Endişelenme, önemli bir şey değil.</p>

  <p class="block4">- Oysa İmuni demişti ki...</p>

  <p class="block4">- İmuni Batı Mahallesi'nde, sol ekibin başressarnımn yanındaki küçük evde oturuyor, değil mi?</p>

  <p class="block4">-Evet, ama...</p>

  <p class="block4">- Bana güzel bir yemek hazırla; açlıktan ölüyorum, hemen dönerim. Lekesiz Uabet kocasının koluna yapıştı.</p>

  <p class="block4">- Yalvarırım, bir çılgınlık yapma!</p>

  <p class="block4">- Bir yanlışlığı düzeltmem gerek.</p>

  <p class="block4">Paneb kapıyı bir omuzda açıp girdiğinde, İmuni şikâyet dilekçesini hazırlamakla meşguldü.</p>

  <p class="block4">- Derhal evimi terk et! diye haykırdı kâtip yardımcısı. Paneb adamı omuzlarından kavradı ve İmuni'nin fare yüzü gözünün hizasına gelinceye kadar kaldırdı.</p>

  <p class="block4">- Demek resimlerim yüzünden beni şikâyet etmek istiyorsun?</p>

  <p class="block4">- Bu... bu benim görevim!</p>

  <p class="block4">- Kim gösterdi sana o resimleri?</p>

  <p class="block4">- Sana cevap vermek zorunda değilim.</p>

  <p class="block4">- Sağ ekibin ressamlarının atölyesine girdin, çevreyi karıştırdın ve resimlerimi buldun. Öyle oldu değil mi?</p>

  <p class="block4">- İşimi doğru bildiğim şekilde yapıyorum.</p>

  <p class="block4">- Seni hırsızlıkla suçluyorum, İmuni. Seni Köy Mahkemesi'ne şikâyet edeceğim; göreceksin, suçlu bulacaklar seni.</p>

  <p class="block4">Kâtip yardımcısı bembeyaz oldu.</p>

  <p class="block4">- Cüret edemezsin, sen... cesaret...</p>

  <p class="block4">- Resimlerimi unut, İmuni. Yoksa adın lekelenir, köyden kovulursun.</p>

  <p class="block4">Kâtip yardımcısının uzun süre düşünmesi gerekmedi. Gerçekten de Paneb başına ciddi işler açabilirdi.</p>

  <p class="block4">- İyi, tamam... Konu kapandı. Paneb adamı kaba bir tavırla yere bıraktı.</p>

  <p class="block4">- Eğer bir daha yaparsan, resimlerimi yüzüne çizerim.</p>
</body>
</html>
