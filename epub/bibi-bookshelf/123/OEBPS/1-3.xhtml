<html xmlns="http://www.w3.org/1999/xhtml">
	<head>
		<title>1-3</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-2">Giriş  </p>
			<p class="ilk">Belki de dünyada Hayyam’ın terâneler mecmuası gibi pek az kitap reddedilmiş, nefretle karşılanmış, tahrif edilmiş, iftiraya uğramış, mahkûm edilmiş, hallaç pamuğu gibi atılmış, dünyaca meşhur olmuş ve sonunda tanınmadan kalmıştır.  </p>
			<p class="paragraf ParaOverride-2">Hayyam ve rubaileri hakkında yazılan kitapların tümü bir araya getirilecek olsa, büyük bir kütüphane oluştururdu. Hayyam’a isnad edilip elden ele dolaşan rubailer kitabı genellikle seksen ilâ bin iki yüz rubaiyi içermektedir. Ancak bunların tümü muhtelif düşüncelerle karışmış bir cönk oluşturur. Eğlence olsun diye bu rubai nüshalarından birinin sayfalarını çevirip okuyacak olursak, bunda zıt düşüncelere, çeşitli mazmunlara, eski ve yeni konulara rastlarız. Gerçekten de bir insan yüz yıl yaşasa ve günde iki defa dinini, inancını, meşrebini değiştirmeye kalksa, böylesi düşünceleri dile getirmeye gücü yetmez. Bu rubailerin mazmunları ilahî, tabiî (natüralist), dehrî (materyalist), sufî, iyimserlik, kötümserlik, tenasuhçuluk, esrarkeşlik, şehvet düşkünlüğü, dervişlik, dinsizlik, rintlik gibi çeşitli akide ve felsefe zeminleri üstüne kurulmuştur. Bir insanın bunca aşamaları ve halleri geride bırakması, üstüne üstlük hem filozof, hem matematikçi, hem astronom olması mümkün müdür? Peki, bu kargaşa karşısında bizim yapmamız gereken şey nedir? Hayyam’ın eski kitaplarda yazılı yaşam öyküsüne başvuracak olursak, aynı görüş farklılıklarına rastlarız.  </p>
			<p class="paragraf ParaOverride-2">Daima büyük düşünceler etrafında dolaşan bir ihtilaftır bu. Fakat asıl hata, Hayyam’ın gerektiği gibi tanınmamasından, onun hakkında uydurulan masalların rubailerin seçiminde birtakım güçlükler doğurmasından kaynaklanmaktadır.  </p>
			<p class="paragraf ParaOverride-2">Burada Hayyam’ın yaşam öyküsünü anlatmak ya da başkalarının ona ilişkin tahmin ve sözlerini tekrarlamak istemiyoruz. Çünkü bu kitabın sayfaları çok sınırlıdır. Kitabımızın temelini, Hayyam’ın adına, bu büyük astronomun adına veya yanlışlıkla ona nisbet edilen bir avuç felsefî rubai oluşturmaktadır. Ancak, inkâr edilemeyecek bir şey varsa, o da bu felsefî rubailerin hicrî 5. ve 6./ miladî 11. ve 12. yüzyıllarda Farsça söylenmiş olmasıdır.  </p>
			<p class="paragraf ParaOverride-2">Şimdiye kadar Hayyam’a nisbet edilen rubai mecmualarının en eskisi hicrî 865/miladî 1461 yılında Şiraz’da yazılan Oxford Bodleian nüshasıdır. Yani Hayyam’dan üç asır sonrasına aittir ve 158 rubaiyi içerir. Fakat yukarıdaki eleştiri hemen hemen bu nüsha için de geçerlidir. Çünkü bu mecmuada da yabancı rubailer görülmektedir.  </p>
			<p class="paragraf ParaOverride-2">Sadece Hayyam’ın rubailerinin çevirmeni olmakla kalmayan, aynı zamanda büyük filozofun ruhundan ilham da alan Fitzgerald, kendi mecmuasında Hayyam’a aidiyetleri uygun olmayan bazı rubailere yer vermiştir. Fitzgerald’ın verdiği hükümler, eski kitaplarda görülen Hayyam’a ilişkin biyografilerin çoğundan daha önemlidir. Çünkü kendi zevk ve sezgileriyle Hayyam’a ait olması gereken rubaileri daha iyi teşhis etmiştir. Hayyam’ın rubailerini Fransızcaya çeviren Nicolas, onu bir sufî şair olarak görmüş, şarap ve sâkî kisvesi altında aşk ve ulûhiyeti gösterdiğine inanmıştır. Rubailerin karışık olduğu bu çeviriden zevk sahibi olan başka biri yani Renan gerçek Hayyam’ı tanımıştır.  </p>
			<p class="paragraf ParaOverride-2">Hayyam’ın adından bahseden ve yazarının Hayyam’la çağdaş olduğu, kendisini onun öğrencisi ve yakın dostlarından biri olarak tanıttığı, büyük saygı duyduğu, en eski kitap Nizâmî-yi Arûzî’nin telif ettiği <span class="CharOverride-4">Çehâr Makâle</span>’dir. Ancak o, Hayyam’ı müneccimler grubunda zikrederek rubailerine temas etmez.  </p>
			<p class="paragraf ParaOverride-2">Bir başka kitap da hemen hemen hicrî 562/miladî 1167 yılında telif edilen, Ebu’l-Hasen-i Beyhakî’ye ait <span class="CharOverride-4">Târîh-i Beyhakî </span>ve <span class="CharOverride-4">Tetimme-i Sıvânu’l-hikme</span>’dir. Müellif çocukken (hicrî 507/miladî 1113) Hayyam’ın derslerine katıldığını iddia etmektedir. O da Hayyam hakkında önemli bir bilgi vermez. Sadece unvanının “Destûr, feylesûf ve Huccetu’l-Hak” olduğunu, bütün ceddinin Nişaburlu olduğunu, bilim ve felsefede İbni Sina’yı izlediğini, karakuru, huysuz ve sabırsız bir adam olduğunu söyler. Birkaç kitabından bahseder. Buradan Hayyam’ın riyaziyat ve astronominin yanı sıra tıp, lugat, fıkıh ve tarihte de söz sahibi ve tanınmış biri olduğu anlaşılmaktadır. Ancak bu kitapta da Hayyam’ın şiirlerinden söz edilmez. Muhtemelen Hayyam’ın terâneleri daha şair hayattayken halkın taassubu yüzünden gizli tutulmuş, bir araya getirilmiş, sadece kimi kafadengi ve samimi dostları arasında ün salmış ya da cönklerde ve zevk sahibi kişilerin kitaplarının haşiyelerinde birkaç rubaisi not alınmak suretiyle kaydedilmiştir. Şairin ölümünden sonra yaygınlaşan rubailerine dinsizlik ve gümrahlık damgası vurulmuş, daha sonra bu rubailer Hayyam taklitçileri ve düşmanları tarafından derlenmiştir. Onun rubailerinin yankılarını <span class="CharOverride-4">Mirsâdu’l-ibâd</span> adlı kitapta göreceğiz.  </p>
			<p class="paragraf ParaOverride-2">Hayyam’dan şair olarak bahseden ilk yapıt, hicrî 572/miladî 1176 yılında, yani Hayyam’ın ölümünden yaklaşık 50 yıl sonra İmâduddîn Kâtib-i Isfahânî tarafından Arapça telif edilen <span class="CharOverride-4">Harîdetu’l-kasr</span>’dır. Müellif bu yapıtında Hayyam’ı Horasan şairleri arasında göstermiş ve biyografisini vermiştir.  </p>
			<p class="paragraf ParaOverride-2">Şair Hayyam’a yer veren bir başka kitap da hicrî 620-621/miladî 1223-1224 yılında Necmeddin-i Râzî tarafından yazılan <span class="CharOverride-4">Mirsâdu’l-ibâd</span>’dır. Bu kitap önemli bir belgedir. Çünkü yazarı mutaassıp bir sufî olduğu için Hayyam’ın düşüncelerini saçma bularak onu felsefî, dehrî (materyalist) ve tabiîlik (natüralistlik)le suçlamış ve şöyle demiştir: (s.18) “<span class="CharOverride-4">.. ki iman nazarının ve irfan kademinin meyvesidir. Felsefî, dehrî ve tabâyi’î olanlar bu iki makamdan mahrumdurlar; avare olup yollarını kaybetmişlerdir. Körler tarafından fazilet, hikmet ve uyanıklığı ile tanınan âlimlerden biri de Ömer Hayyam’dır. Şaşkınlık ve hayretinden şu rubaileri söylemiştir:  </span></p>
			<p class="_0">  </p>
			<p class="paragraf ParaOverride-4">Der dâyireî k’âmeden u reften-i mâst  </p>
			<p class="paragraf ParaOverride-4">Anrâ ne bidâyet, ne nihâyet peydâst.  </p>
			<p class="paragraf ParaOverride-4">Kes mînezened demî derin âlem râst  </p>
			<p class="paragraf ParaOverride-4">Kin âmeden ez kocâ vu reften be kocâst?  </p>
			<p class="_0">  </p>
			<p class="paragraf ParaOverride-4"><span class="CharOverride-4">Gelip gittiğimiz şu dairenin  </span></p>
			<p class="paragraf ParaOverride-4"><span class="CharOverride-4">Ne başı belli, ne de sonu.  </span></p>
			<p class="paragraf ParaOverride-4"><span class="CharOverride-4">Kimse doğru söylemiyor şu âlemde  </span></p>
			<p class="paragraf ParaOverride-4"><span class="CharOverride-4">Nereden geliyor, nereye gidiyoruz?  </span></p>
			<p class="_0">  </p>
			<p class="paragraf ParaOverride-4">Dârende ço terkîb-i tebâyi’ ârâst  </p>
			<p class="paragraf ParaOverride-4">Bâz ez çi sebeb fikendeş ender kem u kâst?  </p>
			<p class="paragraf ParaOverride-4">Ger zişt âmed in suver, eyb kirâst?  </p>
			<p class="paragraf ParaOverride-4">Ver nîk âmed, herâbî ez behr-i çi hâst?  </p>
			<p class="_0">  </p>
			<p class="paragraf ParaOverride-4"><span class="CharOverride-4">Her şeyin sahibi Tanrı madem ki yarattı doğayı  </span></p>
			<p class="paragraf ParaOverride-4"><span class="CharOverride-4">Ne sebeple verdi ona eksiği, kusuru?  </span></p>
			<p class="paragraf ParaOverride-4"><span class="CharOverride-4">Çirkin olduysa bu mahluk, kimin kusuru?  </span></p>
			<p class="paragraf ParaOverride-4"><span class="CharOverride-4">İyi oldu madem; neydi yıkmaktaki zoru?”  </span></p>
			<p class="_0">  </p>
			<p class="ilk">Bu şahsın Hayyam’ın düşüncesini ve felsefesini tanıtmakta özel bir rolü vardır. Sufî meşrepli müellif Hayyam’a dil uzatıp küfretmekten geri durmamıştır. Yaşadığı dönemin yakınlığı dolayısıyla kuşkusuz adı geçen müellif Hayyam’ın hayatı, düşünceleri ve eserleri hakkında daha çok bilgi sahibiydi. Bu yüzden Hayyam’a ilişkin düşüncelerini dile getiriyor. Peki, bu husus bile, Hayyam’ın sadece dindar bir sufî olmadığı gibi, aynı zamanda bu fırkanın korkunç düşmanlarından biri sayılması için de yeterli kanıt değil midir?  </p>
			<p class="paragraf ParaOverride-2"><span class="CharOverride-4">Nuzhetu’l-ervâh, Târîhu’l-hukemâ, Âsâru’l-bilâd, Firdovsu’t-târîh </span>gibi kimi eski kitaplarda Hayyam hakkında çoğu hatalı ve uydurma belgeler vardır. Bu belgeler taassup ya da uydurma masallara dayanır ve gerçek Hayyam’la çok çok uzaktan ilgilidir. Burada söz konusu belgeleri irdeleyecek imkânımız yoktur.  </p>
			<p class="paragraf ParaOverride-2">Hayyam’a ait rubaileri içeren tek önemli belge, hicrî 741/miladî 1340 yılında telif edilen <span class="CharOverride-4">Mûnisu’l-ahrâr</span> adlı kitaptaki on üç rubaidir. Bu rubailer, Rosen’in rubailer kitabının sonunda istinsah edilmek suretiyle Berlin’de basılmıştır (şu numaralara bakınız: 8, 10, 27, 29, 41, 45, 59, 62, 64, 67, 93, 115, 127). Söz konusu rubailer tarihî eskiliğinin yanı sıra Hayyam’ın ruhuyla, felsefesiyle ve üslubuyla da örtüşmektedir. <span class="CharOverride-4">Mirsâdu’l-ibâd</span> müellifinin eleştirileri bunlar için de geçerlidir. Demek ki bu on üç rubai ile, biri her iki kitapta da geçen (numara 10) <span class="CharOverride-4">Mirsâdu’l-ibâd</span>’daki iki rubainin Hayyam’a aidiyetinde kuşku yoktur. Bu arada, her iki kitabın yazarının müstakil bir felsefeye, belirli bir düşünce tarzı ve üsluba sahip oldukları ve adeta “biz maddeci ve natüralist bir filozofla uğraşıyoruz” demek istedikleri anlaşılmaktadır. Buradan yola çıkarak ve hiç kuşkuya yer kalmadan bu on dört rubainin şaire ait olduğunu kabul edebilir, bunları Hayyam’ın diğer rubailerini teşhis etmekte anahtar ve ölçü olarak kullanabiliriz.  </p>
			<p class="paragraf ParaOverride-2">Buna göre söz konusu on dört rubai bu kitabın esas belgesini oluşturacaktır. Demek ki, bir rubaide şüpheli veya sufîmeşrep bir kelime ya da kinaye varsa, bunun Hayyam’a aidiyeti doğru değildir. Ancak çözülmesi gereken bir sorun daha vardır. Denildiğine göre Hayyam farklı zamanlarda birkaç kez düşüncelerini ve akidelerini değiştirmiş. Önceleri kayıtsız, şarapçı, kâfir ve dinden çıkan biriymiş. Ömrünün sonlarında hidayete ermiş ve Tanrı’ya yönelmiş. Mehtaplı bir gecede demlenirken ansızın sert bir rüzgâr çıkarak şarap testisini devirmiş ve kırmış. Bunun üzerine Hayyam öfkelenerek Tanrı’ya seslenmiş:  </p>
			<p class="_0">  </p>
			<p class="paragraf ParaOverride-5">İbrîk-i mey-i merâ şikestî Rabbî;  </p>
			<p class="paragraf ParaOverride-5">Ber men der-i iyş râ bebestî Rabbî,  </p>
			<p class="paragraf ParaOverride-5">Men mey horem o to mîkonî bedmestî.  </p>
			<p class="paragraf ParaOverride-5">Hâkem bedehen; meger to mestî Rabbî?  </p>
			<p class="_0">  </p>
			<p class="paragraf ParaOverride-5"><span class="CharOverride-4">Şarap testimi kırdın be Tanrım!  </span></p>
			<p class="paragraf ParaOverride-5"><span class="CharOverride-4">İşret kapısını kapadın yüzüme be Tanrım!  </span></p>
			<p class="paragraf ParaOverride-5"><span class="CharOverride-4">Ben şarap içiyorum, sen dağıtıyorsun.  </span></p>
			<p class="paragraf ParaOverride-5"><span class="CharOverride-4">Tövbe tövbe; sarhoş musun nesin be Tanrım!</span><span class="CharOverride-4">  </span></p>
			<p class="_0">  </p>
			<p class="ilk">Tanrı da gazaba gelip derhal Hayyam’ın suratını karartmış. Bunun üzerine Hayyam:  </p>
			<p class="_0">  </p>
			<p class="paragraf ParaOverride-5">Nâkerde gonâh der cihân kîst? Begû.  </p>
			<p class="paragraf ParaOverride-5">Ankes ki goneh nekerde, çon zîst? Begû.  </p>
			<p class="paragraf ParaOverride-5">Men bed konem o to bed mokâfât dehî!  </p>
			<p class="paragraf ParaOverride-5">Pes fark miyân-i men o to çîst? Begû.  </p>
			<p class="_0">  </p>
			<p class="paragraf ParaOverride-5"><span class="CharOverride-5">Var mı dünyada günaha girmeyen? Söyle.  </span></p>
			<p class="paragraf ParaOverride-5"><span class="CharOverride-5">Günah işlemeyen nasıl yaşar? Söyle.  </span></p>
			<p class="paragraf ParaOverride-5"><span class="CharOverride-5">Ben kötü ediyorum, sen kötü cevap veriyorsun.  </span></p>
			<p class="paragraf ParaOverride-5"><span class="CharOverride-5">Nedir öyleyse aramızdaki fark? Söyle.</span><span class="CharOverride-5">  </span></p>
			<p class="_0">  </p>
			<p class="ilk">demiş ve Tanrı da onu bağışlamış; yüzü ağarmaya, kalbi aydınlanmaya başlamış. Daha sonra Hayyam “Tanrım; al beni yanına” demiş ve ruhunun kuşu bedeninden uçup gitmiş.  </p>
			<p class="paragraf ParaOverride-2">Bu mucizevî ve gülünç hikâye Necmeddin-i Râzî’nin Hayyam ’a ettiği küfürden de beter. Acemice uydurulmuş, çocukça bir masaldır. Bin türlü dil yarası ve alaylı iğnelemeleriyle dünya ve içindekilerle dalga geçilen bu on dört sağlam ve felsefî içerikli rubaiyi söyleyen birinin, ömrünün sonlarında gözlerinden yaşlar dökerek, önceden mahkûm etmiş olduğu Tanrı’dan molla ağzıyla yardım dilediğini söyleyebilir miyiz acaba? Belki de şairin dostlarından veya hayranlarından biri bu değerli hazineyi korumak için, biri Hayyam’ın sert rubaileriyle karşılaşınca, hoşgörüyle bakar da şair için Tanrı’dan af diler düşüncesiyle bu hikâyeyi uydurmuştur.  </p>
			<p class="paragraf ParaOverride-2">Meşhur olan bir rivayet daha vardır. Hayyam öldükten sonra annesi hep onun için Tanrı’dan af diler, yakarışta bulunurmuş. Bir gün Hayyam’ın ruhu rüyasına girerek ona şu rubaiyi söyler:  </p>
			<p class="_0">  </p>
			<p class="paragraf ParaOverride-5">Ey sûhte-i sûhte-i sûhtenî;  </p>
			<p class="paragraf ParaOverride-5">Ey âteş-i dûzeh ez to efrûhtenî;  </p>
			<p class="paragraf ParaOverride-5">Tâ key gûî ki ber Omer rahmet kon?  </p>
			<p class="paragraf ParaOverride-5">Hak râ to kocâ be rahmet âmûhtenî?  </p>
			<p class="_0">  </p>
			<p class="paragraf ParaOverride-5"><span class="CharOverride-4">Ey yanmışa yanmış, daha da yanası!  </span></p>
			<p class="paragraf ParaOverride-5"><span class="CharOverride-4">Cehennem ateşi seninle tutuşası!  </span></p>
			<p class="paragraf ParaOverride-5"><span class="CharOverride-4">Niceye dek diyeceksin “Rahmet et Ömer’e”?  </span></p>
			<p class="paragraf ParaOverride-5"><span class="CharOverride-4">Sana mı düştü Tanrı’ya rahmet öğretmek tasası?  </span></p>
			<p class="_0">  </p>
			<p class="ilk">Hayyam’ın öbür dünya hakkındaki görüşlerinin bu ipe sapa gelmez molla rubaisini söyleyecek kadar alçalmadığını belirtmeliyiz. Hayyam hakkında bunun gibi söylenmeye değmeyecek birçok rubai vardır. Bunların tümü bir araya getirilecek olsa, gülünç bir kitap olurdu. Fakat burada karşılaştığımız önemli bir husus, Hayyam’ın yüksek düşüncesinin, düşük, mutaassıp ve batıl inançlı bir ortamda ne denli etkili olduğudur. Bu da onu tanımakta bize yol gösterecektir. Çünkü ona saldıran avamın, üçüncü, dördüncü derece şair ve mutasavvıfların yargılamaları çok eskiden başlamış olup, bu mesele onun rubailerinin zıt düşünceli rubailerle karışması sonucunu doğurduğunu ve Hayyam’ın fikirleri yüzünden kendi çıkarlarını tehlikede gören kişilerin bu fikirleri çürütmek için ne kadar uğraştıklarını göstermektedir.  </p>
			<p class="paragraf ParaOverride-2">Ama biz Hayyam’ın rubailerine dayanarak, onun düşüncesinin ve gittiği yolun hemen hemen daima aynı olduğunu, gençliğinden yaşlılığına değin aynı belirgin ve somut felsefeye bağlı kaldığını, düşüncelerinde en küçük bir sarsıntı bile olmadığını, pişmanlık ya da tövbe düşüncesini asla aklından geçirmediğini göstereceğiz.  </p>
			<p class="paragraf ParaOverride-2">Şair gençlik yıllarında, Yaradan’ın onu niçin yarattığını hayretler içinde kalarak sorar. Derin bir düşünceyi aksettiren böylesi doğal bir soruş tarzı ancak Hayyam’a özgüdür.  </p>
			<p class="_0">  </p>
			<p class="paragraf ParaOverride-5">Herçend ki reng u rûy zîbâst merâ,  </p>
			<p class="paragraf ParaOverride-5">Çon lâle roh u ço serv bâlâst merâ,  </p>
			<p class="paragraf ParaOverride-5">Ma’lûm neşod ki der tarabhâne-yi hâk  </p>
			<p class="paragraf ParaOverride-5">Nakkâş-i ezel behr-i çi ârâst merâ?  </p>
			<p class="_0">  </p>
			<p class="paragraf ParaOverride-5"><span class="CharOverride-4">Rengim güzel, yüzüm güzel ise her ne kadar;  </span></p>
			<p class="paragraf ParaOverride-5"><span class="CharOverride-4">Yanağım lale, boyum serviye benzerse her ne kadar,  </span></p>
			<p class="paragraf ParaOverride-5"><span class="CharOverride-4">Anlaşılmadı şu toprağın neşe yurdunda  </span></p>
			<p class="paragraf ParaOverride-5"><span class="CharOverride-4">Niye bezedi ezel ressamı beni o kadar?  </span></p>
			<p class="_0">  </p>
			<p class="ilk">İlk gençlik yıllarından itibaren yaşamı acı ve tatsız bulmuş, dertlerinin dermanını acı şarapta aramıştır.  </p>
			<p class="_0">  </p>
			<p class="paragraf ParaOverride-5">İmrûz ki novbet-i cevânî-yi men est,  </p>
			<p class="paragraf ParaOverride-5">Mey nûşem ez anki kâmrânî-yi men est.  </p>
			<p class="paragraf ParaOverride-5">Eybem mekonîd, gerçi telhest, hoş est,  </p>
			<p class="paragraf ParaOverride-5">Telhest, çerâ ki zindegânî-yi men est.  </p>
			<p class="_0">  </p>
			<p class="paragraf ParaOverride-5"><span class="CharOverride-4">Bugün gençlik sıramdır benim  </span></p>
			<p class="paragraf ParaOverride-5"><span class="CharOverride-4">İçiyorum ben; çünkü mutluluğum benim.  </span></p>
			<p class="paragraf ParaOverride-5"><span class="CharOverride-4">Ayıplamayın beni; acı da olsa, hoştur yine  </span></p>
			<p class="paragraf ParaOverride-5"><span class="CharOverride-4">Acıdır; niye mi? Çünkü hayatımdır benim.  </span></p>
			<p class="_0">  </p>
			<p class="ilk">Şu rubaisinde gençliğin geçip gitmesine hayıflanır:  </p>
			<p class="_0">  </p>
			<p class="paragraf ParaOverride-5">Efsûs ki nâme-yi cevânî tey şod!  </p>
			<p class="paragraf ParaOverride-5">Van tâze behâr-i zindegânî dey şod!  </p>
			<p class="paragraf ParaOverride-5">Hâlî ki verâ nâm cevânî goftend  </p>
			<p class="paragraf ParaOverride-5">Ma’lûm neşod û ki key âmed, key şod!  </p>
			<p class="_0">  </p>
			<p class="paragraf ParaOverride-5"><span class="CharOverride-4">Yazık, gençliğin defteri dürüldü gitti!  </span></p>
			<p class="paragraf ParaOverride-5"><span class="CharOverride-4">Hayatın o taze baharı güz oldu gitti!  </span></p>
			<p class="paragraf ParaOverride-5"><span class="CharOverride-4">Adına gençlik denilen şey var ya,  </span></p>
			<p class="paragraf ParaOverride-5"><span class="CharOverride-4">Anlamadım ki; ne zaman geldi, ne zaman gitti!?  </span></p>
			<p class="_0">  </p>
			<p class="ilk">Ak saçlı, titrek elli şair bâdeye uzanır. Eğer öbür dünyada daha iyi bir yaşam olduğuna inansaydı, buradaki içki ve safâ âlemini öbür dünyaya bırakarak pişmanlık duyardı. Şu rubai ömrünün son dakikalarında ölümün gölgesini yanında gören, dinî efsaneler dışında kendine teselli veren, tesellisini şarap kadehinde arayan, tamamen maddeci bir filozofun üzüntüsünü göstermektedir:  </p>
			<p class="_0">  </p>
			<p class="paragraf ParaOverride-5">Men dâmen-i zuhd u tovbe tey hâhem kerd  </p>
			<p class="paragraf ParaOverride-5">Bâ mûy-i sepîd, kasd-i mey hâhem kerd  </p>
			<p class="paragraf ParaOverride-5">Peymâne-yi omr-i men be heftâd resîd  </p>
			<p class="paragraf ParaOverride-5">İn dem nekonem neşât, key hâhem kerd?  </p>
			<p class="_0">  </p>
			<p class="paragraf ParaOverride-5"><span class="CharOverride-4">Zühdün, tövbenin eteğini bırakacağım.  </span></p>
			<p class="paragraf ParaOverride-5"><span class="CharOverride-4">Ak saçlarımla, meye el atacağım.  </span></p>
			<p class="paragraf ParaOverride-5"><span class="CharOverride-4">Yaşım geldi dayandı yetmişe.  </span></p>
			<p class="paragraf ParaOverride-5"><span class="CharOverride-4">Şimdi değil de ne zaman neşe bulacağım?  </span></p>
			<p class="_0">  </p>
			<p class="ilk">İyice dikkat edersek, muhtelif yaşlarda söylenen bu dört rubaide şairin düşünce tarzının, dilinin ve felsefesinin aynı olduğunu göreceğiz. Şu halde açıkça diyebiliriz ki, Hayyam gençlik yıllarından maddî ölümüne kadar kötümser ve kuşkucu biri olarak kalmıştır (ya da sadece rubailerinde öyle görünmüştür). Öylesine trajik bir ifadesi vardır ki bunun sahibi, sözü geçen on dört rubaiyi söyleyenden başkası olamaz. Üstelik genelde edebî ve felsefî kimliği değişmemiştir. Ömrünün sonunda, hüzün dolu bir zorakilik içinde dünyanın değişmez olaylarını irdeler; iyimsermiş gibi görünen kötümser bir tavır takınır.  </p>
			<p class="paragraf ParaOverride-2">Kısacası, bu dört dizelik, az hacimli, anlam dolu terânelerden on tane kalmış olsa bile, yine de bu rubaileri söyleyenin önemli felsefî sorunlar karşısında nasıl bir yol izlediğini anlayabilir ve onun düşünce tarzını ortaya çıkarabilirdik. Bu ölçüleri göz önünde tutarak Hayyam’a ait rubaileri başkalarına ait rubailerin bulunduğu karmaşıklık içinden ayıklayabiliriz. Ama bu kolay bir iş midir?   </p>
			<p class="paragraf">Rus müsteşrik Jukovski, hazırladığı ölçeğe göre Hayyam’a nisbet edilen rubailerin arasında 82 gezgin rubai bulmuştur. Yani bu rubailer başka şairlere de isnad edilmiş, daha sonra bunların sayısı 100’e çıkmıştır. Fakat bu ölçeğe de güvenilmez. Çünkü adı geçen müsteşrik kendi ölçeğini tezkire yazarlarının (çoğu yanlış) sözlerine bakarak hazırlamıştır. Bu tezkireciler başkalarının rubailerini Hayyam’a isnad etmekle kalmamışlar, Hayyam’ın rubailerinin çoğunu da başkalarına isnad etmişlerdir. Öte yandan Hayyam’daki şiirsel akıcılık, sözlerdeki olgunluk, apaydın bir düşünce, kılı kırk yaran bir felsefe onun günümüze kadar gelebilen, ona ait gerçek rubailerden daha da fazla rubai söylediğinden, bunların kaybolduğundan, kalanların ise zamanla büyük değişikliklere uğrayıp tanınmaz hale geldiğinden emin olmamıza izin veriyor.  </p>
			<p class="paragraf ParaOverride-2">Müstensihlerin dikkatsizlik ve hataları ile herkesin Hayyam ’ın kelimelerini canının istediği gibi değiştirerek tasarrufta bulunmasının yanı sıra, kimi rubailerde din adamları ve sufîler tarafından kasıtlı olarak değişiklik yapıldığı da gözlenmektedir. Örneğin:  </p>
			<p class="_0">  </p>
			<p class="paragraf ParaOverride-5">Şâdî betaleb ki hâsil-i omr demîst  </p>
			<p class="_0">  </p>
			<p class="paragraf ParaOverride-5"><span class="CharOverride-4">Mutluluk iste. Çünkü ömür dediğin bir andır.  </span></p>
			<p class="_0">  </p>
			<p class="paragraf ParaOverride-2">Hemen hemen bütün nüshalarda “şâdî metaleb: mutluluk isteme” yazılıdır. Oysa şiirin yapısı ve konusu bunun tersini göstermektedir.   </p>
			<p class="paragraf ParaOverride-2">Hayyam’ın sufî ve din zıttı düşüncelerinin bir başka delili de onun rubailerinin başkalarının rubaileriyle karışmasıdır. Bunun yanı sıra şarap içip de bu konuda bir rubai söyleyen her molla tekfir edilmek korkusuyla rubaisini Hayyam’a isnad etmiştir. Bu nedenle, çoğu şarap içmekten ve sevgiliyle oynaştan dem vuran, felsefî tarafı olmayan, çarpıcı bir esprisi bulunmayan, ham ve afyonlu düşüncelerden kaynaklanan, gevşek ve kaba mecazlı sözler bulunduran rubaileri hiç kuşkuya kapılmadan atıp ayıklayabiliriz. Mesela Hayyam’a ait sıradan bir rubai mecmuasında şu rubaiyle karşılaşınca şaşırmaz mıyız?  </p>
			<p class="_0">  </p>
			<p class="paragraf ParaOverride-5">Ey anki guzîdeî to dîn-i zertoşt,  </p>
			<p class="paragraf ParaOverride-5">İslâm fikendî temâm ez pes o poşt,  </p>
			<p class="paragraf ParaOverride-5">Tâ key nûşî bâde vu bînî roh-i hûb?  </p>
			<p class="paragraf ParaOverride-5">Câî benişîn Omer ki hâhendet koşt.  </p>
			<p class="_0">  </p>
			<p class="paragraf ParaOverride-6"><span class="CharOverride-4">Ey Zerdüşt dinine girip de İslamı hepten terkeden! Ne zamana dek bade içip güzel yüz seyredeceksin? Otur oturduğun yerde; çünkü öldürüleceksin!  </span></p>
			<p class="_0">  </p>
			<p class="ilk">Bu tehdit dolu rubai acaba Hayyam hayattayken mi söylendi ve ona bir suikast mi düzenlendi? Burası şüphelidir. Çünkü yapı bakımından rubai Hayyam’dan sonraki dönemlere ait görünüyor. Ama her halükârda bunu söyleyenin Hayyam hakkındaki yargısını ve Hayyam’ın terânelerinin başkalarının rubaileriyle ne denli karışmış olduğunu gösteriyor.  </p>
			<p class="paragraf ParaOverride-2">Sözün kısası, Mûnisu’l-ahrâr adlı kitaptaki on üç rubai gibi zaman ve belge niteliği açısından kayda değer bir yazma nüsha bulunmadıkça Hayyam’a ait terâneler hakkında kesin bir şey söylemek oldukça güçtür. Üstelik Hayyam’ın mizacına ve meşrebine uygun rubailer söyleyen ve onu taklit eden şairler de çıkmıştır. Ancak sözleri ne kadar akıcı ve olgun olsa da, bir rubainin mazmunu Hayyam’ın akidesine ve zevkine uymuyorsa, bu rubainin Hayyam’a ait olmadığını söylemeye cüret edebiliriz. Çünkü Hayyam’ın terâneleri tam bir netlik ve akıcılıkla, sade bir ifade ile söylenmiştir. Alayda ve kinayeli sözlerde çok sert ve pervasızdır. Bu hususlar göz önünde bulundurularak şu sonuç çıkarılabilir: Zorlama ve intizamsız bir kalıptaki her zayıf fikir Hayyam’a ait olamaz. Hayyam’a özgü meşrep, bağlandığı felsefî ekol, akideleri, serbest, şirin ve net ifade tarzı bu mesele için ölçek olabilecek özelliklerdir.  </p>
			<p class="paragraf ParaOverride-2">Şimdilik bu terâneleri astronom ve matematikçi Hayyam’ın adına kaydedeceğiz. Çünkü bu konuda iddiada bulunabilecek başka biri çıkmamıştır. Bu şiirlerin astronom ve bilgin Hayyam’a mı yoksa başka bir Hayyam’a mı ait olduğunu anlamak için onun düşünce tarzını ve felsefesini bilmemiz gerekir.  </p>
		</div>
	</body>
</html>