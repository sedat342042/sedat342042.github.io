<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>melek</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_22"><br class="calibre3" />
  &nbsp;&nbsp;&nbsp;"Sevdalandım altmışıma yakın"&nbsp;&nbsp;&nbsp;<br class="calibre3" />
  <br class="calibre3" />
  <br class="calibre3" />
  <br class="calibre3" /></h2>

  <p class="indentmetin1">Moskova'ya yerleştikten sonra kendisine kent merkezinde dayalı döşeli bir daire ve Peredelkino'da yine dayalı döşeli bir daçayla, araba ve şoför tahsis edilen Nâzım Hikmet bu elverişli koşullara rağmen rahat durmadı. Bu kez de başka bir bela sardı başına. Âşık oldu. Hem de altmışına merdiven dayamışken. Hem de sırılsıklam. Bunu beklemiyordum açıkçası. Başından bunca serancam geçmiş, ne vartalar atlatmış, hapislerde yatmış, nice kadını ağlatmış üstadın kendinden otuz yaş küçük, üstelik evli ve bir kız çocuk annesi Vera Tulyakova'ya böylesine ümitsiz, dengesiz, neredeyse çılgınca tutulması gözünün ondan başkasını görmemesi, kocasını boşayıp onunla evlenmesi için ağlayıp yalvarması, Darülbedayi oyuncuları gibi ayaklarına kapanması hepimizi şaşırttı.</p>

  <p class="indentmetin1">"Sen" diyordu Vera'ya, "benimle evlen. Nasıl olsa az bir ömrüm kaldı. Sonra dilediğin gibi yaşarsın." Her türlü çareye, intihar da dahil her türlü şantaja başvuruyordu kızı razı etmek için. Kız da bir şeye benzese bari. Beyaz tenli, kalın dudaklı, mısır püskülü gibi bir şeydi. Balık eti kıvamında, tazecik bir Rus. Bacakları kalınca, göğüsleri küçüktü. Neden mi yazıyorum bu ayrıntıları? Mielke yoldaş beni kabul etme lütfunda bulunduğunda tüm ayrıntıların önemli olduğunu söylediği için. Bir de fotoğraflara aldanmayasınız diye. Şairle kızın beraberliklerini yakından izlediğinizi, gizlice fotoğraflarını çektirdiğinizi, hatta telefon konuşmalarını kaydettirdiğinizi biliyorum. Ama bilmediğiniz, en gelişmiş aygıtlarla bile izleyemeyeceğiniz şeyler de var: Nâzım'ın bir ağabey, kimi kez de bir sırdaş olarak bana anlattıkları. Dinlenildiğini bildiği için kulağıma fısıldadıkları.</p>

  <p class="indentmetin1">Vera'yla tanışıp ona âşık olduktan sonra çıldırdı. Zaten iki dirhem bir çekirdek giyinirken işi daha da ileriye götürdü. Artık nereden buluyorsa kolalı beyaz gömlek giyip papyon takıyor, siyah takım elbiseyi kimi zaman çok şık spor giysilerle değiştiriyor, saçlarını boyuyor, dişprotezini belli etmemek için elinden geleni yapıyordu. Vera'nın çalıştığı Soyuzmultifilm'e telefon ediyordu her gün. Ama öyle bir iki kez değil, saatte bir.</p>

  <p class="indentmetin1">Yaşlanmıştı. Hapishane yılları, yalnızlık ve tütün, bir de ayrılık ve hasret sağlığının canına okumuştu. Elinde kocaman lekeler oluşmuştu. Yorgun görünüyordu. Bir yığın ilaç yutuyordu her gün ve perhiz yemekleri yiyordu. Ama koyu mavi gözleri ışıl ışıldı hâlâ. Öylesine sıcak, o kadar içten bakıyorlardı ki, etkilenmemek mümkün değildi. İki kez enfarktüs geçirmişti, yüreği tekliyordu eski bir motor gibi. Ne var ki o aldırmıyordu. Umurunda bile değildi "Angina Pektoris". Bu teşhis konulduğunda Bursa Hapishanesi'nden, "Yarısı burdaysa kalbimin / yarısı Çin'dedir doktor. / Sarınehre doğru akan / ordunun içindedir" diye seslenmişti doktoruna. Şimdiyse davası uğruna değil abayı yaktığı bir kadın için ölümü göze alıyordu. Varsın çatlasındı yüreği. Heyecanlanmamak, hasret çekmemek, âşık olup sürünmemek elinde değildi. Sağlığını tam yedi yıl birlikte yaşadığı ama tek bir şiirini dahi adamadığı, hadi ondan da vazgeçtim, Vera'ya âşık olduktan sonra koynuna bile girmediği Dr. Galina'ya teslim etmişti. İşin doğrusu bu ufak tefek, esmer kadın sayesinde ölümden kurtulmuştu. Hayatını, böyle ortalıkta şık şıkırdım dolaşıp Vera'ya ilanı aşk etmesini, leyleği havada görmüşçesine bir kentten ötekine, bir ülkeden bir başkasına gidip gelmesini ona borçluydu. Galina yalnızca doktoru değil hastabakıcısı, dert ve yatak ortağıydı âşık olana kadar. Bu fedakâr kadını, benzerine dünyada az rastlanır bir vefasızlıkla silkip atmasına ne buyrulur? Neyse, sözü uzattım galiba. Amacım, daha doğrusu görevim, Nâzım Hikmet'i suçlamak değil. Yargılamak da değil. Ben onun günah meleği değilim, bir zamanlar Melek mahlasıyla makaleler yazmış olsam da. Yargıcı hiç değilim. Hem kelin merhemi olsaydı önce kendi başına sürerdi. Ben yalnızca onun Vera'yla ilişkisini bana anlattığı ve gözlemleyebildiğim kadarıyla bilginize sunmak istiyorum.</p>

  <p class="indentmetin1">Bir gece Peredelkino'dan telefon ederek iki elim kanda olsa gelmemi istedi. Kalkıp gittim. Hava karlıydı. Kayınların arasından sapsarı pencereler görünüyordu. Beni kapıda karşıladı. Arabanın gürültüsünü duyar duymaz köpeği Şeytan da kulübesinden dışarıya fırlamıştı. Beni tanıyınca yatıştı, her zaman yaptığı gibi üzerime tırmanıp oramı buramı yalamaya başladı. Ne de olsa adaştık. Ama Şeytan imzasıyla yazdığım bu raporlar bir zamanlar Melek takma adıyla yazdığım makalelere bir tür naziredir, yoksa Nâzım Hikmet'in köpeğini pek sevdiğim söylenemez. Zaten o da bunu sezmiş olmalı ki, bir fırsatını bulup beni ısırmaya kalktı. Sahibi azarlayınca yatıştı neyse ki.</p>

  <p class="indentmetin1">Nâzım Hikmet'le birlikte dar ve ahşap merdivenden yukarıya, terasa çıktık. Burayı büyükçe bir odaya dönüştürmüştü şair. Daçanın yedi odası yetmiyormuş gibi terası da yaşama alanına katmıştı. En güzel günlerini hapiste, dört duvar arasında geçirdiği için bunu çok görmedim ona. Ne var ki eşya, tablo ve kitap bolluğundan biraz tedirgin oldum. Döşeme ve duvarlar parlak sarıya boyanmıştı. Bozkırda harman yerindeydiniz sanki, tavana kırmızı biber, mısır koçanı, soğan sarmısak demetleri asılıydı. Duvarlar boydan boya tablolarla kaplıydı. Aralarında şairin adlarını bilmediğim, kim olduklarını üsluplarından da çıkaramadığım yabancı ressamlar tarafından yapılmış portreleri de vardı. Birinde demir parmaklıklar ardından bakıyordu, uzak bir yalnızlık inmişti gözlerine. Kederliydi. Fondaki kırmızı çiçek dikkatimi çekti. Diğer portrelerinde de vardı bu çiçek ama her defasında başka biçimde çizilmişti. Yalnızca tablolar değil kitaplar da tavana dek doldurmuştu rafları. Dünyanın dört bir yanından gönderilmiş biblolar, çamurdan oyuncaklar, matriyoşkalar büfenin üzerine ve içine kurşun askerler gibi dizilmişlerdi.</p>

  <p class="indentmetin1">Özenle düzenlenmiş, sahih olmasına çalışılmış, ne var ki bu ortamda aykırı duran eşyalarla dolu bir Türk köşesi de vardı. Bir servi sandık mesela, içi kimbilir nelerle dolu, belki de gizli notlar, özel mektuplarla... Minder pöstekilerle kaplı, ne işe yaradığı meçhul –her halde abdest almaya değil– bir ibrik, yanında pırıl pırıl bir bakır leğen ve kilimler. Baktıkça yaylada hissediyor insan kendini, yayılan davarın sütünden, kaynayan pınarın suyundan içesi geliyor. Zümrüt yeşili çayırlar göveriyor kilimlerde, çiçekler açıyor. Sonra kuş motifli tahta kaşıklar, her biri kepçe kadar, çorba içmek için değil elbette, Konya kaşık havası oynamak için de değil, süs olsun diye. Tahta kaşık olunca çini kâse de olmalı, mangal da. Her ikisi de, sedef kakmalı bir çift nalın ve nargileyle birlikte vardılar. Türk köşesinde mutlaka bulunmaları gerektiği için "hazır" ve "nazır"dılar. Neyse ki bütün bu folklorik eşya kalabalığının ortasında Mustafa Suphi ve iki yoldaşının portreleri de ilk bakışta göze çarpıyordu. Ama yalnızca burada değil evin hiçbir yerinde ne Stalin'in ne de Lenin'in portrelerini göremediğimi belirtmeliyim. Hacivat'la Karagöz'ün deve derisinden kesilip cama asılmış figürleri bile vardı da, sosyalizmin büyüklerinden hiçbirinin, ne Marx ne Engels, ne de diğerlerinin portreleri yoktu.</p>

  <p class="indentmetin1">Bir süre konuşmadan oturduk. Beni siyasi bir nedenle çağırdığını sanıyordum. Neden sonra:</p>

  <p class="indentmetin1">– Biliyor musun, dedi, karanlıktan korkuyorum. Onun için yaktım bütün ışıkları.</p>

  <p class="indentmetin1">– İsabet olmuş, diye karşılık verdim, şenlenmiş ortalık. Bir de şu resim ve tablo kalabalığını azaltsanız.</p>

  <p class="indentmetin1">– Bak işte o olmaz. Sen de hapis yattın bilirsin. Çıplak duvarları seyrettim yıllarca. Artık gözlerim bayram etsin istiyorum.</p>

  <p class="indentmetin1">Ona hak verdim. Yine de, böyle yüklüyken duvarlar daha fazla üzerime geliyor gibiydi. Bunu Nâzım'a söylemedim. Balıkesir'de, Asmalımescit'te, sahte kimlikle kaldığım otel odalarında neler hissettiğimi de. O bir şiirinde "düşman memleketi" diye nitelemişti otel odalarını. Bence yalnızca otel odaları değil Duvar'ın ötesinde her yer düşman memleketidir. Sırası gelmişken kendimi burada evimdeymiş gibi rahat hissettiğimi de belirteyim.</p>

  <p class="indentmetin1">Dışarda kar başladı. Lapa lapa yağıyordu, ipek gibi, yumuşacık, içerisi sıcaktı. Camlar buğulandı derken, kar da kayınlar da görünmez oldu. Kapalı bir dünyada baş başaydık. Yerinde duramıyor, masadan pencere kenarına, oradan kitaplığa bir gidip bir geliyordu. Fokurdayan semaverden çay koydu, bir sigara yaktı sonra. Bana da bir tane verdi.</p>

  <p class="indentmetin1">– Biliyor musun, bir teki bile ölümdür benim için.</p>

  <p class="indentmetin1">– İçmeyin öyleyse üstat.</p>

  <p class="indentmetin1">– Nasıl içmem. Yüreğim böyle kan ağlarken.</p>

  <p class="indentmetin1">Sigarasını yaktım. Birden ağlamaya başladı. Hem de hüngür hüngür. Onu ilk kez böyle savunmasız, kendini koyuvermiş, bu kadar perişan görüyordum. Ankara Cezaevi'nde o zamanki karısı Piraye'ye hitaben yazdığı ama ilk bana okuduğu dizeler geldi aklıma: "Ve tıpkı o eski / acıklı hikâyelerdeki / yalnayak, karlı yollara düşmüş, yetim bir çocuk gibi bu yürek / mavi gözleri ıslak / kırmızı, küçücük burnunu çekerek / senin bağrına sokulmak istiyor." Aradan yıllar geçmemiş, böyle dünyanın dört bir yanına savrulmamıştık sanki. Peredelkino'da değil Askeri Cezaevi'nde yine başbaşaydık. Hayat önümüzdeydi. İkimiz de gençtik daha. Hatta ben çiçeği burnunda bir Harp Okulu öğrencisiydim, o ise deneyimli, duygulu, büyük bir şair. Ona âşıktım. Bu itirafım hoşunuza gitmeyebilir, zaten Mielke yoldaş uyarmıştı beni. Doğrusu Nâzım Hikmet'i o zamanlar platonik bir aşkla seviyordum, şimdi külahları değiştik biliyorsunuz. Sevda bahsinde ben ona değil o bana muhtaç duruma düştü. Her neyse, çizmeyi aştım sanırım, asıl konuya döneyim. Birden duygulandım eski günleri anımsayınca. Yaşlanıyor muyum nedir! Gelelim Nâzım ile Vera'ya.</p>

  <p class="indentmetin1">Ona yatıştırıcı sözler söyledim, aklımca avutmaya bile yeltendim. "Rezili rüsva oldum," diyordu, "sen beni anlarsın!" Tam adamını bulmuştu. Değil bir kadın için, annemin ölümünde bile gözyaşı dökmemiştim. "Bırak Allah aşkına, kocaman adamsın!" demek geldi içimden ama cesaret edip de bunu ona söyleyemedim.</p>

  <p class="indentmetin1">– İyice kaptırdım kendimi, dedi, onu görmeden yapamıyorum. Her gün telefon ediyorum iş yerine, çiçekler, pastalar gönderiyorum. Bir defasında kavanozlar dolusu turşu bile gönderdim gözüne girebilmek için.</p>

  <p class="indentmetin1">– Aşkolsun üstat. Genç bir kadının hıyar turşusuyla elde edildiği nerede görülmüş!</p>

  <p class="indentmetin1">– Öyle deme. Vera'nın hıyar turşusunu sevdiğini arkadaşlarından duydum.</p>

  <p class="indentmetin1">– O zaman başka, dedim. Siz üzülmeyin üstat. Turşu işe yaramadıysa başka şey buluruz.</p>

  <p class="indentmetin1">Gözlerimin içine saf saf baktı. Nasıl da deliciydi bakışları, masmavi, sıcacık. Yaz gecesinde parıldayan yıldızlar gibi. Kar dinmiş, hava açmıştı dışarda. Dolunay ortalığı ışığa boğmuştu.</p>

  <p class="indentmetin1">– Bak gördün mü, diye mırıldandı, mehtabı hiç sevmem ama ay bu gece bir başka parıldıyor.</p>

  <p class="indentmetin1">Önerime inanmışa benziyordu.</p>

  <p class="indentmetin1">– Sahi, yapar mısın? dedi.</p>

  <p class="indentmetin1">– Elbette üstat, hiç lafı mı olur. Yeter ki siz emredin.</p>

  <p class="indentmetin1">O an acıdım Nâzım'a, kollarıma alıp avutmak istedim. Oysa babam yaşındaydı. Avutulması gereken biri varsa o da bendim. Annemden hep dayak yemiştim çocukluğumda, babam bildiğim bahçıvanın kucağında az ağlamamıştım. Ama bahçıvan çok yaşamadı, öldü, biliyorsunuz. Bu sırrı sizden saklayamam artık, gerçek babamı tanımadığımı mutlaka siz de bilmelisiniz, yani "piç" olduğumu, evet "piç"im ve avutulmaya benim de ihtiyacım var.</p>

  <p class="indentmetin1">Nâzım:</p>

  <p class="indentmetin1">– Çok denedim ama olmadı, diye devam etti, bu kızı unutmak için Moskova'dan uzaklaştım, uzun yolculuklara çıktım, başka kadınlarda aradım teselliyi, ne var ki her defasında hasretinden kahrolarak geri döndüm.</p>

  <p class="indentmetin1">– Kendinizi üzmeyin boş yere.</p>

  <p class="indentmetin1">– Nasıl yani, kocasından ayırıp benimle evlenmesini nasıl sağlayacaksın?</p>

  <p class="indentmetin1">– Onu bana bırakın. Akıl akıldan üstündür.</p>

  <p class="indentmetin1">– Öyleyse kutlayalım bunu.</p>

  <p class="indentmetin1">Aşağıya indik. Beni konuk odasına aldı. Mutfaktan bir şişe rakı getirip açtı. Kadehleri tokuşturduk.</p>

  <p class="indentmetin1">– Mutluluğunuza üstat! dedim.</p>

  <p class="indentmetin1">– Vera'ya! dedi, başımın belasına!</p>

  <p class="indentmetin1">– Hem de püsküllü bela!</p>

  <p class="indentmetin1">– Ağzına sağlık evlat! Vera'm mısır püskülüne benzer.</p>

  <p class="indentmetin1">– Öyleyse Vera'ya!</p>

  <p class="indentmetin1">Rakıdan bir yudum, sonra bir yudum daha aldı. Yüzünü buruşturup "Mezesiz de içilmiyor ki bu meret" diye söylendi.</p>

  <p class="indentmetin1">– Canınız beyaz peynir mi çekti yoksa? diye sordum.</p>

  <p class="indentmetin1">– Bak evladım, dedi, bu meretin yanında önce beyaz peynir olmalı, sonra çiroz. Mevsimine göre can erik ya da Çengelköy hıyarı, öyle körpecik, tombulca, sonra efendim Kalamata zeytini, mümkünse sarmısaklı yoğurtlu biber patlıcan kızartması, lakerda, fava, çiğ köfte, daha sayayım mı, Arnavut ciğeri, evet neden olmasın, Arnavut ciğeri de ister elbette ve turşu.</p>

  <p class="indentmetin1">– Vera'nın sevdiği turşudan.</p>

  <p class="indentmetin1">– Evet, onun sevdiği hıyar turşusundan.</p>

  <p class="indentmetin1">– Anladım üstat ama heyhat! Güzel Moskova'mızda hiçbiri yok bunların.</p>

  <p class="indentmetin1">– Güzel Moskova'mızda ha? Doğru, güzeldir şehrimiz. On dokuzumda buradaydım, altmışa merdiven dayadıktan sonra da burada, rüyalarımın beyaz şehrindeyim. O zaman da bomboştu mağazalar, vitrinler tamtakırdı, şimdi de öyle.</p>

  <p class="indentmetin1">Ağzından baklayı çıkarmıştı sonunda. Onu bir kapitalist gibi konuşturmayı başarmıştım.</p>

  <p class="indentmetin1">– Ne gam üstat, dedim, siz nasılsa Avrupa'dan giyiniyorsunuz. Macar şarabından votkaya, Ermeni konyağına dolap içki dolu.</p>

  <p class="indentmetin1">– Evet öyle ama, şu zıkkıma eşlik edecek bir tek meze yok işte. Yok oğlu yok! Ne Moskova'da, ne burda Peredelkino'da. Hem sana bir şey söyleyeyim mi, Avrupa'dan giyinmekle yetinsem yine iyi. Buradan az ötede oturan komşum ve dostum Pasternak var ya, onun kitabını da Stockholm'den aldım.</p>

  <p class="indentmetin1">– Hangi kitabını?</p>

  <p class="indentmetin1">– <span class="calibre6" style="text-decoration:underline">Doktor Jivago</span>'yu canım. Moskova kitapçılarında satılmıyor.</p>

  <p class="indentmetin1">– Okudunuz mu peki?</p>

  <p class="indentmetin1">– Hemen okudum, pek can sıkıcı buldum. Ama içindeki şiirler güzel. Bana sorarsan Pasternak, Nobel almış da olsa, iyi bir romancı değil ama iyi bir şair.</p>

  <p class="indentmetin1">– Haklısınız üstat, diye onayladım.</p>

  <p class="indentmetin1">Pasternak'ın romancılığını övseydi daha iyi olurdu tabii. Rejim düşmanı bir yazara yarı yarıya sahip çıkması da hiç yoktan iyidir, ama ne yazık ki bu konuda ağzından daha fazla laf alamadım. Son zamanlarda yalnızca bazı sanatçılara, özellikle de muhalif ve soyut ressamlara uygulanan baskıyı eleştirdiğini, tablolarını satın alarak bir bakıma onları desteklediğini sanıyordum. O gece, alttan alta, hatta diyebilirim ki gizliden gizliye devletin iktisat politikalarını, beş yıllık planı da eleştirmeye başladığını anladım. Ve tabii ki tepki göstermedim. Bıraktım konuşsun, gönlünce döksün içini.</p>

  <p class="indentmetin1">– Biliyor musun evlat, diye sürdürdü yakınmayı, karnım tok sırtım pek çok şükür, ama yine de bir şey eksik hayatımda.</p>

  <p class="indentmetin1">– Bir kadın yani.</p>

  <p class="indentmetin1">– Evet ama herhangi bir kadın değil, Vera. İlle de o. Vera'sız geçen her gün bir cehennem. Üstelik deli gibi kıskanıyorum. Yalnızca kocasından değil herkesten. Kızından bile.</p>

  <p class="indentmetin1">– Kızından da mı?</p>

  <p class="indentmetin1">– Yanlış anlama. Çocukları severim oldum bittim ama âşık olduğum kadınları onlarla paylaşmaktan hoşlanmam. Benim Memet'i bile anasından kıskandığım olmuştur.</p>

  <p class="indentmetin1">– Doğru değil bu üstat! Memet'i ne kadar sevdiğiniz ona yazdığınız şiirlerden belli.</p>

  <p class="indentmetin1">– Onlar şiir evladım. Ne demiş ustalarımız? "İnanma ki şair sözü elbette yalandır" dememişler mi?</p>

  <p class="indentmetin1">Bana "evladım" diye hitap etmesi, ta içime, varlığımın derinliğine kadar işliyordu. Kollarında ağlamak isteği uyandırıyordu. Vera yerine bana sarılsa diye geçirdim içimden, alıp bağrına bassa, bir daha hiç ayrılmasak.</p>

  <p class="indentmetin1">Konuk odasında da duvarlar tablolarla kaplıydı. Abidin Dino'nun "Türk Çocuğu"nu tanıdım. Picasso'nun, Yuri Vasiliyev'in tablolarını da. Tavandan içi saman doldurulmuş bir domuz yavrusu sarkıyordu. Nerden geldiğini sorduğumda Pablo Neruda'nın armağanı olduğunu söyledi. Bu ayrıntıları, Mielke yoldaşın uyarısı doğrultusunda, Nâzım Hikmet'in kimlerle dost olduğunu, kimlerden hediye aldığını bilmeniz için yazıyorum. İki kadehten sonra iyice açılmış, neşesi yerine gelmişti. "Oldu bu iş," diyordu, "ne yap et Vera'yı getir bana!" Güçlü biri değildim belki ama genç bir kadını, kendisinden yaşça çok büyük de olsa, hatta bir ayağı mezarda da olsa, ünlü bir erkeğe nasıl yamayacağımı biliyordum. Ve başardım imkânsızı.</p>

  <p class="indentmetin1">Yaz gelene kadar Vera'yla ahbaplığı ilerlettim. Onu kendime özgü ve burada açıklamayı gereksiz bulduğum bir yöntemle Nâzım'a bağladım. Büyü yapmadım, hayır, gözdağı verdim yalnızca. Siz ne demek istediğimi anlarsınız. Böylece Nâzım'ın hem sevgisini hem güvenini kazandım. Vera kocası ve küçük kızıyla birlikte Kafkasya'da Arhipo Osipovka'ya tatile gittiğinde, Nâzım'ı da alıp peşlerine düştüm. Gördüğüm kadarıyla kocası bilmiyordu ilişkilerini ya da bilmezden geliyordu. Nâzım, Prag'dan, Stockholm'den, Leipzig'den, Doğu Berlin'den yığınla aşk mektubu göndermişti Vera'ya, bir saniye bile onu düşünmeden yapamadığını, onsuz yaşayamayacağını yazmış, tutkuyla dolu dizeler karalamış, cehennemin, eğer varsa, Vera'sız yaşamaktan başka bir şey olamayacağında karar kılmıştı. Kocasının –o uysal, kendi halindeki iyi insanın– yanında süt dökmüş kediye dönüyor, gözlerinin içine baka baka yalan söylüyor, karısını elinden almak için başvurduğu dolaplardan utanmıyordu. Sonunda kurtuldu bu ikiyüzlü hayattan. Sayemde huzura değilse bile Vera'sına kavuştu. Ona hayatı zehir edecek püsküllü belasına.</p>

  <p class="indentmetin1">Ama hiç de kolay olmadı vuslat. Her şey Galina'nın kontrolündeydi. Kuş uçurtmuyordu doktor. Nâzım'ın üstüne titremekle kalmıyor, bizim askeriyede sıkça kullanılan bir deyimle söylemem gerekirse, onu gece gündüz koruyup kolluyordu. Evin anahtarları gardiyan gibi beline asılıydı. Nâzım'ın yalnızca elektrokardiyogramları değil pasaportu da ondaydı. Gelen gideni denetleme yetkisi de. Şoför ve bahçıvan emrindeydiler. Her sabah kapıyı çalan postacı da. Münevver'e yazılacak mektuplara o karar veriyordu. Daçadaki kuşlarla balıklara, Şeytan'dan sonra edindikleri köpeklere onun hükmü geçiyordu, Nâzım'a da. İlaçlarını vaktinde alması, terlememesi, çok sevdiği Bahriye fanilesini kışın da giyip üşütmemesi, başında kalpak ayağında keçe çizmeler kayın ormanında yürürken nezle olmaması için elinden geleni yapıyordu. Tehlikeli ilişkilerden uzak durması için de. Nasılsa Vera'dan kuşkulanmamış, bu genç kadını, sevdiği yaşlı adamın çevresinden uzaklaştırmamakla hayatının en büyük hatasını yapmıştı.</p>

  <p class="indentmetin1">Galina'yı atlatmak da kolay olmadı. Nâzım bu iş için yakın dostu Ekber Babayev'i soktu devreye. Şairin daçadan kaçışını birlikte planladılar. Ben de onlara yardımcı oldum. Olmak zorundaydım, çünkü en başından beri boka bulaşmıştım bir kere. Ve ne yalan söyleyeyim, bundan müthiş keyif alıyordum. Vera'yı kocasına haber vermeden evinden alıp Nâzım'la buluşacağı yere getirmek de bana düşmüştü demek istiyorum.</p>

  <p class="indentmetin1">Bir gece her şey olağan seyrindeyken, yani Nâzım pijamalarını giyip alt kattaki sedire uzanmış o külüstür radyosuyla Türkiye haberlerini dinliyor, Galina da mutfakta yemek hazırlıyorken, Babayev yavaşça pencereyi tıklattı. Nâzım sessizce kalktı yerinden, radyonun sesini yükselttikten sonra son bir kez çok sevdiği daçasına baktı. Pişman değildi. Her şeyi mutfaktaki kadına bırakıyordu. Babayev'le birlikte pencereden sıvışıp onları bekleyen arabaya bindiğinde üzerinde pijama, ayağında Galina'nın hediyesi terlikler vardı. Kalbindeyse yeni bir heyecan. El bombası gibi patlayabilirdi mutluluktan.</p>

  <p class="indentmetin1">Her şeyi geride bırakıp kayıplara karıştı. Kendi evinden kaçıp gitti böylece, rahat battı demeye dilim varmıyor ama, galiba öyle oldu. Şimdi düşünüyorum da, bu kurnazlığı, bunca hüneri hapishaneden kaçmak için gösterseydi belki her şey düzelirdi. Onu, savaşın en kritik günlerinde parti olarak hapisten kaçırmayı bile düşünmüş, ne var ki müdür Tahsin Bey'in başı belaya girer diye planımızı uygulamaktan son anda vazgeçmiştik. Tahsin bey de, en az Nâzım kadar lazımdı bize. Almanlar'ın Türkiye'ye girmeleri durumunda hapishaneler komünistlerle dolacağından işimize yarayabilirdi.</p>

  <p class="indentmetin1">Vera sabırsızlanmaya başlamıştı. Ben de, açıkçası, başlarına bir şey geldiğini düşünüyordum. Buluşmaya bir saat geç geldiler. Nâzım pijamalarıylaydı hâlâ. Ona yanımda getirdiğim giysileri kendi elimle giydirince yakışıklı bir damada benzedi. Vera'yı kaparcasına aldı kolumdan. Kislovodsk trenine son anda yetişebildiler.</p>

  <p class="indentmetin1">Dönüşte Vera kocasından ayrılıp Nâzım'la evlendi. Doktor Galina da düğün hediyesi olarak onlara şu telgrafı çekti: "Allah ikinizin de belasını versin!" Burada "Allah" kelimesini ben kullanıyorum, yoksa o herhalde Rusçada benzer anlama gelen başka bir deyim kullanmıştır. Aldatılan kocaysa hiçbir şey demedi. Kutsal Kitap'ta açıp bakın. Elinizin altında yoksa –ki sanıyorum yoktur– mutlaka arayıp bulun. "Ve o hiçbir şey demedi" cümlesinden sonra gelen bölümü okuyun. Ne demek istediğimi anlarsınız.</p>

  <p class="sagnormal">Şeytan</p>
</body>
</html>
