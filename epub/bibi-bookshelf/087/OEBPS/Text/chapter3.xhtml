<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Görünmeyen</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter">
  <div class="chapter html5_section">
    <p><em>Yaz</em> bölümünü okuduktan bir hafta sonra, Oakland, California’da Walker’ın evinin kapısını çalıyordum. Kitabının ikinci bölümü hakkındaki düşüncelerimi söylemek için ona mektup yazmamıştım, telefon da etmemiştim; o da mektupla ya da telefonla ne düşündüğümü sormamıştı. Onunla yüz yüze gelinceye kadar yorum yapmamanın daha iyi olacağını hissediyordum; üstelik kararlaştırdığımız akşam yemeğinin tarihi yaklaştığı için bu fırsatı yakında bulacaktım. Buna neden bu kadar önem verdiğimi bilmiyorum ama yazdıklarından iğrenmediğimi, (kendi deyimiyle) acımasız, çirkin, tiksindirici bulmadığımı, kitabın birinci ve ikinci bölümlerini okumuş olan karımın da benimle aynı fikirde olduğunu söylerken onun gözlerimin içine bakıyor olmasını istiyordum. Taksiyle San Francisco ile Oakland arasındaki köprüden geçerken kafamda hazırladığım kısa konuşma buydu ama söylemek istediklerimi hiç söyleyemedim. Walker bana metni gönderdikten yirmi dört saat sonra ölmüş, ben onun kapısına vardığımda da külleri toprağa serpileli üç gün olmuştu.</p>

    <p>Bunları bana Rebecca, Adam’ın ikinci mektubunda sözünü ettiği üvey kızı anlattı. Rebecca, otuz beş yaşında, uzun boylu, geniş omuzlu, açık kahverengi tenli, derin bakışlı, alışılagelmiş güzellikte olmasa bile çekici yüzü olan bir kadındı; annesinin beyaz kocasından üvey babası olarak söz etmiyor, babam, diyordu. Onun baba sözcüğünü kullanmasına sevindim, Walker’ın kendinden olmayan bir çocukta böylesine sevgi ve bağlılık uyandırabilmiş olmasına sevindim. Bu tek sözcük, Walker’ın Oakland’deki bu ufak evde Sandra Williams ve zamanla öz kızı gibi olan, hatta annesinin ölümünden sonra da sonuna kadar onun yanında kalan kızıyla kurduğu yaşamı hakkında her şeyi anlatmaya yetti.</p>

    <p>Rebecca, kapıyı açıp beni içeri buyur ettikten birkaç saniye sonra Walker’ın ölüm haberini verdi. Şaşırmamam gerekirdi, oysa şaşırdım. Telefonla konuşurken sesinden sezdiğim güçsüzlüğüne ve korkusuna karşın, sonun yaklaştığından emin olmama rağmen, bu kadar çabuk olacağını sanmıyordum; biraz daha zaman olduğunu, en azından kararlaştırdığımız yemeğe, hatta belki de kitabını bitirmeye yetecek kadar zaman vardır, diye düşünüyordum. Rebecca, <em>Babam altı gün önce vefat etti,</em> deyince öyle sarsıldım, bu sözdeki kesinliği kabullenmeyi öylesine istemedim ki, birden başım döndü ve oturmak için izin istedim. Rebecca beni oturma odasındaki bir koltuğa oturttuktan sonra su getirmek için mutfağa gitti. Odaya geldiğinde aptallığını bağışlamamı istedi, oysa özür dilenecek bir şey de yoktu, kadın da hiç aptal değildi.</p>

    <p>Babamla sizin bu akşam yemekte buluşmayı planladığınızı öğreneli daha bir saat bile olmadı, dedi. Cenazeden bu yana eve gelip babamın eşyalarını toparlıyorum ama bu akşam altıya kadar iptal etmem gereken randevuları var mıydı, diye onun ajandasına bakmak kalın kafama dank etmedi. Yedideki randevuyu görünce hemen Brooklyn’deki evinizi aradım. Karınız San Francisco’daki otelinizin numarasını verdi ama oteldekiler de odanızda olmadığınızı söylediler. O zaman buraya gelmek için yola çıktığınızı anladım, kocamı arayıp çocukları yedirmesini söyledim, ben de sizi beklemek için burada kaldım. Belki farkında değilsiniz ama zili saat tam yedide çaldınız.</p>

    <p>Öyle anlaşmıştık, dedim. Saat tam yedide burada olacağıma söz vermiştim. Dakikliğim babanın hoşuna gider, diye düşünmüştüm.</p>

    <p>Rebecca, hüzünlü bir sesle, Eminim, hoşuna giderdi, dedi.</p>

    <p>Cevap vermeme fırsat kalmadan Rebecca konuyu değiştirdi ve yine özür dilenmemesi gereken bir şey için özür diledi. Ben de birkaç gün içinde sizi aramayı düşünüyordum, dedi. Adınız aranacaklar listesinde var, daha önce davranamadığım için özür dilerim. Babamın çok arkadaşı vardı, pek çok dostu vardı. Aramam, haber vermem gereken bir sürü insan; tabii bir de cenaze törenini düzenlemem ve daha bir milyon ıvır zıvırla ilgilenmem gerekiyordu, yani işim başımdan aşkındı. Şikâyet ettiğimi sanmayın. Böyle bir zamanda oturup ağlamaktansa, insanın bir şeylerle oyalanması daha iyi, öyle değil mi? Ama sizi daha önce arayamadığım için gerçekten çok üzgünüm. Geçen ay mektubunuz gelince babam öyle sevinmişti ki. Kendimi bildim bileli babam sizden bahsedip dururdu, neredeyse sizi hayatım boyunca tanıyormuş gibiyim. Babamın üniversiteden arkadaşı, şu koca dünyaya nam salmış biri. Sonunda sizinle tanışmak benim için büyük bir onur. Biliyorum, en iyi koşullarda karşılaşmadık ama kötü günde de olsa buraya geldiğinize seviniyorum.</p>

    <p>Rebecca’nın yumuşak, dingin sesiyle biraz avunmuş olarak, Ben de seviniyorum, dedim. Baban bir şey yazıyordu, diye sözümü sürdürdüm. Haberin var mıydı?</p>

    <p>Bahsetmişti. <em>1967</em> adında bir kitap.</p>

    <p>Okudun mu?</p>

    <p>Hayır.</p>

    <p>Tek kelimesini bile okumadın mı?</p>

    <p>Tek harfini bile. Birkaç ay önce babam, kitabı bitirmeden ölecek olursa yazdıklarını bilgisayarından silmemi söyledi. Sil ve unut, hiç önemli değil, dedi.</p>

    <p>Yani sildin mi?</p>

    <p>Tabii sildim. Ölüm döşeğindeki birinin son arzusunu yerine getirmemek büyük günahtır.</p>

    <p>İyi, diye düşündüm. Bu kadının Walker’ın yazdıklarını görmek zorunda olmaması iyi olmuş. Babasının sırrını öğrenmek zorunda kalmaması çok iyi olmuş, yoksa kesinlikle çok incinir, aklı karışır, utanç duyardı. Ben o yazılanlardan yaşamımı değiştirecek ölçüde etkilenmem, bunun tek nedeni var, Walker’ın akrabası değilim. Ama çocuğunun o elli sayfayı okuduğunu bir düşünün hele. Akıl alacak şey değil.</p>

    <p>Oturma odasında yumuşak koltuklara gömülmüş, karşı karşıya oturuyorduk. Çok az eşya vardı, duvarda çerçeveli iki afiş (Braque, Miró), öteki duvarda tavandan yere kadar kitap dolu bir kitaplık, odanın ortasında pamuk ipliğinden örülmüş ufak bir halı, pencerelerin dışında sarımsı, donuk ve ılık bir California günbatımı: İşte Walker’ın mektubunda sözünü ettiği konforlu ama mütevazı yaşam biçimi. Rebecca’nın verdiği suyun kalanını da içip bardağı aramızda duran alçak ayaklı, yuvarlak sehpaya koydum. Sonra, Peki Adam’ın kardeşinden ne haber? diye sordum. Onu 1960’larda tanımıştım, ne âlemde olduğu sık sık aklıma takılır.</p>

    <p>Gwyn Hala. O doğuda yaşıyor, o yüzden pek iyi tanımam. Ama hep sevmişimdir. Gönlü zengin, keyifli, komik bir kadındır, annemle ikisi çok iyi anlaşırlardı. Tabii cenazeye geldi, burada, evde kaldı ve daha bu sabah döndü. Babamın ölümü onu çok sarstı. Babamın hasta olduğunu hepimiz biliyorduk, çok yaşamayacağını da biliyorduk ama halam son zamanlarda gelmediği için babamın nasıl elimizden hızla kayıp gittiğini göremedi, o yüzden de bu kadar çabuk öleceğini tahmin etmemişti. Cenazede hiç durmadan ağladı; gerçekten perişan oldu, yıkıldı, hıçkıra hıçkıra ağladı; ona sarılıp kendimi tutmaya çalışmaktan başka bir şey gelmedi elimden. Benim küçük Adam’ım, diyor da başka bir şey demiyordu. Vah zavallı Adam’cığım.</p>

    <p>Vah zavallı Gwyn’cik.</p>

    <p>Gözleri birden dolan Rebecca, Vah hepimize, dedi. Birkaç saniye sonra sol gözünden bir tek damla yaş yanağından aşağı yuvarlandı, Rebecca gözyaşını silmedi.</p>

    <p>Gwyn evli mi?</p>

    <p>Philip Tedesco adında bir mimarla evli.</p>

    <p>Adını çok duydum.</p>

    <p>Evet, çok ünlüdür. Evleneli çok olmuş, boyu kadar iki kızı var. Kızlardan biri benim yaşıtım.</p>

    <p>Gwyn’i son gördüğümde edebiyat yüksek lisansını yapıyordu. Doktorasını verdi mi?</p>

    <p>Kesin olarak bilmiyorum. Tek bildiğim, yayımcılık alanında çalıştığı. Boston bölgesindeki bir üniversite yayınevinin yayın yönetmeni. Büyük, önemli bir yayınevi ama şu anda adını hatırlamam olanaksız. Lanet olası. Belki sonra aklıma gelir.</p>

    <p>Sıkma canını. O kadar önemli değil.</p>

    <p>Hiç düşünmeden elimi cebime atıp yirmili yaşlarımdan beri içtiğim, ince, Hollanda purosu Schimmelpennincks’in teneke kutusunu çıkardım. Tam kutunun kapağını açacakken Rebecca’nın bana baktığını fark edip duraksadım. Evin içinde sigara içmemde bir sakınca olup olmadığını sormama fırsat olmadan, Rebecca, Ben kül tablası getireyim, diyerek ayağa fırladı. Doğal, sempatik, Tütün Polisi’nin saflarına katılmamış son Amerikalılardan biri. Galiba babamın çalışma odasında bir tabla olacaktı, sözü ağzından çıktığı anda elinin tersini alnına vurarak öfkeyle söylendi: Hey Tanrım, bugün bana ne oluyor anlamadım.</p>

    <p>Rebecca’nın sinirlenip üzüldüğünü görünce ben de şaşırdım, Bir sorun mu var? diye sordum.</p>

    <p>Size vereceğim bir şey var, dedi. Babamın masasında duruyor, şu ana kadar tamamen unutmuştum. Size postalayacaktım ama randevu defterine bakıp da bu akşam geleceğinizi görünce, elden veririm, diye düşündüm. Ama yemin ederim ki, babamın çalışma odasından söz etmeseydim sizi buradan eli boş gönderecektim. Bunuyorum galiba.</p>

    <p>Rebecca’yla birlikte çalışma odasına gittim; burası zemin katta, orta büyüklükte, bir duvarı kitap raflarıyla, dosya dolaplarıyla kaplı bir odaydı, tahta bir masa, bir dizüstü bilgisayar ve bir de telefon vardı – bir avukatın minyatür ev ofisinden çok, Walker’ın gençliğindeki şairliğinden kalma bir düşünme, fikir üretme yerine benziyordu. Kapalı duran bilgisayarın üstünde A-4 kâğıtların sığabileceği bir sarı zarf vardı. Zarfın üzerinde matbaa harfleriyle adım yazılıydı, onun altında daha küçük harflerle, “<em>Sonbahar</em> için notlar” yazısını okudum.</p>

    <p>Rebecca, Babam bunu ölümünden iki gün önce bana verdi, dedi. Saat altı suları olmalı çünkü onun yanındaki refakatçi görevim bitince hastaneden doğru buraya geldim. İki saat kadar önce sizinle telefonda konuştuğunu ve eğer, şayet, artık o sözcüğü söylemek istemiyorum, bildiğiniz-o-durum-olursa bunu en kısa zamanda size ulaştırmamı söyledi. Bunları söylerken öyle süzülmüş, öyle tükenmiş bir hali vardı ki, iyice kötülediğini, gücünün onu terk etmeye başladığını görebiliyordum. Son iki ricası bunlar oldu. <em>1967</em>’nin metnini bilgisayardan silmem ve zarfı size vermem. Buyurun. “<em>Sonbahar</em> için notlar” ibaresinin ne anlama geldiğini bilmiyorum. Siz biliyor musunuz?</p>

    <p>Hayır, diye yalan söyledim. En ufak bir fikrim yok.</p>

    <p>O gece otel odamda zarfı açtım, içinden Walker’ın el yazısıyla kısa bir mektup ve bilgisayarında tek aralıkla yazıp çıktısını aldığı otuz bir sayfa yazı çıktı. Mektupta şöyle diyordu:</p>

    <div class="letter html5_article">
      <p>Telefon konuşmamızdan beş dakika sonra. Beni yüreklendirdiğin için çok teşekkür ederim. Yarın sabah ilk işim, evdeki yardımcıma ikinci bölümü ekspres postayla sana yollatmak olacak. İğrenç bulursan –korkarım öyle bulacaksın– senden özür dilerim, lütfen bağışla. Bu zarftaki sayfalara gelince, bunlar üçüncü bölümün taslağı. Çok acele –telgraf yazar gibi– yazdım ama çabuk çalışmak hatıralarımı, bir tufan gibi taşan anılarımı tazelememe yardımcı oldu, bölümün ana hatları tamamlandı ama bunu düzgün bir biçimde yazabilecek gücüm olup olmadığını bilmiyorum. Yorgunum, korkuyorum, aklım başımda değil. Taslağın çıktısını zarfa koyup kızıma vereceğim, o kadar sözünü ettiğimiz, ünlü yemek randevumuza kadar yaşamazsam kızım zarfı sana gönderecek. Öyle güçsüzüm, öyle az zaman kaldı, zamanım bitiyor. Yaşlılığımdan yoksun kalacağım. Bunu dert etmemeye çalışıyorum ama bazen kendimi tutamıyorum. Yaşam boktan bir şey, bunu biliyorum, yine de tek istediğim biraz daha yaşamak, Tanrı’nın unuttuğu şu dünyada birkaç yıl daha kalmak. Zarftaki sayfalara gelince, onları ne istersen yap. Sen arkadaşımsın, en iyi dostumsun, insanların hasısın, her konuda senin kararına güvenirim. Çıkacağım yolculukta bana şans dile. Sevgiler,</p>

      <p class="right">Adam</p>
    </div>

    <p>Mektubu okumak yüreğimi büyük, kontrol edilemez bir üzüntüyle doldurdu. Daha birkaç saat önce Rebecca, Walker’ın ölüm haberini vererek beni sarsmıştı; şimdi de Walker yeniden benimle konuşuyordu, bir ölü konuşuyordu benimle; sanki mektubu elimde tuttuğum sürece, o mektuptaki sözcükler gözümün önünde durduğu sürece Walker dirilmiş, bana yazdığı sözlerle bir an için yaşama dönmüş gibiydi. Belki tuhaf bir tepki, hiç kuşkusuz utanılacak kadar ahmakça bir tepki ama duygularımı kontrol edemeyecek derecede üzülmüştüm; o yüzden mektubu altı-yedi kez daha, on-on iki kez daha, elimden bırakmak cesaretini bulmadan önce hatmedip her bir sözcüğü ezberleyene kadar bir daha, bir daha okudum.</p>

    <p>Minibarı açtım, iki ufak şişe viskiyi büyük bir bardağa koydum ve Walker’ın kitabının üçüncü ve son bölümünün taslağını alıp yatağa oturdum.</p>

    <p>Telgraf gibiydi. Tam bir cümle yoktu. Baştan sona kadar bu biçimde yazılmıştı. Dükkâna gidiyor. Uyuyor. Sigara yakıyor. Bu kez üçüncü şahıs ağzından yazılmıştı. Üçüncü şahıs, şimdiki zaman, o yüzden onun izinden gidip yazıyı aynı şekilde toparlamaya karar verdim – üçüncü şahıs, şimdiki zaman çekimi. <em>Zarftaki sayfalara gelince, onları ne istersen yap.</em> Walker bana izin vermişti, ben de Mors şifrelerine benzeyen karalamaları düzgün cümlelere dönüştürmenin Walker’a ihanet demek olduğunu hiç sanmıyorum. Benim bir tür editörlük işlevi yapmam dışında, bir hikâyeyi anlatmak anlamında <em>Sonbahar</em>’ın her sözcüğü Walker’ın elinden çıktı.</p>

    <div class="html5_section">
      <h1>Sonbahar</h1>

      <p>Walker derslerin başlamasından bir ay önce Paris’e geliyor. Öğrenci yurdunda kalma fikrini en baştan reddettiği için kalacak bir yer ayarlaması gerekiyor. Okyanusu aştıktan sonraki ilk sabah, iki yıl önce Paris’e ilk gelişinde birkaç hafta kaldığı otele gidiyor. Daha iyi bir yer buluncaya kadar burada kalmayı planlıyor; ancak, iki günlük sakalı olan yarı sarhoş otel müdürü onu önceki gelişinden hatırlıyor ve bütün yıl kalacağını duyunca, geceliği iki dolardan aza gelen aylık bir ücret öneriyor. 1967 Parisi’nde hiçbir şey pahalı değil ama o zamanın koşullarında bile bu son derece ucuz bir fiyat, neredeyse bedava; Walker adamın önerisini kabul etmeye karar veriyor. El sıkışıyorlar, sonra müdür onu arka odada birer kadeh şarap içmeye davet ediyor. Saat sabahın onu. Walker kadehi ağzına götürüp buruk <em>vin ordinaire</em>’den<a class="si-noteref epub-type_noteref" href="#f15" id="backlink-15">15</a> bir yudum alınca içinden, Elveda Amerika, diyor. Öyle ya da böyle artık Paris’tesin. Kendini dağıtmamaya bak.</p>

      <p>Hôtel du Sud, altıncı bölgede, Mazarine Sokağı’nda, Saint-Germain Bulvarı’ndaki Odéon metro istasyonuna yakın köhne bir yer. Amerika’da olsa, bu kadar bakımsız bir yapıyı yıkma kararı alınır ama burası Amerika değil, üstelik bu döküntü bina tarihî eser; Walker on yedinci yüzyılda, belki ondan da önce yapılmış olduğunu tahmin ediyor; yani pisliğine ve bakımsızlığına karşın, dönerek çıkan köhne merdivenin gıcırdayan basamaklarına karşın, başını sokacağı bu yeni yer hiç de yabana atılacak gibi değil. Tabii kalacağı oda da, yer yer soyulmuş duvar kâğıtları, çatlamış döşeme tahtaları, eski tip yaylı somyalı yatağı, ortası çökmüş şiltesi, taş gibi sert yastıklarıyla perişan durumda. Ufak yazı masasının bacakları sallanıyor, masanın önündeki koltuk herhalde Avrupa’daki en rahatsız koltuk, gardırobun bir kapısı eksik. Ama bütün bu kusurlarını bir yana bırakırsak, oda hayli büyük, çift kanatlı iki pencereden bol ışık alıyor, sokaktan da gürültü gelmiyor. Otel müdürü kapıyı açıp odayı gösterdiğinde, Walker buranın şiir yazmaya çok uygun bir yer olduğu duygusuna kapılıyor. Uzun vadede önemli olan da bu zaten. Burası, tam şiir yazılacak türde bir oda, insanın ruhunu parçalayıp sürekli olarak kendi kendisiyle savaşmaya zorlayan türde bir oda. Walker bavuluyla daktilo makinesini karyolanın ayak ucuna bırakırken, günde en az dört saati yazmakla geçirmeye, şiirlerini her zamankinden daha özenli ve dikkatli yazmaya içinden yemin ediyor. Odada telefon olmaması, koridorun dibinde ortak bir tuvalet olması, hiçbir yerde duş ya da banyo olmaması, çevresindeki her şeyin eski püskü olması hiç önemli değil. Walker daha genç ve burası kendini yeniden yaratacağı yer.</p>

      <p>Halledilmesi gereken üniversite meselesi var; Yabancı Ülkede Bir Yıllık Eğitim Programı’nın yöneticisiyle konuşuyor, katılacağı dersleri seçiyor, formları dolduruyor, o yılı Paris’te geçirecek olan öteki öğrencilerle tanışmak için onlarla yemek yemek zorunda kalıyor. Altı kişiler (Barnard’dan üç kızla Columbia’dan üç oğlan), hepsi de samimi, dostça bir havada onu gruba almaya istekli görünseler de, Walker onlarla olabildiğince az görüşmeye kararlı. Bir gruba girmeyi, hele hele zamanını İngilizce konuşarak boşa harcamayı hiç istemiyor. Paris’e gelmesinin tek nedeni Fransızcasını kusursuz hale getirmek. Bunu yapabilmek için de, utangaç, çekingen Walker’ın, Fransızlarla yakınlık kuracak cesareti toplaması gerekiyor.</p>

      <p>Birden Margot’nun annesiyle babasını aramak aklına geliyor. Jouffroy’ların yedinci bölgede, otelinden fazla uzak olmayan l’Université Sokağı’nda oturduklarını hatırlıyor ve Margot’yu nerede bulacağını onlardan öğrenebileceğini düşünüyor. Margot’yu yeniden görmeyi neden istediği yanıtlaması zor bir soru ama Walker şimdilik bu soruyu sormaya bile yanaşmıyor. Paris’e geleli altı gün oldu ve işin doğrusu, biraz yalnızlık çekmeye başlıyor. Öğrenci grubuyla arkadaşlık kurmama planını değiştirmek yerine, yalnızlığı yeğliyor, öğleye kadar odasından çıkmadan, bacakları sallanan masasına oturup yeni şiirler yazıyor, düzeltip yeniden yazıyor ve sonra karnı acıktığı için sokağa çıkınca (çoğunlukla Mazet Sokağı’nın köşesindeki, bir-iki franka tatsız ama doyurucu yemek yiyebildiği öğrenci kafeteryasına gidiyor) akşama kadar şehirde rastgele yürüyor, kitapçılara giriyor, parklarda oturup kitap okuyor, çevresindeki dünyanın farkında olarak ama o dünyanın içine karışmadan dolaşıyor; mutsuz mu, hayır değil; yine de sürekli yalnız olmaktan beziyor. Paris’te, Born dışında geçmişte bir şeyler paylaşmış olduğu tek kişi Margot. Eğer Margot ve Born yeniden birleştilerse, Walker’ın onu görmemesi gerek, öyle de yapacak; ama gerçekten ayrılmışlarsa, ayrılıkları gerçekten şu son üç küsur aydır sürüyorsa, o zaman bir fincan kahve içmek için masum bir buluşmanın ne sakıncası olur? Adam, Margot’nun fiziksel ilişkilerini yinelemeye pek niyetli olacağını sanmıyor ama olursa kadınla yeniden sevişme fırsatını güle oynaya kabullenecek. Ne de olsa, yaz sonundaki o çılgınlıklara yol açan erotik girdabı tetikleyen cüretkâr, dizginlenemez Margot’ydu. Walker iki olay arasında bir bağ olduğundan emin. Margot’nun etkisi olmasaydı, yüreğindeki karmaşık gelişmeleri öğreten Margot’nun vücudu olmasaydı, Gwyn’le yaşananlar hiçbir zaman olamazdı. Korkusuz Margot, suskun Margot, gizemli Margot. Evet, Walker sadece bir fincan kahve içmek gibi masum bir buluşma bile olsa, Margot’yu tekrar görmeyi çok istiyor.</p>

      <p>Köşe başındaki kafeye gidiyor, barmenden telefon jetonu alıyor, rehberden Jouffroy’ların numarasına bakmak için alt kata iniyor. Telefon daha birinci çalışta açılınca seviniyor – telefonu açanın Margot olduğunu anlayınca afallıyor.</p>

      <p>Walker Fransızca konuşmakta direniyor. İlkbaharda birkaç kez Fransızca konuşmuşlardı ama daha çok İngilizce konuşuyorlardı, Margot az konuşan biri olsa da Walker onun kendi dilinde kendini daha rahat ifade edebildiğini biliyor. Şimdi Paris’te olduğuna göre Margot’nun Fransızlığını ona geri vermeyi amaçlıyor ve kadının kendi memleketinde, kendi dilinde daha başka biri gibi olup olmayacağını merak ediyor. Margot, tahammül edemediği Amerika’daki o sevgisiz, soğuk turist olmaktan çıkıp doğup büyüdüğü şehirde rahatlayıp gerçek kişiliğini gösterebilirdi.</p>

      <p>Alışılmış soruları ve cevapları yineliyorlar. Paris’te ne işin var? Ne var ne yok? Telefonu senin açman sadece rastlantı mı, yoksa ailenin yanına mı taşındın? Şimdi neler yapıyorsun? Buluşup bir fincan kahve içecek vaktin var mı? Margot bir an duraksadıktan sonra, Neden olmasın? diyerek Walker’ı şaşırtıyor. Bir saat sonra La Palette’ de buluşmak için sözleşiyorlar.</p>

      <p>Saat öğleden sonra dört, Walker buluşma saatinden on dakika önce geliyor. Kahve söylüyor, sonra her geçen dakika kadının kendisini atlattığına biraz daha inanarak yarım saat bekliyor, tam kalkacağı sırada Margot içeri giriyor. O ağır, dalgın yürüyüşüyle, dudaklarında hafif bir gülümsemeyle geliyor, Walker’ı iki yanağından içtenlikle öpüyor, karşısındaki koltuğa geçip oturuyor. Geciktiği için özür dilemiyor. Margot bunu yapacak tipte biri değil, Walker da onun özür dilemesini beklemiyor zaten, Margot’dan başkalarının kurallarına göre hareket etmesini istemeyi aklından bile geçirmez.</p>

      <p>Margot, <em>En français, alors?</em><a class="si-noteref epub-type_noteref" href="#f16" id="backlink-16">16</a> diyor.</p>

      <p>Walker, Fransızca, Evet, diye cevap veriyor. Bunun için buradayım. Pratik yapıp Fransızcamı ilerletmek için. Tanıdığım tek Fransız da sen olduğun için seninle pratik yaparım, diye umuyordum.</p>

      <p>Ya, demek öyle. Yani eğitimini ilerletmek için beni kullanmak istiyorsun.</p>

      <p>Bir anlamda evet. Ama konuşma, eğitimin sadece bir bölümü. Yani istemezsen her dakika konuşmak zorunda değiliz.</p>

      <p>Margot gülümsüyor, sonra Walker’dan sigara isteyerek konuyu değiştiriyor. Walker onun Gauloise’ını yakarken yüzüne bakıyor ve birden kafasında hiçbir zaman Margot’yu Born’dan ayıramayacağını fark ediyor. Bu, insanın suratına şamar gibi inen bir durum ve Walker’ın başlatmaya çalıştığı cilveli, baştan çıkarıcı havayı yıkıp geçiyor. Onu aramakla, ilkbahardaki dehşet hiç olmamış gibi yaparak onu tekrar sevişmeye razı edeceğini düşünmekle aptallık ettiğini geçiriyor içinden. Margot artık Born’un yaşamının bir parçası olmasa bile, Walker’ın kafasında hâlâ Born’a bağlı, ona bakmanın Born’a bakmaktan hiç farkı yok. Walker kendini tutamıyor, o New York’ tan gittikten sonraki mayıs akşamı Riverside Yolu’nda yaptıkları yürüyüşü anlatmaya başlıyor. Bıçaklama olayını tarif ediyor. Born’un kesinlikle Cedric Williams’ın katili olduğunu söylüyor.</p>

      <p>O gecenin ve onu izleyen günlerin korkunç ayrıntılarını anlatırken dikkatle Margot’yu süzüyor; Margot ilk kez normal bir insan gibi, vicdanı ve acı duyma yetisi olan, insanlığını yitirmemiş bir yaratık gibi görünüyor; Walker ondan hoşlanmasına rağmen onu böyle tedirgin etmekten, incitmekten, iki yıl birlikte yaşadığı, muhtemelen sevdiği bir adama olan inancını yerle bir etmekten zevk aldığını fark ediyor. Margot ağlıyor. Walker, New York’ta onun kendisine yaptıkları yüzünden mi böyle davranıp davranmadığını kestiremiyor. Daha maceralarının başında hiç habersiz terk edilmiş olmanın intikamı mı bu? Hayır, öyle olduğunu sanmıyor. Margot’yla konuşuyor çünkü bundan böyle ne zaman ona baksa Born’u göreceğini anladığı için bu onu son görüşü olacak ve ikisi de kendi yollarına gitmeden önce Margot’nun gerçeği bilmesini istiyor. Walker hikâyesini bitirince Margot yerinden fırlayıp tuvalete koşuyor.</p>

      <p>Walker onun geri dönüp dönmeyeceğini kestiremiyor. Margot tuvale giderken çantasını da aldı, dışarıda hava ılık ve rüzgârsız olduğu için kafeye girerken üzerinde ceket ya da manto yoktu, yani koltuğun sırtına asılmış ne bir ceket var ne de manto. Walker, çeyrek saat içinde Margot gelmeyecek olursa kalkıp gitmeye karar veriyor. Bu arada garsona bir sipariş daha veriyor. Bu seferki kahve değil, diyor. Bir bira getir.</p>

      <p>Margot daha on dakika olmadan geri geliyor. Yerine oturunca, Walker onun gözkapaklarının şiştiğini, gözlerinin cam gibi parladığını ama makyajının yerinde olduğunu, yanaklarına akan rimellerin silindiğini fark ediyor. Düşünüyor: Andy’nin doğum günü gecesinde Gwyn’in rimeli, Paris’teki bir eylül ikindisinde Margot’nun rimeli; ölüme ağlayan rimel.</p>

      <p>Margot yumuşak bir sesle, Özür dilerim, diye konuşmaya başlıyor. Bana anlattıkların... bilmiyorum... artık ne düşüneceğimi bilemiyorum, diyor.</p>

      <p>Ama bana inanıyorsun, değil mi?</p>

      <p>Evet, inanıyorum. Kimse böyle bir şeyi uyduramaz.</p>

      <p>Özür dilerim. Seni üzmek istemezdim ama olur da bir gün ona dönmeyi düşünürsen, olanları bilmen gerekir, diye düşündüm.</p>

      <p>İşin tuhafı, hiç şaşırmadım...</p>

      <p>Born hiç seni dövdü mü?</p>

      <p>Sadece bir kez. Suratıma tokat attı. Suratımın ortasına inen öfkeli, sert bir şamar.</p>

      <p>Sadece bir kez mi?</p>

      <p>Sadece bir kez. Ama şiddete yatkındır. Bütün çekiciliğinin ve zeki şakalarının altında gerçek öfke, gerçek şiddet yatar. Bunu şimdi itiraf etmekten utanıyorum ama o tarafı galiba beni heyecanlandırıyordu. Ona güvenip güvenemeyeceğimi hiç bilememek, ne yapacağını hiç kestirememek. Bana bir kez vurdu ama beraberliğimiz sırasında birkaç sefer erkeklerle dövüştü. Onun nasıl birden parladığını sen de gördün. Sarhoş olunca nasıl davrandığını biliyorsun. Sanırım bunlar, askerlik yaptığı, savaşa gittiği, savaşta korkunç şeyler yaptığı günlerden kalma şeyler. Tutsaklara işkence yapmaktan. Bir seferinde Cezayir’de tutsaklara işkence yaptığını itiraf etti bana. Ertesi gün inkâr etti, inanmış gibi yaptıysam da inanmadım. İlk anlattıklarının doğru olduğunu biliyordum.</p>

      <p>Cebinde taşıdığı bıçak için ne diyorsun? O bıçaktan hiç korkmadın mı?</p>

      <p>Ben insanları oldukları gibi kabul ederim Adam. Fazla soru sormam. Bıçak taşımak istiyorsa, kendi bileceği iş, diye düşündüm. Tehlikeli bir dünyada yaşadığımızı ve bir erkeğin kendini koruması gerektiğini söylerdi. O gece New York’ta başınıza gelenlerden sonra, onun pek de haksız olduğunu söyleyemezsin, öyle değil mi?</p>

      <p>Ablamın bir teorisi var. Akla yakın mı, değil mi bilmiyorum ama Born’un cinsel bir ilgi duyduğu için o gece partide benimle konuşmaya başladığını düşünüyor. Onun deyimiyle homoerotik bir ilgi. Sen ne dersin? Ablamın savı doğru olabilir mi, yoksa değil mi?</p>

      <p>Olabilir. Her şey mümkün.</p>

      <p>Sana hiç erkeklere ilgi duyduğundan söz etti mi?</p>

      <p>Hayır. Ama söylememiş olması hiç önemli değil. Onunla yaşamaya başlamamdan önce ne yaptığını bilemem. Beraber olduğumuz zaman bile yaptıklarının hepsini bilmiyorum. İnsanın gizli arzularının ne olduğunu kim bilebilir? O kişi bu arzularını eyleme dönüştürmedikçe ya da bunlardan söz etmedikçe, bir ipucu yakalayamazsın. Sadece kendi gözlerimle gördüklerimi anlatabilirim – gördüğüm de şuydu: İlişkimizin çok başlarında Rudolf ve ben bir erkekle üçlü seks yaptık. Fikir benden çıktı. Rudolf sırf beni memnun etmek, her isteğimi yerine getirmeye hazır olduğunu göstermek için bunu yaptı. Öteki adam benim eski bir arkadaşımdı, daha önce yattığım biriydi ve son derece yakışıklı bir çocuktu. Eğer Rudolf ona yakınlık duysa onu öperdi, değil mi? Kamışına yumulur, emerek onu orgazma getirirdi. Ama bunları yapmadı. François’nın benimle sevişmesini seyretmek hoşuna gitti, François içime girdiği anda Rudolf’un müthiş tahrik olduğunu gördüm ama kendisi ona elini sürmedi. Bu, bir şeyi kanıtlar mı? Orasını bilemem. Söyleyebileceğim tek şey şu: New York’taki partide seni görünce Rudolf’a senin ömrümde gördüğüm en güzel çocuklardan biri olduğunu söyledim. O da benim görüşüme katıldı. Senin çile çeken bir Adonis’e, sinir krizinin eşiğindeki Lord Byron’a benzediğini söyledi. Bu seni çekici bulduğu anlamına gelir mi? Gelir de, gelmez de. Sen özel bir vakasın Adam, seni özel yapan şey de başkalarının üzerindeki etkini bilmiyor olman. Eşcinsellikle ilintisi olmayan bir erkeğin bile sana vurulabilmesi bana son derece mümkün görünüyor. Belki Rudolf’a da böyle oldu. Yine de kesin bir şey söyleyemem, sana tutulduysa bile bana bu konuda tek söz etmedi.</p>

      <p>Evleniyor. Biliyor muydun? En azından son görüştüğümüzde öyle söyledi.</p>

      <p>Evet, biliyorum. Hepsini biliyorum. O olay benim bu maceradan çıkış vizemdi. İhanet eden Margot kaltağına gül güle, melek gibi Hélène Juin’e hoş geldin.</p>

      <p>Sana koymuş bu.</p>

      <p>Yo hayır, koymadı. Sadece şaşırdım. Kadını tanırım, hem de uzun zamandır tanırım, o yüzden hiç anlam veremiyorum. Hélène, Rudolf’tan beş-altı yaş büyük olmalı, on sekiz yaşında kızı var; onun hakkında son derece sıkıcı, son derece sıradan, son derece renksiz biri olduğundan öte bir şey söyleyemem. İyi insandır, trajik öyküsü olan, çalışkan bir burjuvadır ama Rudolf’un onda ne bulduğunu anlamıyorum. Çılgın Rudolf çok geçmeden can sıkıntısından deliye döner.</p>

      <p>Onu sevdiğini söyledi.</p>

      <p>Belki seviyordur. Ama bu onunla evlenmesini gerektirmez.</p>

      <p>Şu trajik öykü. Galiba ilk kocasıyla ilgili bir şeydi, öyle değil mi? Born’un neden söz ettiğini pek anlayamadım.</p>

      <p>Juin, Rudolf’un yakın arkadaşıdır. Altı-yedi yıl önce feci bir araba kazası geçirdi. Kırılmadık, incinmedik yeri kalmadı, kafatası yarıldı, iç organlarının hepsi zarar gördü ama sağ kalmayı başardı. Daha doğrusu, ölmedi diyelim. O zamandan beri komada, beyin ölümü yarı yarıya gerçekleşti, bir hastanede yaşam desteğine bağlı yatıyor. Hélène yıllarca umudunu kesmeyi reddetti ama Juin’in durumu hiç düzelmedi, hiçbir zaman da düzelmeyecek, sonunda Hélène’in arkadaşları ve ailesi onu boşanma davası açmaya ikna ettiler. Dava önümüzdeki ilkbahar sonuçlanınca Hélène özgür olacak ve yeniden evlenebilecek. Bu, onun için iyi bir şey ama evleneceği adamın Rudolf olması aklımın köşesinden geçmezdi. Üçümüz birlikte en az on-on iki kere yemek yedik; ikisinde de âşık olduklarını gösteren bir tavır sezmedim. Dostluk evet, arkadaşlık evet... ama... şey yoktu... tam sözcüğü bulamıyorum, ne yoktu?</p>

      <p>Kıvılcım.</p>

      <p>Evet, tamam. Kıvılcım yoktu.</p>

      <p>Onu hâlâ özlüyorsun, değil mi?</p>

      <p>Artık özlemiyorum. Bugün bana anlattıklarından sonra özlemiyorum.</p>

      <p>Ama daha önce özlüyordun.</p>

      <p>Evet. Özlemek istemiyordum, yine de özlüyordum.</p>

      <p>Adam manyağın teki, biliyorsun.</p>

      <p>Doğru. Ama manyaklara âşık olunmaz diyen bir yasa mı var?</p>

      <p>Söyleyecek, düşünecek başka bir şey bulamayınca bir süre susup oturuyorlar. Margot saatine bakıyor, Walker onun başka bir sözü olduğunu, çok geciktiğini söyleyerek gideceğini sanıyor. Oysa Margot ona akşam yemeği için bir programı olup olmadığını soruyor, Eğer yoksa benimle bir lokantaya gelir misin? diyor. Des Grands Augustins Caddesi’nde iyi bir yer biliyormuş; Walker’ın parası yoksa kendisi seve seve ısmarlarmış yemeği. Walker olamayacağını, onu bir daha görmeyi düşünmediğini, arkadaşlıklarına son vermeleri gerektiğine inandığını söylemek istiyor ama bir türlü söyleyemiyor. Kadının önerisini geri çeviremeyecek kadar yalnızlık çekiyor, iradesi Paris’ te tanıdığı tek kişiye arkasını dönemeyecek kadar zayıf. Evet, diyor. Onunla yemeğe gitmekten sevinç duyacağını söylüyor. Ama saat daha altı bile olmadığı için, yemeğe kadar ne yapacaklarını soruyor. Margot, Sen her ne istersen onu yaparız, diyor ve sözcüğün gerçek anlamıyla Walker’ın isteyeceği şeyi kastediyor; çünkü Walker’ın en çok istediği şey onunla yatmak. Walker, gülünç derecede çirkin ve sefil odasını göstermek için Mazarine Sokağı’ndaki oteline gitmelerini öneriyor. Sevişmek fikri Margot’ nun aklından da pek düşmediğinden, Walker’ın niyetini seziyor ve hafifçe gülümseyerek anladığını belli ediyor.</p>

      <p>Sana New York’ta pek iyi davranmadım, değil mi? diyor.</p>

      <p>Son derece iyi davrandın. En azından bir süre. Ama sonra hayır, sonra iyi davranmadın.</p>

      <p>Seni kırdığım için özür dilerim. Çok kötü günler geçiriyordum. Ne yaptığımı bilmiyordum, sonra birden New York’u bırakıp gitmekten başka bir şey düşünemez oldum. Beni suçlama.</p>

      <p>Suçlamıyorum. Birkaç hafta çok öfkelendiğimi itiraf ederim ama öfkem uzun sürmedi. Seni suçlamaktan vazgeçeli çok oluyor.</p>

      <p>Artık dost olabiliriz, değil mi?</p>

      <p>Umarım.</p>

      <p>Unutma, çok içli dışlı olmaz. Her dakika, her gün olmaz. Buna hazır değilim. Bir daha da hazır olabilir miyim, bilmiyorum. Ama birbirimizle biraz ilgilenebiliriz, biraz yakınlık gösterebiliriz. Bu ikimize de iyi gelebilir.</p>

      <p>Otele yürürlerken, Walker yanındaki kadının geçen bahar New York’ta tanıştığı eski Margot olmadığını sezinliyor. Margot’nun kendi dilinde, kendi şehrinde, Born’dan ayrıldıktan sonra daha farklı olacağını düşünmekte haklıydı; kafedeki konuşmadan sonra da onun tahmin ettiğinden daha açık sözlü, daha konuşkan olduğu sonucuna varıyor. Yine de, otele bir an önce varmayı –döner merdivenden çıkmayı, anahtarı kapının kilidine sokmayı, soyunmalarını, Margot’nun ufak tefek, çıplak vücudunu görmeyi, onun bedeninin kendi bedenine değmesini– beklerken, öte yandan da çok büyük bir yanlış yapıp yapmadığını düşünüyor.</p>

      <p>Başlangıçta işler iyi gitmiyor. Margot, ya fazlasıyla kibar ya da fazlasıyla kayıtsız olduğu için odası hakkında tek söz etmiyor ama Walker odaya onun gözüyle baktıkça kadını böylesine perişan, böylesine sefil bir yere sürüklediği için utanıyor. Morali bozuluyor; yatağa oturup öpüşmeye başladıkları zaman da dalgınlaşıyor, uzaklaşıyor. Margot geri çekiliyor, bir terslik mi var? diye soruyor. Böyle surat asma Adam, diyor. Bu keyif işi, yoksa unuttun mu?</p>

      <p>Walker, aklına Gwyn’in takıldığını, Margot’yla dudakları birbirine değdiği anda, dudağının son kez ablasının dudağına değişini anımsadığını ve şu anda Margot’yu öpmeye çalışırken ablasını bir daha hiç böyle kucaklayamayacağını düşündüğünü söyleyemiyor.</p>

      <p>Neyim var bilmiyorum, diyor. Öyle hüzünlüyüm ki... çok, çok kederliyim.</p>

      <p>Margot sevecenlikle onun sırtını okşayarak, Belki gitsem daha iyi olacak, diyor. Sevişmek şart değil ya. Bir başka gün deneriz.</p>

      <p>Hayır, gitme. Gitmeni istemiyorum. Sadece bana zaman tanı. Birazdan düzelirim, söz veriyorum.</p>

      <p>Margot ona zaman tanıyor; sonunda Walker tamamen olmasa da, Margot soyununca kadının çıplak vücuduna sarıldığında tahrik olacak kadar, onunla sevişecek kadar, iki kez sevişecek kadar sıyrılıyor o melankolik halinden. İki sevişme arasında, önceden odaya koyduğu kırmızı şarabı şişeden içerlerken, Margot kadınlarla cinsel ilişkilerinden söz açarak, (kendi göğüsleri küçük olduğu için) büyük memelere dokunmayı, öpmeyi sevdiğini, kadınların apışaralarıyla oynayıp yalamaktan, dilini köküne kadar g.tlerine sokmaktan haz duyduğunu anlatarak Walker’ı yeniden tahrik ediyor; Walker bu hikâyelerin gerçek mi, yoksa ikinci bir atış için onu sertleştirmeyi amaçlayan yalanlar mı olduğunu kestiremese de, tıpkı Batı 107. Cadde’deki evde Gwyn’in galiz konuşmalarını dinlemekten hoşlandığı gibi şimdiki galiz sözlerden de zevk alıyor. Sözcükler seksin temel öğelerinden biri olabilir mi, sonuçta konuşmak dokunmanın gizli bir biçimi sayılmaz mı, kafamızda dönüp duran hayaller kucakladığımız gövdeler kadar önemli değil mi? diye düşünüyor. Margot hayatta önem verdiği tek şeyin seks olduğunu, seks yapamazsa kendi teninin içine hapsolmanın sıkıntısı ve tekdüzeliği yüzünden kendini öldürebileceğini söylüyor. Walker susuyor ama ikinci kez onun içine boşalırken Margot’yla aynı görüşte olduğunu fark ediyor. Seks için deli oluyor. En umutsuz, en karamsar, en köşeye kıstırılmış anlarında bile seks için deli oluyor. Seks, bu dünyadaki tanrı ve kurtarıcı, tek kurtuluş yolu.</p>

      <p>Lokantaya gidemiyorlar. Şarabı bitirdikten sonra yemeği unutup uyuyakalıyorlar. Ertesi sabah erkenden, daha şafak sökmeden Walker gözlerini açıyor ve yatakta yalnız olduğunu görüyor. Yanındaki yastığın üzerinde küçük bir kâğıt duruyor, Margot’nun notu: <em>Kusura bakma. Yatak dayanılmayacak kadar rahatsızdı. Beni gelecek hafta ara.</em></p>

      <p>Walker onu arama cesaretini bulup bulamayacağını merak ediyor. Sonra, gerçek sorunu, yani onu aramamak, onu bir daha görmeye direnmek cesaretini bulup bulamayacağını soruyor kendine.</p>

      <div class="double html5_section">
        <p>İki gün sonra Walker, Saint-André des Arts Meydanı’ndaki bir kaldırım kafesinde oturmuş, bir bardak bira içiyor ve ufak bir deftere yazı yazıyor. Akşamın altısı olmuş, bir iş günü daha sona ermiş, Walker da yaşamını Paris ritmine uydurmaya başladığı için, bu saatin belki de şehrin en canlı zamanı olduğunu anlıyor; sokaklar işten eve dönen, ailelerine, dostlarına ya da yalnız yaşamlarına kavuşmak için acele eden erkekler ve kadınlarla dolu; Walker dışarıda, o kalabalığın arasında, havayı dolduran kolektif solukların ortasında olmanın tadını çıkarıyor. Az önce anne ve babasına kısa, Gwyn’e daha uzun birer mektup yazdı, şimdi de hayranı olduğu çağdaş Amerikalı şair George Oppen’in yapıtı üzerine inandırıcı bir şeyler karalamaya çalışıyor. Oppen’in en son kitabı, <em>This in Which</em>’ten<a class="si-noteref epub-type_noteref" href="#f17" id="backlink-17">17</a> şu dizeleri kopya ediyor:</p>
      </div>

      <div class="margin-top html5_section">
        <p>Dünyanın varlığından kuşku duyulamaz: çünkü görülebiliyor</p>

        <p>Ve çünkü ondan cayılamıyor</p>

        <p>Anlaşılması olanaksız ve bu gerçeğin ölümcül olduğuna inanıyorum.</p>
      </div>

      <div class="double html5_section">
        <p>Walker bu dizeler hakkındaki yorumunu yazmak istiyor ama daha yazmaya başlamadan defterin üzerine bir gölge düşüyor. Walker başını kaldırıyor, tam karşısında Rudolf Born duruyor. Walker’ın bir şey söylemesine ya da yapmasına fırsat kalmadan Hélène Juin’in müstakbel kocası yanındaki sandalyeye oturuveriyor. Walker’ın yüreği güm güm atmaya başlıyor. Soluğu kesiliyor, dili tutuluyor. İçinden, Böyle olmayacaktı, diyor. Günün birinde yolları kesişirse, Born’u önce kendisinin görmesini hayal etmişti, tam tersini değil. Walker kalabalık bir caddede yürüyecek, Born’u görünce başını çevirip fark edilmeden geçip gidebilecek bir konumda olacaktı. Karşılaşmalarını hep böyle kurmuştu, oysa şimdi ortalık yerde, savunmasız olarak ve Born orada yokmuş gibi yapamayacak bir durumda, kıçının üzerinde oturuyordu.</p>

        <p>Beyaz takım elbise gitmiş, yerine krem rengi bir ceket gelmişti, boynundan aşağı, hiç kuşkusuz gömleğinin açık mavisini dengelemek için seçilmiş mavi-yeşil desenli bir fular sarkıyordu – Walker, hep o eski buruşuk kırışık şıklık, hep o eski alaycı gülümseme diye düşünüyor.</p>

        <p>Born yapmacık bir neşeyle ve sözcükleri yapmacık olduğunu belirtecek biçimde vurgulayarak, Vay, vay, vay, diyor. Bak hele, demek yeniden karşılaştık Walker. Bu ne güzel sürpriz.</p>

        <p>Walker onunla konuşmak zorunda kalacağını biliyor ama o anda ağzından tek bir sözcük çıkaramıyor.</p>

        <p>Born, Seninle karşılaşmayı umuyordum, diye devam ediyor. Paris küçük şehirdir, er geç karşılaşırdık.</p>

        <p>Walker sonunda, Burada olduğumu kim söyledi? diye soruyor. Margot mu?</p>

        <p>Ne Margot’su? Onunla görüşmeyeli aylar var. Onun burada olduğunu bile bilmiyordum.</p>

        <p>Peki öyleyse, kim söyledi?</p>

        <p>Columbia’da ders verdiğimi unutuyorsun galiba. Orada tanıdıklarım var, üstelik senin program yönetmenin yakın arkadaşım. Geçen gece birlikte yemek yedik, senin burada olduğunu o haber verdi. Mazarine Sokağı’nda bir pire yuvasında kaldığını söyledi. Neden Reid Hall’a<a class="si-noteref epub-type_noteref" href="#f18" id="backlink-18">18</a> gitmedin? Odaları pek büyük değildir ama en azından haşarat yoktur.</p>

        <p>Walker, yaşam koşullarını Born’la tartışmayı istemiyor, havadan sudan konularla zaman kaybetmek istemiyor. Soruyu duymazdan gelerek, Biliyor musun, hiç unutmadım, diyor. Sürekli onu düşünüyorum.</p>

        <p>Neyi düşünüyorsun?</p>

        <p>O çocuğa yaptığını.</p>

        <p>Ben ona bir şey yapmadım.</p>

        <p>Hadi canım...</p>

        <p>Bıçağı bir kez sapladım, hepsi o. Sen de oradaydın. Neler olduğunu gördün. Oğlan bize ateş edecekti. Ben önce davranmasaydım, ikimiz de ölecektik.</p>

        <p>Ama silah dolu değildi.</p>

        <p>Orasını bilmiyorduk, öyle değil mi? Ateş edeceğini söyledi, biri burnuma silahı dayayıp ateş edeceğini söylerse, dediğini yapacağına inanırım.</p>

        <p>Peki ya parkta olanlar? İlk darbeden sonra on iki kez daha bıçaklanmış. Bunu neden yaptın?</p>

        <p>Ben yapmadım. Bana inanmadığını biliyorum ama o olayla benim hiç ilgim yok. Evet, sen gittikten sonra çocuğu parka taşıdım ama oraya vardığımızda zaten ölmüştü. Ölmüş birini ne diye bıçaklamaya devam edeyim? Bütün istediğim, oradan bir an önce uzaklaşmaktı.</p>

        <p>Peki öyleyse kim yaptı?</p>

        <p>En ufak bir fikrim yok. Hasta ruhlu biri. Bir gece cini. Ne de olsa New York uğursuz bir yer. Herhangi biri olabilir.</p>

        <p>Biliyor musun, ben polise gittim. Gitmemem için yaptığın sert uyarıya rağmen gidip ifade verdim.</p>

        <p>Öyle yapacağını tahmin etmiştim. O yüzden apar topar kaçtım.</p>

        <p>Madem suçsuzdun, öyleyse neden kalıp da mahkemede kendini savunmadın?</p>

        <p>Ne için savunacaktım? Sonunda nasılsa beraat edecektim, ben de kendimi savunmak için o kadar zaman yitirmek istemedim. Oğlan ölmeyi hak etmişti. Öldü. Hepsi bu.</p>

        <p>Yani pişman değilsin.</p>

        <p>Hayır, değilim. Hiç pişman değilim. Bana cephe alıp polise gittiğin için seni suçlamıyorum. Sen doğru bulduğun şeyi yaptın. Tabii yanılmıştın ama bu senin sorunun, benim değil. Ben senin hayatını kurtardım Adam, sakın unutma. Silah dolu olsaydı, şu anda yaptığım şey için bana teşekkür ederdin. Silahın boş olması aslında hiçbir şeyi değiştirmiyor, öyle değil mi? Biz dolu sandığımız sürece, dolu sayılırdı.</p>

        <p>Walker bu görüşü kabul etmeye istekli ama park olayı, çocuğun nasıl ve ne zaman öldüğü sorunu hâlâ askıda – hem Walker, Born’un anlattıklarının doğru olmadığından emin – çünkü çocuk o kadar çabuk ölemezdi. Mideye saplanan bıçak darbesi ölüme yol açabilir ama bu ağır ağır, uzun sürede olur; demek ki Born parka vardığında Williams yaşıyordu, öyleyse çocuğu öldüren yeni darbeler Born’un bıçağından çıkmıştı. Bunun başka izahı yok. Bir başkası, zaten ölmüş olan bir çocuğa ne diye on iki kez daha bıçak saplamak zahmetine girsin? Born parktan ayrılırken Williams hâlâ sağ olsaydı, ikinci bir saldırgandan söz edilebilirdi –pek uzak bir olasılık olsa da bu olabilirdi– ama sadece çocuğun parasını çalmak için yapılırdı bu, oysa polis ta o zaman Walker’a çocuğun soyulmadığını söylemişti. Cüzdanı cebinden çıkmış, içindeki on altı dolara da el sürülmemiş, bu durumda cinayet nedeni olarak hırsızlık varsayımı suya düşüyordu. <em>Ölmüş birini ne diye bıçaklamaya devam edeyim?</em> Çünkü ölmemişti ve öldüğüne emin oluncaya kadar onu bıçaklamaya devam ettin, hatta işini bitirdikten sonra da öfkeden deliye döndüğün ve yaptığından zevk aldığın için bıçaklamaya devam ettin.</p>

        <p>Walker, Bunu daha fazla konuşmak istemiyorum, diyerek biranın parasını ödemek için cebinden biraz bozukluk çıkarıyor. Gitmem gerek, diye sözünü tamamlıyor.</p>

        <p>Born, Nasıl istersen, diyor. Ama ben savaş baltalarını gömüp yeniden dost oluruz, diye umuyordum. Hatta müstakbel karımın kızıyla tanışmak hoşuna gider, diye düşünmüştüm. Cécile on sekiz yaşında, güzel, akıllı bir kız – edebiyat öğrencisi, yetenekli bir piyanist, tam senin ilgini çekecek tipte biri.</p>

        <p>Walker, ayağa kalkarak, İstemem, teşekkür ederim, diyor. Bana çöpçatanlık etmene ihtiyacım yok. Bunu bir kez yaptın, anımsıyor musun?</p>

        <p>Neyse, fikrini değiştirirsen beni ara. Onu sana tanıştırmaktan memnun olurum.</p>

        <p>Tam o anda, Walker gitmek üzereyken, Born krem rengi blazer ceketinin cebinden üzerinde adresinin ve telefon numarasının yazılı olduğu bir kartvizit çıkarıyor. Walker’a uzatarak, Al bunu, diyor. Bana buradan ulaşabilirsin. Hani gerekirse.</p>

        <p>Walker bir an kartı yırtıp yere fırlatmak istiyor –tıpkı geçen bahar New York’ta çeki yırttığı gibi– ama sonra yırtmamaya, böylesine ucuz ve adi bir hakaretle kendini küçük düşürmemeye karar veriyor. Kartı cebine koyup, Hoşçakal, diyor. Born başıyla selam veriyor ama bir şey söylemiyor. Walker giderken güneş gökyüzünde kurşun gibi hızla kayıp yüz binlerce kızgın ışık parçasına bölünerek patlıyor. Eiffel Kulesi yerle bir oluyor. Paris’teki bütün binalar tutuşuyor. I. Perde’nin sonu. Ve perde.</p>
      </div>

      <div class="double html5_section">
        <p>Walker kendini savunulamaz bir duruma getiriyor. Born’un nerede bulunacağını bilmediği sürece, olası bir karşılaşmanın belirsizliğiyle yaşayacak, şansının yaver gideceğine, o korkunç karşılaşma anının hiç gelmeyeceğine ya da geç geleceğine, Paris’teki kalan günlerinin yeni karşılaşmaların korkusuyla zehir olmayacağına inanarak avunmuştu. Şimdi o karşılaşma gerçekleşti, hem de onun ihtimal verdiğinden çok önce gerçekleşti, Walker, bu durumda Born’un adresini cebinde taşıyıp da onun tutuklanması istemiyle polise gidemeyişini hazmedemiyor. Cedric Williams’ın katilinin yargılanması kadar hiçbir şey sevindiremez onu. Sonunda beraat etse bile, dava masrafları ve yargılanmak yüzünden küçük düşmesi ona yeterince pahalıya patlardı. Dava açılmasa, dosya mahkemeye intikal etmese bile, en azından soruşturma için polis tarafından çağırılma tatsızlığına katlanırdı. Ama Born’u kaçırıp New York’a gönderemeyeceğine göre, Walker ne yapabilir? Bu konuyu bütün gün ve gecenin büyük bir bölümünde düşünüp tarttıktan sonra aklına bir fikir, hem de şeytani bir fikir geliyor; bu öylesine habis ve sinsi bir fikir ki, böyle bir şeyi düşünebildiğine şaşırıyor. Bu, Born’u hapse tıkmaz ama hayatını zehir eder ve Walker planını başarıyla uygulayabilirse, Hélène Juin’in müstakbel kocası hayatta en çok tamah ettiği şeyden de yoksun kalır. Walker, kafasından geçenlerden hem heyecanlanıyor hem de onlardan tiksiniyordu. Hiçbir zaman intikam peşinde koşan biri olmamıştı, hiçbir zaman birine zarar vermeye kalkışmamıştı ama Born farklı bir kategoriye giriyor; Born bir katil, Born cezalandırılmayı hak ediyor, Walker da ömründe ilk kez kana kan peşinde koşuyor.</p>

        <p>Plan, deneyimli bir yalancı, ikiyüzlülük sanatında ustalaşmış bir sosyal cambaz olmayı gerektiriyor, bunların ikisi de Walker’ın becerileri içine girmediğinden, kendine verdiği görev için en uygunsuz kişi olduğunu biliyor. İşin başından itibaren kendi doğasına aykırı hareket etmek zorunda kalacak, kafasında çizdiği savaş alanında ayağını sağlam basacağı bir yer ararken defalarca kayıp düşecek; yine de bütün bu olumsuzluklara karşın ertesi sabah Café Conti’ye gidiyor, bir telefon jetonu alıp planını uygulamaya koyuyor. Bu cüretine, ataklığına şaşırıyor. Born telefonu üçüncü çalışında açtığı zaman, adamın sesindeki şaşkınlık elle tutulacak kadar belirgin.</p>

        <p>Şaşkınlığını gizlemek için elinden geleni yaparak, Adam Walker, diyor. Beni aramasını beklediğim dünyadaki en son kişi.</p>

        <p>Walker, Rahatsız ettiğim için özür dilerim, diyor. Dünkü konuşmamızdan sonra ciddi ciddi düşündüğümü haber vermek istedim.</p>

        <p>İlginç. Peki, düşüncelerin seni nasıl bir karara vardırdı?</p>

        <p>Savaş baltasını gömmeye karar verdim.</p>

        <p>Bu daha da ilginç. Dün beni cinayetle suçluyorsun, bugünse bağışlamaya ve unutmaya hazırsın. Bu ani değişiklik nereden çıktı?</p>

        <p>Beni doğru söylediğine ikna ettin.</p>

        <p>Bunu samimi bir özür dileme olarak mı yorumlayayım – yoksa benden yine sana arka çıkmamı mı isteyeceksin? Sakın, ölmüş dergini canlandırmaya çalışıyor olmayasın?</p>

        <p>Tabii ki hayır. Hepsi geçmişte kaldı.</p>

        <p>Yaptığın çok kırıcı bir hareketti Walker. Çeki paramparça edip tek söz söylemeden bana göndermen. Bu büyük bir hakaretti, beni derinden yaraladı.</p>

        <p>Seni kırdımsa, gerçekten üzülürüm, özür dilerim. Olanlardan sonra bir tür şoka girmiştim. Ne yaptığımı bilmiyordum.</p>

        <p>Peki şimdi ne yaptığını biliyor musun?</p>

        <p>Sanırım.</p>

        <p>Demek öyle sanıyorsun. Söyle bakalım delikanlı, tam olarak ne istiyorsun?</p>

        <p>Hiçbir şey. Seni aramamı söylediğin için aradım. Hani, fikrini değiştirirsen demiştin.</p>

        <p>Demek yeniden bir araya gelelim diyorsun. Öyle mi? Yani yeniden dost olmamızı istiyorsun.</p>

        <p>Öyle düşündüm. Beni nişanlınla, onun kızıyla tanıştırmaktan söz etmiştin. Bu, dostluğumuza yeniden başlamak için hoş bir adım olabilir, diye düşündüm.</p>

        <p><em>Hoş</em>. Amma yavan bir sözcük. Sıradan, alelade olmakta siz Amerikalıların üstüne yok.</p>

        <p>Hiç kuşkun olmasın. Ama biz, yanlış yaptığımızı anlayınca özür dilemeyi de iyi biliriz. Benimle görüşmek istemiyorsan, açık açık söyle. Anlayışla karşılarım.</p>

        <p>Bağışla beni Walker. Yine edepsizlik ettim. Galiba bu, insanın yetiştiği topraktan kaynaklanıyor.</p>

        <p>Hepimizin öyle anları vardır.</p>

        <p>Tabii. Demek Hélène ve Cécile’le yemek yemek istiyorsun. Dünkü davetim geçerli. Bu işi olmuş bil. Ben işi ayarlar ayarlamaz oteline not bırakırım.</p>
      </div>

      <div class="double html5_section">
        <p>Yemek için, ertesi akşam Saint-Germain Bulvarı’daki yirminci yüzyıl başlarından kalma Vagenende Lokantası’nda buluşmaları kararlaştırılıyor. Walker tam sekizde orada oluyor, ilk gelen o; garson onu Mösyö Born’un masasına götürürken, Walker heyecandan ve dalgınlıktan çevresine pek dikkat edemiyor; koyu renk meşe kaplamalı duvarları, pirinç donanımları, kolalı beyaz örtülerle peçeteleri, salonun diğer bölümlerindeki alçak sesli konuşmaları, porselen tabaklara değen gümüş çatal bıçakların sesini fark etmiyor. Born’la yaptığı o akıl almaz, alçakça konuşmadan otuz dört saat sonra yalanlarının kendisine kazandırdığı şey şu: sonsuz bir korku, kendisine duyduğu sınırsız bir öfke ve Born’un müstakbel karısı ve üvey kızıyla tanışmak gibi paha biçilmez bir fırsat. Her şey Hélène ve Cécile Juin’le neler yapabileceğine bağlı. Eğer onlarla, en azından ikisinden biriyle Born’dan bağımsız olarak bir ilişki kurabilirse, er geç Riverside Yolu’nda olanları anlatma fırsatını da bulur ve Cedric Williams’ın öldürülme hikâyesine onları inandırabilirse belki, hatta kesinlikle evlilik rafa kaldırılır ve müstakbel karısı, Born’u yüzüstü bırakır. Walker’ın bütün niyeti bunu başarmak: resmî işlemler gerçekleşmeden evliliği önlemek. Belki cinayet suçu için yeterince ağır bir ceza değil ama aksi halde yakasını kurtarma olasılığı göz önüne alınırsa yine de yeteri kadar ağır bir ceza, hiç yoktan iyi. Reddedilen Born. Küçük düşen Born. Sefalete mahkûm olan Born. Walker, yalandan özür dileyerek, samimi olmayan dostluk yeminleri ederek adama yanaştığı için kendisinden nefret etse de, başka çaresi olmadığını biliyor. Şayet Hélène’le Cécile’i ikna edemezse vazgeçecek ve yenilgiyi sessizce kabullenecek. Ama şayet ve eğer onları yola getirmezse bu işin ucunu bırakacak, o ana kadar da şeytanla kumar oynamaya devam edecek.</p>

        <p>Walker’ın ilk izlenimi fazla umutlu değil. Ya yaradılışlarının ya da koşulların etkisiyle anne de kız da mütevazı, ölçülü ve mesafeli görünüyorlar; kolayca yakınlık kurmaya, hatta havadan sudan sohbet etmeye pek yatkın değiller; başlangıçta tanıştırmalar, açıklamalar ve çeşitli yorumlarla konuşmayı daha çok Born götürdüğü için, anne-kız pek fazla konuşmuyor. Walker, Paris’teki ilk günlerini kısaca anlatırken, Hélène onun Fransızcasını övüyor; bir ara Cécile de donuk bir tavırla, otelde kalmaktan memnun olup olmadığını soruyor. Anne uzun boylu, sarışın, iyi giyimli bir kadın; güzel denilemez (Walker yüzünün aşırı uzun, biraz at suratlı olduğunu düşünüyor) ama elli bir yaşındaki, orta sınıf Fransız kadınlarının çoğu gibi kendini özgüvenli ve şık bir biçimde taşımayı biliyor – bu belki bir tarz meselesi ya da Galya bilgeliğinin dişilikle ilgili gizemli bir özelliği. On sekizine yeni basan kız, Hôtel de Sud’a beş dakikalık mesafede olan l’Éperon Caddesi’ndeki Fénelon Lisesi’nde okuyor. Annesinden daha ufak tefek, daha silik bir kız, kestane rengi saçları kısa, bilekleri ince, omuzları dar, bakışları dikkatli ve keskin. Walker, kızın gözlerini kıstığını fark ediyor ve normalde gözlük kullandığı halde bu akşamki yemeğe gelirken takmadığını tahmin ediyor (sonradan bu tahmini doğru çıkıyor). Güzel bir kız değil, aslına bakılırsa biraz fare suratlı ama yine de dikkati çeken bir yüzü var: Çenesi ufak, burnu ince uzun, yanakları dolgun, ağzı biçimli. Arada bir o ağız, gülümseme olmasa da belli belirsiz bir neşeyle hafifçe aralanıyor ama o kadarı bile kızın gelişmiş bir mizah duygusu olduğunu, her an esprilere açık olduğunu göstermeye yetiyor. Çok zeki olduğu kesin (son dört dakika içinde Born onun edebiyat ve felsefeden aldığı yüksek notları, piyano tutkusunu, Eski Yunanca’yı çok iyi bildiğini anlatıp duruyor), ne yazık ki Cécile’in bütün bu olumlu özelliklerine karşın, Walker ondan hoşlanmadığını, en azından umduğu kadar çekici bulmadığını fark ediyor. Fiziksel arzunun sınırsız ve sonsuz karmaşıklığına bahane olarak sık sık kullanılan, belirsiz bir terime sığınıp kızın tipi olmadığını geçiriyor aklından. Peki ama, onun tipi ne? Walker bunu düşünüyor. Öz ablası mı? Kendinden on yaş büyük, sekse doymayan Margot mu? İstediğinin hangisi olduğunu bilmiyor ama Cécile Juin olmadığı kesin. Ona bakınca karşısında bir çocuk, kişiliğinin biçimlenme süreci henüz tamamlanmamış bir kız görüyor; yaşamın bu noktasındaki kız, bir erkeği peşinden koşturacak erotik sinyaller veremeyecek kadar içine kapanık ve utangaç. Böyle olması, Walker’ın onunla arkadaşlık kurmak için elinden geleni yapmayacağı anlamına gelmiyor; ama öpmek, okşamak, romantik duygulara kapılmak, kızı yatağa atmaya kalkışmak yok.</p>

        <p>Walker böyle şeyler düşündüğü, masum Cécile’e bir seks objesi, (eğer varsa) baştan çıkarma yeteneğinin bir kurbanı gözüyle baktığı için kendini ayıplıyor ama aynı zamanda bir savaş verdiğini, bir yeraltı gerilla savaşı yürüttüğünü, bu yemeğin de o savaşın ilk muharebesi olduğunu biliyor ve eğer bu çarpışmayı hasmının müstakbel üvey kızını baştan çıkararak kazanacaksa ondan da kaçınmayacak. Ama toy Cécile baştan çıkarılmaya aday değil, o yüzden Walker amacına ulaşmak için daha esnek taktikler uygulayacak, –kendini onlara sevdirip sonunda da kendi yanına çekebilmek için– kıza her cepheden saldırıya geçmekten anneye ve kıza aynı anda iki kanattan hücum etmeye kadar her seçeneği deneyecek. Bütün bunların, Born’un her an tetikteki gözlerinin önünde, görmeye tahammül edemediği bu adamın dayanılmaz, boğucu varlığının yanında yapılması gerekiyor. Kurnaz, kuşkucu Born, Walker’ın ikiyüzlülük ettiğinden kesinlikle şüpheleniyordur; delikanlının özür dilemesini de onun gerçek niyetini öğrenmek için kabul etmiş gibi görünmediğini kim bilebilir? Born’un sesinde, o hoş sohbetin ve yapmacık yumuşaklığın altında gizlenen bir gerginlik, tetikte olduğunu sezdiren sinirli bir ton var. Walker, onunla bir daha görüşmek doğru olmayacak, diye düşünüyor; bu durumda bu gece yemek bitmeden Juin’lerle barış yapması kaçınılmaz bir zorunluluk oluyor.</p>

        <p>Kadınlar masanın öteki tarafındalar. Walker, Cécile’ in karşısında oturuyor, Walker’ın solundaki Born da Hélène’le karşı karşıya. Kadın nişanlısına bakarken Walker dikkatle onun gözlerini inceliyor ve o bakışta en ufak bir aşk kıvılcımı görmediği anda Margot kadar şaşırıyor. O gözlerde başka duygular var –belki arzu, sevecenlik, hüzün– ama aşk yok, dahası mutluluktan ya da neşeden en ufak bir iz yok. Hélène’in durumundaki bir kadın, yarı ölü haldeki kocasının hastanede yattığı son altı-yedi yılı acı içinde ve yaşamla ilişkisini askıya alarak geçirmiş bir kadın nasıl mutlu olabilirdi zaten? Walker, bomboş, büyük bir koğuşun tek hastası olarak sayısız makinelere ve solunum borularına bağlanmış yatan, yaşayan ama yaşamayan, ölen ama ölemeyen, komadaki Juin’i düşünüyor ve birden iki ay önce New Yorker sinemasının balkonunda ablasıyla birlikte seyrettiği, Carl Dreyer’in <em>Ordet</em> filmi aklına geliyor, tabutta yatan ölü kadını ve kadın dirilip kalkınca nasıl ağladığını anımsıyor, kendi kendine Yok hayır, diyor, o sadece bir hikâyeydi, uydurma bir dünyada geçen uydurma bir öyküydü, oysa bu o dünya değil, Juin hiçbir zaman mucizevi bir biçimde canlanmayacak, Hélène’in kocası hiç kalkıp oturmayacak, hiç dirilmeyecek. Walker’ın aklı, Juin’in hastane yatağından başka bir yatağa gidiyor ve kendini kontrol edip düşündüklerine son vermeye fırsat kalmadan, birkaç gün önce Margot’nun anlattığı o iğrenç sahne gözünün önüne geliyor: Margot iki erkekle yatakta, Born ve öteki adamla, neydi adı, François, evet Margot, Born ve François ile yatakta, üçü de çıplak, düzüşüyorlar, François’nın sertleşmiş kamışını Margot’ya sokmasını seyreden Born’u görüyor Walker; tıknaz, iğrenç et yığını Born’un sevgilisini başka bir erkekle düzüşürken seyredip tahrik oluşunu, boşalmasını görüyormuş gibi oluyor...</p>

        <p>Walker bu görüntüyü, bu hayali kovmak için Cécile’e gülümsüyor, kız da –biraz şaşırarak, ama bu ilgiden hoşlanarak– ona tebessüm ediyor; Walker, Born’un Hélène’le evlenmek istemesinde bu sapkınlığının rolü var mıdır, diye merak ediyor. Öyle ya, Born belki de kendine sırt çevirmeye, ahlaksız, pis sapıklıklarına direnmeye çalışıyordur ve belki de Hélène onun gözünde saygınlığın simgesidir, kendi çılgınlığının önünü kesen settir. Walker, onun Hélène’in yanında çok terbiyeli, adaba erkâna uygun davrandığına, kadına <em>sen</em> diye değil de <em>siz</em> diye hitap ettiğine dikkat ediyor. Bu, kontlarla konteslerin dili, üst tabakanın da kaymak tabakasındaki evliliklerin hitap tarzı; bu dil insanın hem kendi kendisiyle hem de dünyayla arasına mesafe koyarak bir tür savunma mekanizması oluşturur. Born’un aradığı aşk değil, güvence. Şehvet düşkünü Margot, adamın içindeki kötülüğü ortaya çıkardı. Sakin ve ölçülü Hélène onu yeni birine dönüştürebilecek mi? Walker içinden, Hayal kurmaya devam et, diyor. Senin zekânda birinin bunu düşünmeyecek kadar akıllı olması gerekir.</p>

        <p>Yemeklerini söyledikleri sırada, Walker, Hélène’in on dördüncü bölgedeki bir klinikte konuşma terapisti olarak çalıştığını öğreniyor. 1950’lerin başından beri, yani kocasının kazasından çok önceden bu işi yapmaya başlamış – her ne kadar şimdilerde küçük ailesini geçindirmek için bu paraya muhtaçsa da, Walker aslında onun kendini mesleğine adadığını, kariyerinin onu hoşnut ettiğini, hatta belki de yaşamının en önemli öğesi olduğunu anlıyor. Sorunlar, dertler denizinde boğulmak üzere olduğunuz zaman, çok çalışmak sizi suyun üzerinde tutan bir sal işlevi yapabilir. Walker bunu kadının gözlerinde okuyor, Born bu konuyu açınca o gözlerin nasıl parlamaya başladığını görünce etkileniyor, kadının ilgilendiği bir konuda diyalog kurabilme fırsatını görüyor. Aslında Walker kadının yaptığı işle gerçekten ilgileniyor. Jakobson ve Merleau-Ponty’nin afazi ve konuşmayı yeniden öğrenme hakkında yazdıklarını okumuş, kendisi de sözcüklerle uğraştığı için bu konuları uzun boylu düşünmüştü; o nedenle kadına sorular sormaya başlayınca sahtekârlık yapıyormuş duygusuna kapılmıyor. Onun bu heyecanı, merakı başlangıçta Hélène’i şaşırtıyor ama onun samimi olduğunu, gerçekten ilgilendiğini anlayınca kliniğe gelen çocuklardaki konuşma bozukluklarını, sözcükleri yanlış telaffuz eden, peltek konuşan, kekeme çocukları tedavi yöntemlerini anlatmaya başlıyor. Hayır, sadece çocuklarla değil, yetişkinlerle, yaşlılarla, felç geçiren ya da beyinleri hasara uğramış olanlarla, afazi hastalarıyla, konuşma yetisini yitirenlerle, sözcükleri anımsayamayan ya da <em>kalem</em> yerine <em>kâğıt</em>, <em>ağaç</em> yerine <em>ev</em> diyecek kadar kelimeleri karıştıranlarla da çalışıyordu. Walker, afazinin birkaç türü olduğunu, beynin hasar gören bölgesine bağlı olarak Broca afazisi, Wernicke afazisi, nakletme afazisi, beyin zarı duyumsal afazisi, anomik afazi gibi çeşitleri olduğunu öğreniyor. Hélène lokantaya girdiğinden beri ilk kez gülümseyerek, sonunda gerçekten gülümseyerek, Dil olmadan düşüncenin var olamayışı ne kadar ilginç, değil mi? diyor; Dil de beynin bir işlevi olduğuna göre, dil –yani simgeler aracılığıyla sözcük oluşturma yetisi– bir anlamda insanın fiziksel özelliğidir diyebiliriz, bu da şu eski beyin-beden ikiliği görüşünün saçmalığını kanıtlar, öyle değil mi? O halde <em>adieu</em><a class="si-noteref epub-type_noteref" href="#f19" id="backlink-19">19</a> Descartes. Beyin ve beden bir ve tektir.</p>

        <p>Walker onları tanımak için en iyi yolun kendinden söz etmemek, cevap vermek yerine soru sormak, onları kendileri hakkında konuşturmak olduğunu anlıyor. Ne var ki, bu tarz kişiler arası konuşmaları yönlendirmeye alışık değil ve Born, İsrail Ordusu’nun Sina Yarımadası’ndan ve Batı Şeria’dan çekilmeyi reddetmesini sertçe eleştirmeye başlayınca Walker susup kalıyor. Born’un kendisini tartışmaya çekmeye çalıştığını seziyor ama işin kötüsü kendisi de Born’la aynı fikirde ama bunu açığa vurmak yerine susuyor ve Cécile’in yine gizli bir neşeyle büktüğü dudağını seyrederek eleştiri tiradının sürecini tamamlamasını bekliyor. Belki yanılıyor ama kızın Born’un ateşli görüşlerini komik bulduğunu düşünüyor. Birkaç dakika sonra ordövrler gelince Born’un nutku yarıda kesiliyor. Walker bu fırsattan istifa edip suskunluğunu bozarak Cécile’e Eski Yunanca öğrenimiyle ilgili sorular soruyor. Kendi gittiği lisede Yunanca dersi olmadığını, kızın o dili öğrenme fırsatı bulmasına gıpta ettiğini söylüyor. Üniversiteyi bitirmesine sadece iki yıl kaldığını, Yunanca’ya başlamak için artık çok geç olduğunu anlatıyor.</p>

        <p>Kız, Çok geç sayılmaz, diyor. Bir kez alfabeyi öğrendin mi, gerisi göründüğü kadar zor değil.</p>

        <p>Bir süre Yunan edebiyatından söz ediyorlar, az sonra Cécile ona yaz projesini – sinir ve pişmanlık dolu üç aya mal olan çılgın, hırslı planı anlatıyor. Bunu neden denemeye kalkıştığımı Tanrı bilir, diyor, meğer tasavvur edilebilecek en zor yazarın kitap uzunluğunda bir şiirini Fransızca’ya çevirmeyi kafasına koymuş. Walker o yazarın kim olduğunu sorunca, Cécile omuz silkerek Walker’ın onun adını duymuş olamayacağını, adamı kimsenin tanımadığını söylüyor. Gerçekten de şairin MÖ 300 dolaylarında yaşayan Lykophron olduğunu söyleyince, Walker kıza hak veriyor. Cécile, Şiir Kassandra hakkında, diye sözünü sürdürüyor; Troya’nın son kralı Priamos’un kızı – Apollon tarafından sevilmek bahtsızlığına uğrayan zavallı Kassandra. Apollon kıza kehanet yeteneğini vermeyi önerir ama bir şartla: Kassandra bekâretini ona verecektir. Kız önce peki der, sonra hayır; onuru kırılan Apollon da ona bahşedeceği yeteneği Kassandra’nın kehanetlerinin doğru çıkmayacağı biçimde çarpıtarak ondan intikam alır. Lykophron’un şiiri Troya Savaşı sırasında geçer. Kassandra hapistedir, çoktan aklını kaybetmiştir, Agamemnon’la birlikte öldürülmek üzeredir ve gelecekle ilgili anlaşılamayacak derecede karmaşık eğretilemelerle, imalarla dolu kehanetlerde bulunmaktadır. Cécile, bu şiirin çığlıklar ve ulumalarla örüldüğünü, onu çok önemli bulduğunu, yabansı ve son derece modern bir şiir olarak gördüğünü ama kavrayamayacağı kadar anlaşılmaz ve zor olduğunu anlatıyor; saatlerce, günlerce çalıştıktan sonra ancak yüz elli dizeyi çevirebildiğini, dudağını yeniden alaylı bir biçimde bükerek çeviriye devam edecek olursa sadece on-on iki yılını alacağını söylüyor.</p>

        <p>Kızın kendini küçümseyen tavrına rağmen, Walker kendisinin de okumayı çok arzu ettiği böylesine önemli bir şiirle uğraşmak cesaretini gösterdiği için kıza hayran oluyor ve şiirin İngilizce çevirisi olup olmadığını soruyor. Kız bilmediğini ama seve seve araştıracağını söylüyor. Walker teşekkür ettikten sonra (başka bir niyeti olmadan, sırf meraktan) Cécile’in Fransızca’ya çevirdiği giriş bölümünü okumak istediğini sözlerine ekliyor. Cécile itiraz ediyor. İlgini çekeceğini sanmam. İşe yaramaz, berbat bir çeviri. O anda Hélène kızın sırtını okşayarak kendine bu kadar katı davranmamasını söylüyor. Born da söze karışarak Cécile’e, Biliyor musun Adam da çevirmendir, diyor. Öncelikle şairdir ama aynı zamanda şiirler çevirir. Hem de Provence lehçesinden, daha aşağısı kurtarmaz. Bir keresinde bana adaşım Bertran de Born’un bir şiirini çevirmişti. Bazen aklı başından giden, ama iyi bir şairmiş. Adam da kusursuz bir çeviri yapmıştı.</p>

        <p>Cécile, Walker’a bakarak, Ya? diyor. Hiç bilmiyordum.</p>

        <p>Walker, Kusursuz olup olmadığını bilemem ama ben de biraz çeviri yaptım, diye karşılık veriyor.</p>

        <p>Kız, Madem öyle, peki... diyor.</p>

        <p>Böylece Walker’ın kurnazlık etmesine, numara yapmasına gerek kalmadan, çeviriyi görmek için ertesi gün dört buçukta kızla buluşmaya sözleşiyorlar. Belki küçük bir başarı ama bu akşam yapmayı amaçladığı her şeyi yaptı. Juin’lerle yeniden görüşecek ve Born ortalıkta olmayacaktı.</p>
      </div>

      <div class="double html5_section">
        <p>Ertesi sabah Walker, bacakları sallanan masasında oturmuş, elinde kalemi, yeni yazdığı bir şiiri gözden geçiriyor ve her okuyuşta daha az beğeniyor, üzerinde çalışmayı bırakıp daha sonra ele almak ya da şiiri doğruca çöpe atmak arasında kararsız kalıyor. Başını kaldırıp pencereden dışarı göz atıyor; hava kurşuni, kasvetli, batıda bulutlar küme küme yığılıyor, Paris’in her an değişiveren gökyüzü bir kez daha değişiyor. Walker, odanın kasvetli havasını dışarıdakine yeğliyor – bu bir bakıma sakinleştirici, insana arkadaşlık edebilen, saatlerce konuşabileceğiniz bir kasvet. Walker kalemini bırakıyor, başını kaşıyor, derin bir nefes veriyor. Birden, Ekklesiastikos’tan<a class="si-noteref epub-type_noteref" href="#f20" id="backlink-20">20</a> çoktan unutulmuş bir ayet geliyor aklına. <em>Ve aklı ve deliliği ve aptallığı öğrenmek için ömrü verdim...</em> Walker bunu şiirin sağ kenar boşluğuna not ederken, bu sözlerin aylardır kendisi hakkında yazdığı en doğru şey olup olmadığını düşünüyor. Sözcükler onun ağzından çıkmış olmasa da onların kendisine ait olduğunu hissediyor.</p>

        <p>Saat on buçuk, saat on bir. Masanın üstündeki şarap şişesinden bozma abajurun sarıya çalan ışığı. Damlayan musluk, soyulan duvar kâğıdı, kalemin cızırtısı. Walker merdivenlerde ayak sesi duyuyor. Döner merdivenden ağır ağır çıkan biri en üst kata, onun katına geliyor. Walker önce, incir çekirdeğini doldurmayan konularda anlatacak binlerce öyküsü olan, yarı sarhoş otel müdürü Maurice olduğunu tahmin ediyor, sabah postasından çıkan bir mektubu ya da telgrafı getiriyordur, diye düşünüyor; ama hayır, bu Maurice olamaz çünkü Walker yüksek topukların şıkırtısını duyuyor, demek ki gelen bir kadın ve kadın olduğuna göre Margot’dan başka kim olabilir? Walker seviniyor, onu tekrar göreceği için sevinçten deliye dönüyor. Sandalyesinden fırlayıp kadının çalmasına fırsat kalmadan kapıyı açıyor.</p>

        <p>Margot’nun elinde fırından yeni çıkmış kruvasanlarla dolu yağlı kâğıttan bir külah var. Normal koşullarda elinde armağanla gelen birinin neşeli bir havada olması gerekir, oysa Margot bugün çok keyifsiz, çok tatsız görünüyor ve Walker’ın dudaklarına âdet yeri bulsun gibilerden donuk bir öpücük kondururken zar zor gülümsüyor. Walker ona sarılınca, Margot kendini kurtarıp odaya giriyor, kesekâğıdını masaya atıp düzeltilmemiş yatağa oturuyor. Walker kapıyı kapatıyor, masanın başına kadar gidip duruyor.</p>

        <p>Ne var, ne oldu? diye soruyor.</p>

        <p>Margot, Bana bir şey olduğu yok, diyor. Ben sana ne olduğunu merak ediyorum.</p>

        <p>Bana mı? Bana neden bir şey olsun ki? Sen neden söz ediyorsun?</p>

        <p>Dün gece bir arkadaşımla Saint-Germaine Bulvarı’ndan geçiyordum. Sekiz buçuk-dokuz sularıydı. O lokantanın önünden geçtik, hangi lokantadan söz ettiğimi biliyorsun tabii, şu eski Vagenende’den, hiçbir neden yokken belki budalalığımdan, belki de küçükken annemlerle oraya gittiğim için, camdan içeriye baktım. Kimi görsem beğenirsin?</p>

        <p>Walker, suratının ortasına bir şamar yemişçesine sarsılarak, Ha, diyor. Söylemene gerek yok. Sorunun cevabını biliyorum.</p>

        <p>Senin niyetin ne Adam? Bu sefer ne gibi sapık bir oyunun içindesin?</p>

        <p>Walker masanın arkasındaki koltuğa çöküyor. Ciğerlerinde bir nebze hava yok, kafası gövdesinden ayrılmak üzere. Gözlerini kendisine diken Margot’ya bakmıyor, kruvasanların durduğu kesekâğıdıyla oynamaya başlıyor.</p>

        <p>Margot, Evet? diyor. Konuşmayacak mısın?</p>

        <p>Walker sonunda, Konuşmak istiyorum, diyebiliyor. Sana her şeyi anlatmak istiyorum.</p>

        <p>Öyleyse neden anlatmıyorsun?</p>

        <p>Çünkü sana güvenip güvenemeyeceğimi bilmiyorum. Bu konuda hiç kimseye ağzından bir şey kaçırmaman gerek, anlıyor musun? Bana söz vermelisin.</p>

        <p>Sen beni ne sanıyorsun?</p>

        <p>Bilmem. Beni hayal kırıklığına uğratan biri. Çok sevdiğim biri. Dost olmak istediğim biri.</p>

        <p>Ama sır saklayabileceğimi sanmıyorsun.</p>

        <p>Saklayabilir misin?</p>

        <p>Şimdiye kadar kimse böyle bir şey istemedi benden. Denemeden nasıl bilebilirim?</p>

        <p>İyi, en azından dürüstçe söyledin.</p>

        <p>Kendin karar ver. İstemediğin sürece konuşmaya zorlamam seni. Ama konuşmazsan, kalkıp giderim ve bir daha da beni göremezsin Adam.</p>

        <p>Bu düpedüz şantaj.</p>

        <p>Hayır, değil. Sadece yalın gerçek, o kadar.</p>

        <p>Walker, yenilgisini vurgulayan bir of çektikten sonra kalkıyor, yatakta oturduğu yerden sesini çıkarmadan kendisini seyreden Margot’nun önünde bir aşağı, bir yukarı yürümeye başlıyor. On dakika geçiyor, bu süre içinde Walker son birkaç günde olanları anlatıyor: Born’la –artık rastlantı olmadığından kuşkulandığı– rastlaşması, Born’un Cedric Williams’ı öldürdüğünü sözüm ona yadsıması, Hélène ve Cécile’le tanıştırmak istemesi, Walker’ın az kalsın yırtacağı kartviziti vermesi, Born’un Hélène’le evlenmesini engelleyecek planı geliştirmesi, planı hayata geçirmek için Born’a telefon edişi, Vagenende’deki yemek, o gün saat dörtte Cécile’le olan randevusu. Margot onun anlattıklarını sonuna kadar dinledikten sonra, sol eliyle yatağa vurarak Walker’a yanına oturmasını söylüyor. Walker oturuyor, gövdesi şilteye değdiği anda Margot iki eliyle onun omuzlarını kavrayarak onu kendisine çeviriyor, yüzünü neredeyse değecek kadar onun yüzüne yaklaştırıyor ve alçak sesle, kararlı bir tonda, Vazgeç bu işten, Adam, diyor. Hiç şansın yok. Born seni lime lime doğrar.</p>

        <p>Walker, Artık çok geç, diye karşılık veriyor. Bir kere başlamış oldum ve sonuna kadar gitmeden de durmayacağım.</p>

        <p>Güvenden söz edip duruyorsun. İyi de, Hélène Juin’e güvenebileceğini nereden çıkarıyorsun? Daha yeni tanıştınız.</p>

        <p>Biliyorum. Ona güvenip güvenemeyeceğime karar vermem biraz zaman alacak. Ama ilk izlenimim olumlu. Bana sağlam, dürüst biri gibi geldi, ayrıca Born’u gerçekten sevdiğine de inanmıyorum. Born kendisine sevecen davrandığı için ona minnettar ama âşık değil.</p>

        <p>New York’ta olanları ona anlattığın anda, koşa koşa Rudolf’a gidecektir. Seni temin ederim.</p>

        <p>Olabilir. Ama öyle yapsa bile benim başıma ne gelebilir?</p>

        <p>Her şey olabilir.</p>

        <p>Born yumruğunu suratıma indirmeye kalkışabilir ama elinde bıçakla peşime düşmez.</p>

        <p>Bıçaktan söz etmiyorum. Rudolf’un birtakım bağlantıları, güçlü kişilerle ilişkileri vardır, onun hayatını zehir etmeye kalkışmadan önce karşındakinin kim olduğunu bilmelisin. O, öyle sıradan biri değildir.</p>

        <p>Ne tür bağlantılar?</p>

        <p>Polisle, orduyla, hükümetle. Hiçbir şeyi kanıtlayamam ama her zaman onun sıradan bir üniversite profesöründen daha üst düzeyde biri olduğunu sezmişimdir.</p>

        <p>Ne gibi?</p>

        <p>Bilmiyorum. Haberalma örgütü. Casusluk, birtakım pis işler.</p>

        <p>Peki, bundan niçin kuşkulanıyorsun?</p>

        <p>Gecenin bir yarısı çalan telefonlar... gizemli, izahı olmayan biçimde ortadan kaybolmalar... tanıdığı insanlar. Bakanlar, generaller. Kaç tane genç profesör, üst düzey devlet memurlarıyla yemeğe gidiyor? Rudolf, içeriden biri, o yüzden de senin için tehlikeli. Özellikle de burada, Paris’te.</p>

        <p>Bu biraz inanması zor, biraz dayanaksız gibi geliyor bana.</p>

        <p>Geçen bahar New York’taki evimizde yediğimiz yemeği anımsıyor musun?</p>

        <p>Tabii. Nasıl unutabilirdim?</p>

        <p>Seni karşıladığım sırada Rudolf telefondaydı. Sonra öfkeden burnundan soluyarak, hışımla geldi. <em>Onlara kaç yılımı feda ettim,</em> dedi. Bununla ne demek istedi? İlkeler! Savaş! Gemi batıyor! Paris’te bir sorun vardı; artık bunun akademik çalışmalarıyla ya da babasının mirasıyla ilgili olmadığını söyleyebilirim. Devlet işiydi, hangi servisle çalışıyorsa oradaki gizli yaşamıyla ilgiliydi. İşte o yüzden sen CIA hakkında konuşmaya başlayınca o kadar pirelendi. Hatırlamıyor musun? Ailen hakkında her şeyi anlattı, sen afalladın, bu kadar bilgiyi nereden, nasıl toplayabildiğine akıl erdiremedin. Bir tür ajan olduğunu söyledin. Haklıydın Adam. Onunla ilgili bir koku aldın, seninle dalga geçmeye, işi şakaya getirmeye çalıştı. O zaman kuşkularımda haklı olduğumu anladım.</p>

        <p>Olabilir. Ama daha hâlâ tahminden öteye geçmiyor.</p>

        <p>Öyleyse sorunun ne olduğunu neden bana söylemedi? Bir bahane bulmak zahmetine bile girmedi. Seni ilgilendirmez, fazla soru sorma, dedi. Paris’e uçtu, geri döndüğünde Hélène Juin’le nişanlanmıştı, beni de kapı dışarı etti.</p>

        <p>On beş-yirmi dakika daha konuşuyorlar; Margot gizli operasyonlar, devlet komploları, ikili bir yaşam sürmenin psikolojik baskılarıyla ilgili kuşkularını gittikçe coşarak dile getirirken, Walker bir o kadar aldırmaz görünüyor. Margot onun kayıtsızlığına şaşırıyor. Bu umursamazlığı tuhaf, sağlıksız, mantıksız bulduğunu söylüyor ama Walker, Born’un faaliyetleriyle ilgilenmediği karşılığını veriyor. Onun için önemli olan tek şey Cedric Williams’ın öldürülmesi; Born’un Fransız Haberalma Örgütü’nün en tepesindeki adam olduğu bile ortaya çıksa, Walker hiç ilgilenmiyor. Onu can kulağıyla sadece bir an dinliyor, o da Margot’nun Born’un geçmişi hakkındaki üstünkörü geçiştirdiği bir söz – Born’un çocukluğunu Paris dışında büyük bir evde geçirdiği ve Margot’nun üç yaşındayken onunla ilk kez o evde tanıştığı. Walker, Born’un kendisine Guatemala’da büyüdüğünü anlatmış olduğunu hatırlayarak, Peki ya Guatemala? diye soruyor.</p>

        <p>Margot, Seni işletmiş, diyor. Guatemala’nın yakınına bile ayak basmadı.</p>

        <p>Bana da öyle gelmişti. Ama Guatemala’yı nereden çıkardı?</p>

        <p>Neden olmasın? Kendisi hakkında masallar uydurmaya bayılır. Küçük yalanlar söyleyerek insanları kandırmak, aptal yerine koymak, Rudolf’un baş eğlencesidir.</p>

        <p>Bu (yeterince gerçeğin olmadığı, yeterinden fazla varsayıma dayanan) konuşmadan çok az somut veri çıksa da, Walker’ın Margot’yla ilişkisinde bir dönüm noktası oluyor. Margot onun için kaygılanıyor, onun için endişeleniyor, kadının gözlerinde gördüğü huzursuzluk ve kaygı, hem yüreğini rahatlatıyor (güven sorunu artık söz konusu değil) hem de biraz tedirgin ediyor. Margot ona yakınlaşıyor, sevgisi daha belirgin, daha içten bir nitelik alıyor ama bu endişede biraz anaçlık, gençliğin hatalarına kaş çatan bir bilgelik var; Walker onu tanıdığı şunca ay içinde ilk kez yaş farklarını, aralarında on yıllık bir açıklık olduğunu algılıyor. Bunun bir sorun yaratmamasını umuyor. Şu anda Margot’ya ihtiyacı var. Paris’teki tek müttefiki o ve onunla beraber olmak, Walker’ın Gwyn’i düşünmesini, Gwyn’i arzulamasını önleyen tek ilaç. Hayır, Margot’nun bir gece önce onu lokantada Born ve Juin’lerle yakaladığına üzülmüyor. Az önce içini ona döktüğü için de pişman değil. Kadının tepkisi, Walker’ın onun için bir anlam ifade ettiğini, koynuna girecek herhangi biri gözüyle bakmadığını kanıtlıyor; ama kadının dostluğunu zorlamaması gerektiğini de biliyor çünkü Margot tam anlamıyla orada değil Walker’a kendinden verebileceği ancak bu kadar. Çok fazlasını isteyecek olursa, itiraz edebilir, hatta kaçabilir.</p>

        <p>El sürülmemiş kruvasanları masanın üstünde bırakıp yemek yiyecek bir yer bulmak için kasvetli, güneşsiz havaya çıkıyorlar. Konuşmadan yürürlerken Margot, Walker’ın elini tutuyor, on dakika sonra Des Beaux-Arts Restoranı’ndaki bir köşe masada karşı karşıya oturuyorlar. Margot ona üç kaplık gösterişli bir yemek ısmarlıyor (Walker’ın parayı ödemesini reddediyor, onun tatlıyı ve ikinci kahveleri ısmarlamasını söylüyor), sonra l’Université Sokağı’na gidiyorlar. Jouffroy’ların dairesi altı katlı bir binanın beşinci katında, yukarıya çıkmak için kuş kafesi gibi daracık asansöre sıkışınca Walker, Margot’yu kucaklıyor ve yüzünü minik öpücüklere boğuyor. Margot kahkahayı koparıyor; çantasından anahtarı çıkarıp kapıyı açarken hâlâ gülüyor. Ev tantanalı bir yer, Walker’ın hayal edebileceğinden çok daha görkemli döşenmiş, o güne kadar hiç görmediği ölçüde bir zenginliği göz önüne seren, son derece büyük ve rahat bir yer. Margot bir ara babasının bankacılık sektöründe çalıştığını söylemişti ama bir bankanın başkanı olduğundan söz etmemişti; şimdi Margot kalın Acem halıları, çerçeveleri yaldızlı aynalar, kristal avizeler ve antika mobilyalarla dolu evi gezdirirken, Walker kadının o donuk, kayıtsız, anlaşılmaz tavrını yeni bir açıdan algılamaya başladığını seziyor. İçine doğduğu çevreyle uyum sağlayamayan ama açıkça isyan da etmeyen (kendine ev ararken, burada ailesinin yanında oturabiliyor) biriydi; ama otuzuna geldiği halde hâlâ evlenmemiş olması ailesi için nasıl bir hayal kırıklığıydı kim bilir, ayrıca gönülsüzce de olsa ressam olmaya kalkışması da bu burjuva saygınlığı ortamına aykırıydı. Yemek pişirmeye ve sekse düşkün, kararsız Margot hâlâ kendine bir yer bulmaya çalışıyor, hâlâ tam anlamıyla özgür olamıyordu.</p>

        <p>Ya da onun peşinden mutfağa yürüyen Walker öyle düşünüyor ama bir an sonra gerçeğin kafasında kurduğu resimden daha karmaşık olduğunu öğreniyor. Margot ailesiyle bu dairede yaşamıyor. Tavan arasında bir odası var, büyükannesinin yirmi birinci doğum günü armağanı olarak aldığı küçük bir hizmetçi odası; bugün buraya girmesinin tek nedeni bir paket sigara aramak (onu da mutfak musluğunun yanındaki bir çekmecede buluyor). Evi gezdirmesinin, Walker onun nerede, nasıl yetiştiği hakkında bir fikir edinsin, diye sunulmuş bir ikramiye olduğunu söylüyor. Walker burada rahat rahat kalmak yerine neden ufacık bir <em>chambre de bonne</em>’da<a class="si-noteref epub-type_noteref" href="#f21" id="backlink-21">21</a> kalmayı yeğlediğini sorunca Margot gülümseyerek cevap veriyor: Nedenini kendin bul.</p>

        <p>Oteldeki odasının üçte biri büyüklüğünde çok sade bir oda burası. Ufak bir masa, bir sandalye, küçük bir musluk ve altında eşya koymak için çekmeceleri olan bir karyola. Tertemiz, yalın, hiçbir yerde süs yok – sanki bir rahibe adayının odasına girmişler gibi. Görünürde tek bir kitap var, yatağın yanında yerde duran, Paul Éluard’ ın bir şiir seçkisi: <em>Capitale de la douleur</em>.<a class="si-noteref epub-type_noteref" href="#f22" id="backlink-22">22</a> Masanın üzerinde birkaç resim defteri, kurşun ve mürekkepli kalemlerle dolu bir bardak, yerde arkaları dönük olarak duvara dayanmış tuvaller var. Walker onların yüzünü çevirmeyi, resim defterlerine bakmayı istiyor; ama Margot göstermeye kalkmıyor, Walker da onun izni olmadan hiçbir şeye elini sürmeye cesaret edemiyor. Odanın bu sadeliği Walker’ı ürkütüyor, Margot’nun iç dünyasını görmek onu irkiltiyor Acaba buraya kaç kişinin gelmesine izin verdi, diye düşünüyor.</p>

        <p>Kendisinin ilk olduğunu düşünmek istiyor.</p>
      </div>

      <div class="double html5_section">
        <p>Margot’nun dar karyolasında iki saat geçiriyorlar. Walker oradan çıktığında Cécile Juin’le olan randevusuna çoktan gecikmiş. Bu tamamen kendi kabahati ama randevuyu unutuverdi işte. Margot’yu öpmeye başladığı anda saat dörtteki randevu aklından silinip gitti; çalar saate bakıp da <em>On beş dakika içinde bir yerde olman gerekmiyor muydu</em>, diyen Margot olmasa, Walker –apar topar yataktan kalkarak giyinip dışarı koşturmak yerine– hâlâ Margot’nun koynunda yatıyor olacaktı.</p>

        <p>Walker, Margot’nun bu yardımına anlam veremiyor. Daha birkaç saat önce bu plana kesinlikle karşıydı, şimdiyse onun suç ortağı gibi davranıyordu. Walker, Margot kendi konumunu yeniden düşünüp ona göre bir karar mı verdi, yoksa bana bir tür oyun oynayarak kendi kazdığım çukura düşecek kadar aptal olup olmadığımı mı sınıyor, diye düşünüyor. İkinci seçeneğin doğru olduğunu tahmin etse de, kadının randevuyu hatırlatmış olmasına seviniyor ve tam kapıyı açıp ufacık odadan çıkacağı sırada Margot’ya onu sevdiğini söylüyor.</p>

        <p>Margot hayır gibilerden başını sallıyor, gülümseyerek, Hayır, sevmiyorsun, diyor. Ama öyle sandığına sevindim. Sen çılgın bir çocuksun Adam, seni her görüşümde bir öncekinden daha çılgın olarak çıkıyorsun karşıma. Çok geçmeden sen de benim kadar çılgın olacaksın.</p>
      </div>

      <div class="double html5_section">
        <p>Walker, La Palette’e dördü yirmi beş geçe, neredeyse yarım saat geç giriyor. Cécile, öfkeden gözü dönüp bir daha yoluna çıkarsa ona bin bela okuyacağına yeminler ederek kalkıp gitmiş olsa bile hiç şaşırmayacak. Ama hayır, kız hâlâ orada, arka salondaki bir masada sakin sakin oturmuş kitap okuyor; önünde yarısı içilmiş bir portakal suyu şişesi duruyor, bu sefer gözlük takmış, bereye benzer küçük bir lacivert şapka giymiş. Koşmaktan soluk soluğa kalmış olan Walker, üstü başı dağınık bir halde, bedeni hiç kuşkusuz seks kokuları yayarak ve <em>çılgın</em> sözcüğü hâlâ kafasının içinde çınlayarak, büyük bir mahcubiyetle masaya geliyor, o peş peşe özürler sıralarken Cécile başını kaldırıp gülümsüyor – hiç hak edilmemiş bir bağışlama tebessümü.</p>

        <p>Walker kızın karşısındaki sandalyeye otururken bile özür dilemeyi sürdürüyor, New York’a telefon edebilmek için postanede bir saatten fazla kuyrukta beklediği gibi akla yakın olmayan mazeretler buluyor, Cécile omzunu silkip üzülmemesini, hiç sorun olmadığını, açıklama yapması gerekmediğini söylüyor. Sonra sol bileğini kaldırıp sağ elinin işaretparmağıyla saatine vurarak, Paris’te bir kuralımız vardır, diyor. İnsanlar randevulaştıklarında ilk gelen yarım saat bekler – soru da sormaz. Şimdi saat dördü yirmi beş geçiyor. Benim hesabıma göre beş dakika erken geldin sayılır.</p>

        <p>Bu akıldışı mantık yapısından etkilenen Walker, İyi öyleyse, diyor, demek boşuna saçmalamışım, değil mi?</p>

        <p>Deminden beri ben de bunu anlatmaya çalışıyorum.</p>

        <p>Walker bir kahve söylüyor, o gün altıncı ya da yedinci kahvesi bu; Cécile her zamanki gibi dudağını biraz sarkıtıp bükerek, Walker geldiği sırada okuduğu kitabı işaret ediyor – üzerinde şömiz olmayan, yeşil ciltli bir kitap, sanki çöp tenekesinden kurtarılmış gibi eski, yıpranmış, örselenmiş bir nesne.</p>

        <p>Kız, daha fazla kontrol edemediği ağzı geniş bir gülümseyişle yayılırken, İşte buldum, diyor. Lykophron’un İngilizce çevirisi. Harvard Üniversitesi Yayınları, Loeb Klasik Kitaplığı dizisi. Bin dokuz yüz yirmi bir. Çeviren –(Cécile kitabın ilk sayfasını açıyor)– A.W. Mair, Edinburgh Üniversitesi Yunanca Profesörü.</p>

        <p>Walker, Ne kadar çabuk davrandın, diyor. Peki, bunu bulmayı nasıl becerdin?</p>

        <p>Kusura bakma. Söyleyemem.</p>

        <p>Ya? Nedenmiş o?</p>

        <p>Orası sır. Belki kitabı bana iade ettiğin zaman söylerim ama ondan önce olmaz.</p>

        <p>Yani kitabı alabileceğimi mi söylüyorsun?</p>

        <p>Tabii. İstediğin kadar kalabilir sende.</p>

        <p>Peki, çeviri nasıl? Bakabildin mi?</p>

        <p>İngilizcem çok iyi değildir ama bana biraz ağdalı, biraz eski tarz geldi. İşin kötüsü, kelimesi kelimesine düzyazı biçiminde yapılmış bir çeviri. O yüzden şiirselliği kalmamış. Ama hiç değilse işin özü – ve beni neden o kadar uğraştırdığı hakkında bir fikir veriyor.</p>

        <p>Cécile şiirin ikinci sayfasını açıyor ve Kassandra’nın monoloğunun başladığı otuz birinci dizeyi gösteriyor. Bana biraz yüksek sesle okur musun? diyor. O zaman kendin değerlendirebilirsin.</p>

        <p>Walker kitabı alıp okumaya girişiyor:</p>

        <blockquote class="text">
          <p>Heyhat! Bahtsız dadım üç gecede döllenen aslanın çam ağacından savaşçı gemileri gelmeden önce yakıldı, ki o aslanı da kocamış Triton’un sivri dişli köpeği yuttu. Canavarın karaciğerini parçalayan aslan, ateş yanmayan ocaktaki kazanın buharında pişerken, kafasındaki kılları yere saçtı; o ki öz çocuklarını öldüren, o ki vatanımı yok eden, o ki ikinci anasının göğsünde mızrakla iyileşmeyecek yara açan, o ki yarış pistinin ortasında fani Ischenus’un atları ürküten mezarının olduğu Kronos Dağı’nın dik uçurumunun kıyısında güreşçi babasının gövdesini de kollarına alan, o ki Ausonia Denizi’nin dar boğazında nöbet bekleyen korkunç köpeği de öldüren, mağarasının üstünden balık avlayan, boğa öldüren, kendi etini dağlayan, babasının yeniden dirilttiği dişi aslan, o ki yeraltı âleminin tanrıçası Leptynis’ten korkmayan...</p>
        </blockquote>

        <p>Walker kitabı bırakıp gülümsüyor. Bu deli saçması, diyor. Hiçbir şey anlamadım.</p>

        <p>Cécile, Evet, berbat bir çeviri, diye karşılık veriyor. Benim kulağıma bile öyle geliyor.</p>

        <p>Sorun yalnızca çeviride değil. Neyi anlattığını anlamıyorum.</p>

        <p>Lykophron çok dolaylı yazıyor da ondan. <em>Çapraşık Lykophron</em>. Ona bu adı boşuna takmamışlar.</p>

        <p>Yine de...</p>

        <p>Referansları bilmen gerek. Örneğin, dadı Ilios adında bir kadın, aslan da Herakles. Laomedon, Troya’nın surlarını inşa etmeleri için Poseidon’la Apollon’a para vereceğine söz verdi ama sözünü tutmayınca, bir deniz canavarı –yani Triton’un köpeği– ortaya çıkıp Laomedon’un kızı Hesione’yi yuttu. Herakles canavarın midesine girdi ve midesini kesip parçaladı. Laomedon, canavarı öldürdüğü için Herakles’e Tros atlarını armağan edeceğini söyledi ama yine sözünde durmayınca öfkelenen Herakles Troya kentini yakarak onu cezalandırdı. İlk dizelerin anlattığı olay bu. Bu referansları bilmezsen, hiçbir şey anlayamazsın.</p>

        <p>Bu, <em>Finnegans Wake</em>’i<a class="si-noteref epub-type_noteref" href="#f23" id="backlink-23">23</a> Çince’ye çevirmeye çalışmak gibi bir şey.</p>

        <p>Biliyorum. O yüzden perişan oldum ya. Gelecek hafta yaz tatili bitiyor ama benim yaz projem çoktan yattı.</p>

        <p>Vaz mı geçiyorsun?</p>

        <p>Dün gece yemekten eve dönünce, yaptığım çeviriyi bir daha okudum ve çöpe attım. Berbattı, tam anlamıyla korkunçtu.</p>

        <p>Atmamalıydın. Onu okumak istiyordum.</p>

        <p>Rezalet bir şeydi.</p>

        <p>Ama söz vermiştin. O yüzden şimdi buradayız – bana çevirini gösterecektin.</p>

        <p>Önce öyle düşünmüştüm ama sonra planı değiştirdim.</p>

        <p>Ne şekilde değiştirdin?</p>

        <p>Bu kitabı getirmeye karar verdim. En azından bugün bir şeyler yapmış oldum.</p>

        <p>Artık bunu istediğimi sanmıyorum. Kitap senin. Yaz uğraşının bir anısı olarak saklamalısın.</p>

        <p>Ama ben de istemiyorum. Bakmak bile midemi bulandırıyor.</p>

        <p>Öyleyse bunu ne yapacağız?</p>

        <p>Bilmem. Birine verirsin.</p>

        <p>Fransa’da olduğumuzu unuttun mu yoksa? Aklı başında hangi Fransız, anlaşılmaz bir Yunanca şiirin berbat İngilizce çevirisiyle ilgilenir?</p>

        <p>İyi dedin. Öyleyse neden atıp kurtulmuyoruz?</p>

        <p>O da çok insafsızlık olur. Kitaplara, midemizi bulandıran kitaplara bile saygılı davranmak gerekir.</p>

        <p>Öyleyse bırakır gideriz. Bu sıranın üstüne bırakırız. Tanımadığımız bir yabancıya tanımadığı kişilerden bir armağan.</p>

        <p>Harika. Hesabı ödeyip kafeden çıktığımız andan itibaren de Lykophron’un adını bir daha ağzımıza almayız.</p>

        <p>Walker’ın Cécile Juin’le arkadaşlığı böyle başlıyor. Kızı pek çok yönden çekilmez buluyor. Boyuna kıpırdıyor, titriyor, tırnaklarını yiyor, sigara ve içki içmiyor, koyu bir vejetaryen, kendinden kaldıramayacağı kadar çok şey bekliyor (örneğin yırtıp attığı çeviri), kimi zaman şaşırtacak derecede olgunlaşmamış tavırlar takınıyor (örneğin kitabı nerede bulduğunu söylemeyişi, <em>sırlar</em> konusundaki çocukça takıntıları). Öte yandan, Walker’ın tanıdığı en zeki insanlardan biri olduğu da kuşkusuz. Beyni, olağanüstü, harika bir mekanizma; akla gelebilecek herhangi bir konuda Walker’ın tozunu attırıyor, edebiyat ve sanat, müzik ve tarih, politika ve bilim alanlarındaki bilgisiyle onu şaşkına çeviriyor. Üstelik basit bir bellek makinesi de değil; yığınlarla filtre edilmemiş bilgiyi belleğine kazıyabilen o çalışkan öğrenci prototipine hiç uymuyor. Duygulu ve duyarlı, görüşleri hep özgün, utangaç ve gergin olmasına karşın tartışmalarda kendi savının sonuna kadar arkasında duruyor. Walker art arda altı gün öğle yemeklerinde Mazet Sokağı’ndaki öğrenci kafeteryasında onunla buluşuyor. Öğleden sonraki saatleri kitapçılara girip çıkarak, sinemalara giderek, sanat galerilerini gezerek, Seine kıyısındaki banklara oturarak geçiriyorlar. Walker, kızı fiziksel açıdan çekici bulmadığına, böylelikle de cinsellikle ilgili düşüncelerini (bu ara otelde onunla bir gece geçiren) Margot’ya ve hiçbir zaman uzakta oluşunu hissetmediği Gwyn’e ayırabildiğine seviniyor. Kısacası, Cécile’ in insanı çıldırtan huylarına rağmen, Walker onunla olan zihinsel arkadaşlığından, kızın vücudunu aklına getirmeyecek kadar keyif alıyor ve ellerini memnuniyetle kendine saklıyor.</p>

        <p>Çok dikkatli davranarak Cécile’e Born’la ilgili doğrudan bir soru sormuyor. Kızın Born hakkında ne düşündüğünü, annesinin bu <em>eski aile dostu</em> ile evliliğine nasıl baktığını öğrenmek istiyor ama önünde bol vakit var, nasıl olsa evlilik bahara kadar gerçekleşmeyecek ve Walker böyle mahrem sorulara girmeden önce arkadaşlıklarının perçinlenmesini beklemeyi yeğliyor. Yine de kızın suskunluğunun bir anlamı olduğuna inanıyor çünkü Born’dan hoşlanıyor ya da bu evliliği sevinçle karşılıyor olsa, ister istemez bu konuları açar, oysa Cécile tek söz etmiyor, o yüzden Walker da annesinin kararına pek olumlu bakmadığı sonucunu çıkarıyor. Belki de bu evliliği babasına ihanet gözüyle gördüğünü düşünüyor. Ne var ki, bunlar kızla konuşamayacağı kadar hassas konular, Cécile konuyu kendisi açmadıkça Walker da hastanedeki adamla, bir daha gözlerini açmayacak olan, ölüden farksız babayla ilgili hiçbir şey bilmiyormuş gibi yapmayı sürdürecek.</p>

        <p>Günlük gezintilerinin beşinci gününde, Cécile, annesinin ertesi akşam, yani lise sömestrinin başlamasından önceki son akşam Walker’ın yemeğe gelip gelemeyeceğini sorduğunu söylüyor. Walker, Born’un da yemekte olacağını tahmin ederek önce daveti reddetmeyi düşünüyor, oysa Born’un bir aile meselesi (aile meselesi ha?) nedeniyle Londra’da olduğu ve yemekte sadece üçünün, Hélène, Cécile ve kendisinin olacağı anlaşılıyor. Bunun üzerine, Tabii, diyor. Böyle az kişinin bulunduğu bir yemeğe katılmaktan sevinç duyacağını, kalabalık toplantıların onu huzursuz ettiğini, fakat anne-kız Juin’ lerle geçirilecek sessiz sakin bir akşamın müthiş olacağını söylüyor. Walker <em>müthiş (formidable)</em> sözcüğünü söyleyince Cécile’in yüzü neşeyle parlıyor. O anda, Walker davetin Hélène’den değil, Cécile’den kaynaklandığını, annesine bu çağrıyı kızın yaptırdığını ve büyük olasılıkla kabul ettirinceye kadar da günlerce kadının başının etini yediğini seziyor. Şimdiye kadar Cécile onun yanındayken hayli ölçülü davranmış, anlık duygusal patlamaları açığa vurmaktan kaçınmıştı ama yüzüne yayılan şu sevinç kaygı uyandırıyordu. Çünkü Walker’ın isteyeceği en son şey, kızın kendisine âşık olmasıydı.</p>

        <p>Juin’ler, yedinci bölgede, l’Université Sokağı’nın paralelindeki Verneuil Sokağı’nda oturuyorlar; ama Margot’nun ailesinin saray yavrusu evlerinin tersine Juin’lerinki, kuşkusuz kocasının kazasından sonra Hélène’in sıkışık ekonomik koşullarına bağlı olarak ufak, sade döşenmiş bir daire. Ancak, Walker evin son derece bakımlı olduğuna, evdeki düzen sanki dünyadaki kaosu ve bilinmezlikleri uzakta tutmak amacıyla özellikle gerçekleştirilmiş gibi her nesnenin olması gereken yerde durduğuna, üzerinde zerre toz bulunmayan cam sehpadan cilalı parkelere kadar her şeyin tertemiz ve tertipli olduğuna dikkat ediyor. Bu fanatik titizliği ve özeni yüzünden kim Hélène’i suçlayabilir? diye düşünüyor Walker. Kadın kendini ayakta tutmaya çabalıyor. Kendini ve Cécile’i ayakta tutmaya çalışıyor; omuzlarındaki ağır yük düşünülecek olursa, kocasından boşanıp Born’la evlenmek istemesinin bu yüzden, omuzlarındaki yükten kurtulmak, battığı yerden çıkmak, yeniden soluk alabilmek için olup olmadığını kim bilebilir?</p>

        <p>Walker, Born olmayınca Hélène’in birkaç gün önce restoranda tanıştığı kadından daha yumuşak, daha canayakın olduğunu görüyor. Hélène hâlâ ölçülü, hâlâ bir edep ve terbiye atmosferi içinde; yine de Walker’ı kapıda karşılayıp elini sıkarken, genç adam onun geldiğine gerçekten sevinmiş gibi sıcacık bakışlarını görünce şaşırıyor. Belki de Cécile’in onu davet ettirmek için numara çevirdiğini sanmakla hata ettiğini düşünüyor. Belki de bu fikir doğruca Hélène’in kafasından çıktı: Gezip dolaştığın şu tuhaf Amerikalı çocuktan ne haber? Onu daha iyi tanıyabilmem için neden yemeğe çağırmıyorsun?</p>

        <p>Cécile bu akşam yine gözlük takmamış ama lokantadakinin aksine bu sefer gözlerini kısarak bakmıyor. Walker onun lens takmaya başladığını tahmin ediyor ama kızı mahcup etmemek için sormuyor. Cécile her zamankinden daha sessiz, daha ölçülü, kendini daha bir kontrol ediyor gibi görünüyor; Walker bunun belirli bir biçimde davranmak için bilinçli bir tavır mı, yoksa annesinin yanında Walker’a daha mesafeli durmak zorunluluğunu duyduğu için mi olduğunu kestiremiyor. Yemekler sırayla sofraya geliyor: başlangıç olarak kornişon ve kaz ciğeri ezmesi, ardından sebzeli sığır haşlaması, hindiba salatası, üç çeşit peynir, tatlı olarak da krem karamel. Walker her yemek için Hélène’i övgülüyor ama ağzına giren her lokmadan gerçekten tat almasına rağmen Hélène’in aşçılığının Margot’nun eline su dökemeyeceğini de biliyor. Havadan sudan sohbet ediyorlar: okul, iş, hava, Paris ve New York metro sistemleri arasındaki fark. Walker’la Cécile müzik konusuna girince konuşma epey canlanıyor, yemek bitince Walker, genç kızı (birçok kez reddedildikten sonra) kendisine ve annesine bir şeyler çalmaya razı ediyor. Yemek odası ve oturma odasının bir arada olduğu salonda küçük bir konsol piyano var, Cécile masadan kalkıp piyanoya doğru giderken, Özel bir isteğin var mı? diye soruyor. Walker hiç duraksamadan, Bach, diyor. Bach’tan iki bölümlük küçük bir parça.</p>

        <p>Cécile güzel çalıyor, parçanın bütün notalarına özenle basıyor, dinamizmini kaybetmiyor; eğer yorumu biraz mekanikse, usta bir profesyonelin akıcılığına ulaşamıyorsa, böyle diye kim suçlayabilir onu? O bir profesyonel değil. Kendi zevki için piyano çalan on sekiz yaşında bir lise öğrencisi; üstelik Bach’ı yetkinlikle, hünerle ve duyarak çalıyor. Walker çocukluğunda piyano öğrenmek için harcadığı çabayı ve hiç yeteneği olmadığını anlayınca nasıl hayal kırıklığına uğradığını anımsıyor. Bu yüzden Cécile’i coşkuyla alkışlıyor, çalışmasını övüyor, çalışını ne kadar iyi bulduğunu söylüyor. Kız o tedirgin edici alçakgönüllülüğüyle, Pek de iyi değil, diyor. Şöyle böyle. Ama o kendini yadsırken bile, Walker dudaklarını büküp sarkıttığını, gülümsemesini tutmaya çalıştığını görerek komplimanlarının kızın nasıl hoşuna gittiğini anlıyor.</p>

        <p>Biraz sonra Cécile izin isteyerek kalkıyor, koridorda uzaklaşıyor (herhalde tuvalete gidiyor) ve Walker akşamdan beri ilk kez anneyle yalnız kalıyor. Hélène kızının hemen döneceğini bildiği için bir saniye bile kaybetmemek amacıyla lafı uzatmadan konuya giriyor.</p>

        <p>Ona dikkatli davranın Mr. Walker, diyor. İçine kapanık, kırılgan biridir, erkeklerle de hiç tecrübesi olmadı.</p>

        <p>Walker, Ben Cécile’i çok seviyorum ama sizin kastettiğiniz anlamda değil, diye karşılık veriyor. Onunla beraber olmak hoşuma gidiyor, hepsi bu. Sadece arkadaş olarak.</p>

        <p>Evet. Onu sevdiğinizden eminim. Ama ona âşık değilsiniz; bütün mesele de onun size âşık olması.</p>

        <p>Bunu size o mu söyledi?</p>

        <p>Söylemesine gerek yok. Ona bakmam yeterli.</p>

        <p>Bana âşık olamaz. Tanışalı daha bir hafta oldu.</p>

        <p>Bir yıl, bir hafta, ne fark eder? Böyle şeyler olur, sadece ben onun incinmesini istemiyorum. Lütfen dikkatli olun. Size yalvarırım.</p>
      </div>

      <div class="double html5_section">
        <p>Korkulanlar gerçek oldu. Masumiyet suça dönüştü ve umut umutsuzlukla uyaklı bir sözcük oldu. Paris’in her yerinde insanlar kendilerini pencerelerden atıyorlar. Metro insan dışkısıyla dolup taştı. Ölüler mezarlarından dışarı tırmanıyorlar. II. Perde’nin sonu. Ve perde.</p>

        <p>III. Perde. Walker, Juin’lerin evinden çıkıp eylül gecesinin serinliğine daldığı sırada, Hélène’in doğruyu söylediğinden hiç kuşkusu yok. Kendisi de bundan şüphelenmişti, artık şüpheleri doğrulandığına göre bundan sonra yeni bir strateji uygulamak zorunda olduğunu anlıyor. İlk iş, Cécile’le her günkü gezmelere son verilecek. Kızdan hoşlansa da dikkatli olmalı (evet, Hélène haklı), Cécile’i incitecek bir şey yapmamaya dikkat etmeli. Evet ama, dikkat etmek ne demeye geliyor? İlişkisini tamamen kesmek, Walker’a gereksiz bir gaddarlık gibi görünüyor, ne var ki onu görmeye devam ederse de kız onun ilgisinden cesaret almayacak mı? Bu sorunun basit çözümü yok. Çünkü Cécile’i görmesi gerekiyor, belki eskisi kadar sık değil; ama görmesi gerekiyor çünkü içini dökmeye karar verdiği kişi, Cedric Williams’ın öldürülüşünün anlatılacağı kişi Cécile. Kız onun anlatacaklarına inanacaktır. Oysa Walker olanları anneye anlatmaya kalkarsa, Hélène büyük olasılıkla inanmayacaktır. Ama Cécile inanırsa, Walker’ın Hélène’i inandırma şansı da artar çünkü Hélène kızının anlattıklarına daha çok inanacaktır.</p>

        <p>Walker ertesi sabah Margot’yu arıyor, –tabii Margot’nun keyfi yerindeyse ve başka işi yoksa– onunla biraz zaman geçirerek bu belirsizlik karmaşasından biraz uzaklaşmayı umuyor.</p>

        <p>Margot, Ne tuhaf, diyor. Ben de şimdi senin otele telefon etmek üzereydim.</p>

        <p>Walker, Buna sevindim, diye karşılık veriyor. Demek kalp kalbe karşı, aynı anda birbirimizi düşünüyoruz. Telepati insanlar arasında güçlü bir bağ olduğunun belirtisidir.</p>

        <p>Sen de en olmadık şeyleri söylüyorsun...</p>

        <p>Beni neden arayacağını söylemek ister misin, yoksa ben mi neden aradığımı anlatayım?</p>

        <p>Önce sen anlat.</p>

        <p>Çok basit. Seni görmeye can atıyorum.</p>

        <p>Buluşmayı ben de çok isterdim ama imkânsız. O yüzden seninle konuşmak istemiştim.</p>

        <p>Ters giden bir şey mi var?</p>

        <p>Hayır, yok. Bir haftalık bir yolculuğa çıkıyorum, sana onu haber vermek istedim.</p>

        <p>Uzağa mı?</p>

        <p>Evet, Londra’ya.</p>

        <p>Londra’ya mı?</p>

        <p>Neden benim her söylediğimi tekrarlıyorsun?</p>

        <p>Özür dilerim. Ama başka biri de Londra’da.</p>

        <p>Oradaki yaklaşık on milyon kişiyle birlikte. Belirli birini mi kastediyorsun?</p>

        <p>Belki haberin vardır, diye düşündüm.</p>

        <p>Sen neden söz ediyorsun?</p>

        <p>Born’dan. O da üç gün önce Londra’ya gitti.</p>

        <p>Bundan bana ne?</p>

        <p>Onu görmeyeceksin, değil mi?</p>

        <p>Saçmalama.</p>

        <p>Eğer göreceksen, bunu kaldırabileceğimi sanmıyorum.</p>

        <p>Neyin var senin? Tabii ki görmeyeceğim.</p>

        <p>Öyleyse neden gidiyorsun?</p>

        <p>Böyle yapma Adam. Bana bu soruyu sormaya hakkın yok.</p>

        <p>Ben olduğunu sanıyordum.</p>

        <p>Ben kimseye hesap verme durumunda değilim – hele sana hiç.</p>

        <p>Affedersin. Aptallık ediyorum, değil mi? Soruyu geri aldım.</p>

        <p>Çok öğrenmek istiyorsan, kız kardeşimi görmeye gidiyorum. Bir İngiliz’le evli, Hampstead’de oturuyor. Küçük oğlu üç yaşına basacak, ben de doğum günü partisine davetliyim. Ayrıca –durumu tam belirtmek için söylüyorum– annem de benimle geliyor.</p>

        <p>Gitmeden önce seni görebilir miyim?</p>

        <p>Bir saat içinde havalalanına doğru yola çıkıyoruz.</p>

        <p>Ne kötü. Seni özleyeceğim. Seni gerçekten özleyeceğim.</p>

        <p>Sadece sekiz gün. Kendini topla küçük adam. Göz açıp kapayana kadar dönmüş olacağım.</p>
      </div>

      <div class="double html5_section">
        <p>Margot’yla yaptığı bu keyif kaçırıcı konuşmadan sonra Walker otel odasına dönüyor ve masasına oturup çalışacak, okumaya çalıştığı (Georges Perec’in <em>Les Choses: Une Histoire des années soixante</em><a class="si-noteref epub-type_noteref" href="#f24" id="backlink-24">24</a><em>)</em> kitaba dikkatini verecek hali olmadığı için can sıkıntısı içinde birkaç saat geçiriyor; çok geçmeden yine Cécile’i düşünmeye başlıyor, okulun ilk günü olduğu aklına geliyor, kızın da kendisinin oturduğu yerin çok yakınındaki Fénelon Lisesi’ndeki sınıfında oturduğunu, bir yandan Molière’in yapıtlarındaki vezinleri anlatan öğretmenini dinlerken, bir yandan da yeni açılmış kalemlerle dolu kalem kutusuyla oynadığını hayal ediyor. Onu şimdilik görmeyeceğini; sekiz gün sonra (tam Margot’nun döneceği gün) kendi dersleri başlayınca seyrek görüşmek için geçerli bir mazereti olacağını, birlikte daha az zaman geçirince Cécile’in aşkının da giderek sona ereceğini düşünüyor.</p>

        <p>Sonraki üç gün boyunca bu suskunluk kuralına kesinlikle uyuyor. Kimseyi görmüyor, kimseyle konuşmuyor; yalnızlığı içinde yavaş yavaş güçlenmeye başladığını hissediyor, sanki kendine getirdiği kısıtlamalar, baskılar onu arıtmış, yüceltmiş de bir zamanlar olmayı hayal ettiği kişiyle yeniden özdeşleştiriyormuş gibi oluyor. Gerçekten iyi sayılabilecek iki kısa şiir yazıyor (<em>hiçbir zaman hiçbir şeyin hayalinden başka hiçbir şey olmaz / hiçbir zaman her şeyin hayalinden başka herhangi bir şey olmaz</em>); bütün bir öğleden sonrayı Dreyer’in filmindeki diriliş sahnesiyle ilgili düşüncelerini not etmekle geçiriyor; Gwyn’e odasının penceresinden görünen Paris göğünün kaprislerini anlatan uzun, şiirsel bir mektup yazıyor: <em>Burada yaşamak, bir bulut uzmanı, kaprisli bir havanın meteoroloji uzmanı olmak demek</em>. Dördüncü günün sabahı Walker uyandıktan hemen sonra, yatağının başucundaki elektrikli ocakta yaptığı kahvesinden ilk yudumları alırken kapı vuruluyor.</p>

        <p>Hâlâ sıcak yataktan kalkmanın uyku sersemliğini sürdüren, saçı başı darmadağınık Walker ayağına bir pantolon geçirip çatlamış döşeme tahtalarından kıymık batmasın, diye çıplak ayaklarının ucuna basa basa kapıya gidiyor. Yine Maurice’in geldiğini tahmin ediyor, yine yanılıyor ama Maurice geldi sandığı için de kim o, diye sormuyor.</p>

        <p>Karşısında Cécile duruyor. Heyecanlı, altdudağını ısırıyor, bütün bedeninden minik elektrik akımları geçiyormuş gibi, havaya yükselip uçuverecekmiş gibi titriyor.</p>

        <p>Walker, Senin okulda olman gerekmiyor mu? diyor.</p>

        <p>Walker’ın buyur etmesine fırsat kalmadan kız eşikten içeri adımını atarak, Okulu boş ver, diye karşılık veriyor. Bu okuldan daha önemli.</p>

        <p>Peki, okuldan daha önemli olsun. Ne açıdan?</p>

        <p>Yemeğe geldiğin geceden beri beni aramadın. Neyin var, ne oldu?</p>

        <p>Hiçbir şey. İşlerim vardı, hepsi bu. Senin de meşgul olduğunu düşündüm. Okul daha bu hafta başladı, gırtlağına kadar ev ödevlerine batmış boğuluyor olmalısın. Biraz alışman için birkaç gün geçsin istedim.</p>

        <p>Hayır, değil. Hiç doğru değil. Annem konuştu seninle, bütün sorun bu. Aptal annem konuşup gözünü korkutarak seni uzaklaştırdı. Şunu iyi bil ki, annem benim hakkımda hiçbir şey bilmiyor. Eksik olmayın, ben kendimi pekâlâ idare ederim.</p>

        <p>Walker sağ kolunu kaldırıp avucunu açarak –trafik polisi pozunda– ona doğru uzatıyor, Ağır ol bakalım, diyor. Uyanalı daha üç dakika bile olmadı, uyku sersemliğini atmaya çalışıyorum. Kahve içiyordum. Evet, öyle yapıyordum, kahve içiyordum. Sen de ister misin?</p>

        <p>Ben kahve sevmem. Sen de biliyorsun.</p>

        <p>Çay?</p>

        <p>Hayır, teşekkür ederim.</p>

        <p>Peki, kahve içmezsin, çay içmezsin. Bari otur şuraya. Beni sinirlendiriyorsun.</p>

        <p>Masanın arkasındaki sandalyeyi çekip kıza yer gösteriyor; Cécile sandalyeye doğru giderken Walker da kahve fincanını alıp yatağa gidiyor. Kız gıcırdayan sandalyeye oturduğu anda, o da ortası U biçiminde çökmüş yatağa oturuyor. Nedendir bilinmez, bu hallerini komik buluyor. Artık soğumuş olan kahveden bir yudum içiyor; aynı anda oturmalarının kendisine olduğu kadar kıza da gülünç geldiğini umarak gülümsüyor; ama şu anda Cécile’e hiçbir şey komik görünmüyor, gülümsemiyor.</p>

        <p>Walker, Annen, diye söze başlıyor. Evet, annen benimle konuştu. Sen piyano çaldıktan sonra odadan çıkınca oldu bu ve konuşma ancak on beş-yirmi saniye sürdü. O konuştu, ben dinledim ama hiç de gözümü korkutmadı.</p>

        <p>Öyle mi?</p>

        <p>Tabii öyle.</p>

        <p>Emin misin?</p>

        <p>Son derece eminim.</p>

        <p>Peki öyleyse neden ortadan kayboldun?</p>

        <p>Ortadan kaybolmadım. Seni cumartesi ya da pazar günü aramayı düşünüyordum.</p>

        <p>Sahiden mi?</p>

        <p>Tabii sahiden. Kes artık. Artık soru sormak yok, tamam mı? Artık kuşkulanmak yok. Ben senin arkadaşınım ve arkadaşın kalmak istiyorum.</p>

        <p>Ben sadece–</p>

        <p>Yeter. Senin arkadaşın olarak kalmak istiyorum Cécile, ama sen bana güvenmeye başlamazsan bunu yapamam.</p>

        <p>Sana güvenmek mi? Neden söz ediyorsun? Tabii sana güveniyorum.</p>

        <p>Doğru değil bu. Son zamanlarda birlikte o kadar vakit geçirdik, hemen her şeyden –kitaplar, düşünürler, sanat ve müzik, filmler, politika, hatta şapkalar ve ayakkabılardan bile– söz ettik ama sen hiçbir zaman bana yüreğini açmadın, kendinle ilgili hiçbir şey anlatmadın. Saklamana gerek yok. Sorunun ne olduğunu biliyorum. İşler ters gidince ailelerin ne hale geldiğini bilirim ben. Geçen gün sana kardeşim Andy’nin başına geleni anlatırken, belki seni de konuşturabilirim sandım ama sen tek söz etmedin. Babanın kazasını biliyorum Cécile. Annenle senin nasıl bir cehennemde yaşadığınızı biliyorum, boşanma işini biliyorum, annenin evlilik planlarını biliyorum. Neden bunları bana hiç anlatmıyorsun? Arkadaşlar böyle günler içindir. Birbirlerinin acısını paylaşmak, birbirlerini avutmak için.</p>

        <p>Kız gözlerini indirip konuşurken ellerine bakarak, Öyle zor ki, diyor. İşte senin yanında bu yüzden o kadar mutlu oluyorum. Çünkü o zaman bunları düşünmek zorunda kalmıyorum, dünyanın ne kadar çürümüş ve korkunç olduğunu unutabiliyorum...</p>
      </div>

      <div class="double html5_section">
        <p>Cécile hâlâ konuşuyor ama Walker artık onu dinlemiyor, ne dediğine dikkat etmiyor çünkü birden aklına bir şey takıldı, Born’la Cedric Williams’ın hikâyesini, Cedric Williams’ın öldürülüşünü kıza anlatmanın acaba tam sırası mı, diye düşünüyor, tam sırası olabilir, çünkü az önce kıza verdiği güvenceler, arkadaş olduklarını pekiştirmesi, belki de anlatacaklarını Cécile’in daha sakin bir halde dinlemesini sağlayabilir; belki o zaman Cécile, annesinin deyimiyle <em>bu kırılgan insan</em>, bu ürkek, titreyen, tırnaklarını yiyen, kırılgan ama yine de yaz tatilini aşırı bir vahşeti, kâbus gibi bir dehşeti anlatan şiiri çevirmekle geçiren bu kız, Born’un o acımasız, o hunharca hareketini onarılması olanaksız bir travmaya girmeden algılayabilir; gerçi kızın çevirdiği şiirde Kassandra’nın dişi köpek canavarları parçalamaktan, kentleri yakıp yıkmaktan, öz çocuklarını öldürmekten söz eden o ulumayı andıran monoloğu Walker’da bile şok etkisi yarattıysa da, bütün söylenenler efsaneler âleminde geçiyor, çok eskilerde olup bitmiş hayalî bir dehşeti anlatıyordu, oysa Born gerçekti, yaşayan, soluk alan, Cécile’in ömrü boyunca tanıdığı, şimdi de annesiyle evlenmek isteyen kişiydi ve Walker gözlerinin önünde işlenen cinayeti anlatıp da kız bu adamın neler yapabileceğini öğrenince annesinin evliliğine karşı olsun ya da olmasın kim bilir neler hissedecekti; Walker geçen bahar New York’ta olanları anlatmanın tam sırası, diye düşünürken bile duraksıyor, bunu yapmayı göze alamıyor, yapmaması gerekiyor, yapmayacak ve ne olursa olsun bu haberi annesine taşıması için Cécile’i aracı olarak kullanmayacak, kendisi doğrudan Hélène’e gidecek, en doğru, en dürüst çözüm bu ve kadını ikna edip kendi tarafına çekemese bile Cécile’i bu pis işe bulaştırmamalı ve bulaştırmayacak.</p>

        <p><em>Bir şey mi oldu Adam?</em></p>

        <p>Büyü sonunda bozuluyor. Walker kafasını kaldırıyor, başını sallayarak olumluyor, özür dileyen bir ifadeyle gülümsüyor. Çok affedersin, diyor. Bir şey düşünüyordum da.</p>

        <p>Önemli bir şey mi?</p>

        <p>Hayır, hiç önemli değil. Dün gece gördüğüm rüyayı anımsıyordum. Uyanınca nasıl olur, bilirsin. Gövden harekete geçer ama aklın hâlâ yataktadır.</p>

        <p>Buraya geldim diye bana kızmadın, değil mi?</p>

        <p>Kızar mıyım hiç. Sevindim geldiğine.</p>

        <p>Beni biraz olsun seviyorsun, değil mi?</p>

        <p>Bu ne biçim soru böyle?</p>

        <p>Çirkin ya da itici mi buluyorsun beni?</p>

        <p>Saçmalama.</p>

        <p>Güzel olmadığımı biliyorum ama yüzüne bakılmayacak kadar da çirkin sayılmam, öyle değil mi?</p>

        <p>Çok hoş bir yüzün var Cécile. Çok güzel, zeki bakışlı gözleri olan zarif bir yüz.</p>

        <p>Öyleyse neden bana hiç dokunmuyorsun ya da öpmeye kalkmıyorsun?</p>

        <p>Ne?</p>

        <p>Ne dediğimi duydun.</p>

        <p>Neden mi? Nedenini bilmiyorum. Senin zaafından yararlanmak istemedim herhalde.</p>

        <p>Bakire olduğumu sanıyorsun, değil mi?</p>

        <p>Doğrusunu istersen, bakire olup olmadığın aklımın ucundan geçmedi.</p>

        <p>Değilim. Sen de bil. Artık bakire değilim ve bir daha da olmayacağım.</p>

        <p>Tebrikler.</p>

        <p>Geçen ay Bretanya’da oldu. Çocuğun adı Jean-Marc’tı, üç kez yaptık. Jean-Marc iyi biri ama ona âşık değilim. Ne demek istediğimi anlıyor musun?</p>

        <p>Anladığımı sanıyorum.</p>

        <p>Ve?</p>

        <p>Bana zaman tanıman gerek.</p>

        <p>Bu ne demek oluyor şimdi?</p>

        <p>New York’taki birine deliler gibi âşığım demek oluyor. Tam Paris’e geleceğim sırada beni terk etti, ben de hâlâ acı çekiyorum, dengemi bulmaya çalışıyorum. Henüz yeni bir şeye hazır değilim.</p>

        <p>Anladım.</p>

        <p>Aferin. Anlamış olman, işleri çok daha kolaylaştırır.</p>

        <p>Kolaylaştırmaz – daha da içinden çıkılmaz hale getirir. Ama sonuçta hiçbir şey değişmez.</p>

        <p>Ya?</p>

        <p>Beni daha iyi tanıdıkça, çok özel, beni herkesten farklı kılan bir yanım olduğunu göreceksin.</p>

        <p>Neymiş o?</p>

        <p>Sabır, Adam. Ben dünyanın en sabırlı insanıyım.</p>
      </div>

      <div class="double html5_section">
        <p>Walker, bir cumartesi günü olması gerek, diye karar veriyor. Hélène o gün çalışmıyor, Cécile de yarım gün okulda; onun için Hélène’i yalnız bulacağından emin olarak Juin’lerin evine gidebileceği tek gün cumartesi. Walker harekete geçmek, Born, Londra’dan dönmeden önce kadınla konuşmak istiyor, böylelikle konuşmanın tam ortasında Born’un çıkagelmesi tehlikesini de önlemiş olacak. Hélène’i klinikten arıyor. Cécile hakkında önemli bir şey görüşmek istediğini söylüyor. Hayır, korkulacak bir şey yok, aslında tam tersi, diyor. Ama kendisiyle konuşması gerektiğini ve Cécile’in olmadığı bir zaman buluşmalarının herkesin yararına olacağını söylüyor. Bunun üzerine cumartesi sabahı eve gelmesini söyleyen Hélène oluyor. O saatte Cécile okulda olacağı için saat dokuz sularında gelirseniz Cécile eve dönmeden rahatça konuşabiliriz, diyor. Ne istersiniz? diye soruyor. Çay mı, kahve mi? Kruvasan mı, çörek mi, yoksa tereyağlı kızarmış ekmek mi? Walker, Tereyağlı kızarmış ekmekle kahve, diyor. Ya yoğurt? Evet, yoğurt da iyi olur. Tamam o zaman. Walker, cumartesi günü kahvaltıya gelecek. Hélène’in telefondaki sesi öyle rahatlatıcı, öyle yumuşak, öyle neşeliydi ki, telefonu kapattıktan sonra Walker’a kadın hakkındaki fikrini tamamen değiştirmekten başka seçenek kalmadı. Kadın belki tanımadığı insanlara karşı mesafeli, çekimser; ama yakından tanımaya başlayınca çekimserliği çözülüyor, kişiliğinin gerçek renkleri ortaya çıkmaya başlıyor. Bu renkler, Walker’a giderek daha çekici geliyor. Hélène ondan gerçekten hoşlanıyor, doğrusu Walker da kadına yakınlık duyuyor. Bu, Born’u oradan olabildiğince çabuk uzaklaştırmak için haklı bir neden. Yapılabilirse tabii. Walker kadını kendine inandırmayı başarabilirse.</p>

        <p>Cumartesi sabahı, Verneuil Sokağı. Ziyaretin ilk bir saati boyunca Walker konuşmayı Cécile’e odaklıyor, kızın kendisine olan duyguları konusunda Hélène’in içini rahatlatacak ve durumun sandığı kadar vahim olmadığını kanıtlayacak ne varsa sayıp döküyor. Cécile’le perşembe günü yaptığı konuşmayı (görüşmenin kızın okulda olması gereken sabah saatlerinde olduğunu söylemeden) anlatıyor, artık her şeyin açıklığa kavuştuğunu söylüyor. Kıza New York’taki sevgilisinin kendisini terk ettiğini, bu ayrılığın ona büyük acı verdiğini ve başka biriyle yeni bir aşka başlayacak durumda olmadığını Cécile’e anlattığını, kızın da umudunu kesmesi gerektiğini anladığını söylüyor.</p>

        <p>Hélène, Doğru mu bu? diye soruyor. Yoksa sadece Cécile’i korumak için mi uydurdunuz o hikâyeyi?</p>

        <p>Walker, Uydurmadım, diyor.</p>

        <p>Zavallı çocuk. Zor günler geçiriyor olmalısınız.</p>

        <p>Evet. Ama bunu hak etmedim, diyemem.</p>

        <p>Hélène bu imalı yorumu duymazdan gelerek Walker’ı sıkıştırmaya devam ediyor: Peki siz... şu durumunuzu anlatınca Cécile ne dedi?</p>

        <p>Anladığını söyledi.</p>

        <p>O kadar mı? Ağlayıp sızlamadı mı?</p>

        <p>Hayır. Son derece sakindi.</p>

        <p>Şaşırdım. Bu, pek onun tarzı değil.</p>

        <p>Sinirlerinin bozuk olduğunu biliyorum Madam Juin, gergin olduğunu biliyorum ama olağanüstü özelliklere sahip biri olduğunu da biliyorum, bence o sandığınızdan çok daha güçlü.</p>

        <p>Bu sizin görüşünüz tabii ama haklı çıkmanızı umalım.</p>

        <p>Dahası, bakın bu sizi ilgilendirecek, Cécile’in erkeklerle hiç deneyimi olmadığını söylerken hata etmişsiniz.</p>

        <p>Yok canım. Peki, bu deneyimi nerede edinmiş?</p>

        <p>Ben yeteri kadar konuştum. Öğrenmek istiyorsanız, Cécile’e sorun. Ben casus değilim.</p>

        <p>Ne kadar düşüncesiz davrandım. Çok haklısınız. O soruyu sorduğum için lütfen beni bağışlayın.</p>

        <p>Sadece şunu söylemek istiyorum, Cécile büyüyor, belki onu özgür bırakmanın zamanı gelmiştir. Artık onun için daha fazla kaygılanmanıza gerek yok.</p>

        <p>O kız için kaygılanmamak olanaksız. Benim işim bu, Adam. Ben Cécile için endişelenirim. Onun için hep kaygılandım, ömrü boyunca.</p>
      </div>

      <div class="margin-top html5_section">
        <p>[<em>Ömrü boyunca</em> sözünden sonra Walker’ın yazısında bir ara var, konuşma birden sona eriyor. Notlar, buraya kadar tek aralıkla yazılmış sıkışık paragraflar halinde kesintisiz devam etti; oysa şimdi yaklaşık çeyrek sayfalık bir boşluk var ve bu beyaz dikdörtgenin altından yazı tekrar başladığında farklı bir tonda sürüyor. Söylenecek fazla bir şey kalmadı (şu anda 28. sayfadayız, yani geriye sadece üç sayfa kaldı) ama Walker buraya kadarki kılı kırk yaran, ayrıntılı, adım adım ilerleyen anlatım tarzını bırakıyor ve birden hikâyenin son olaylarını çarçabuk özetliyor. Tahmin edebildiğim tek şey, Walker’ın Hélène’le konuşmasının ortasında yazmayı bıraktığı ve ertesi sabah uyandığında (hiç uyuduysa tabii) sağlığının birden daha da bozulmuş olduğu. Unutmayın, bunlar ömrünün son günleriydi, herhalde eski temposunda çalışamayacak kadar mecalsiz, bitkin, güçsüzdü. Hatta daha önce, ilk yirmi sekiz sayfada da gücün azaldığını, ayrıntılardaki dikkatsizlikleri fark etmiştim ama artık ana hatlar dışında bir şey yazamayacak kadar güçten düşmüş olmalı. <em>Sonbahar</em> bölümüne Hôtel du Sud’ün epey ayrıntılı bir tanımıyla giriyor, kafedeki ilk karşılaşmalarında Born’un ne giydiğini anlatıyor ama giderek betimlemeleri fiziksel dünyadan çok, ruhsal durumlarla ilgili olmaya başlıyor. Giysilerden söz etmeyi bırakıyor (Margot, Cécile, Hélène – nasıl giyindikleri hakkında tek söz yok) ve ancak asıl söylemek istediği açısından önem taşıyorsa çevreyi tarif etmek zahmetine katlanıyor (Vagenende’in atmosferi hakkında birkaç cümle, Juin’lerin eviyle ilgili birkaç cümle), yazı çoğunlukla düşüncelere ve diyaloglara, insanların neler düşündüğüne ve neler söylediğine odaklanıp yoğunlaşıyor. Son üç sayfada Walker neredeyse tam bir çöküş halinde. Dünyadan kopuyor, canının gövdesinden ayrıldığını hissediyor, yine elinden geleni yapmaya çalışıyor, hikâyenin sonunu getirebilmek için son bir kez bilgisayarın başına geçiyor.]</p>

        <p>H. ve W. mutfak masasında. Kahve, ekmek, tereyağı, bir kâse yoğurt. C. ile ilgili konuşacak fazla bir şey kalmamış. İş işten geçmeden W, H’yi yeni bir konuya yönlendirmeli, kocasından, Born’dan söz ettirmeli. Kendi söyleyeceklerine balıklama dalmadan önce verilerin doğru olup olmadığını anlamalı. Born, bu evlilikten geçen bahar söz etti. M. bunu doğrularken boşanmayla ilgili bilgileri de ekledi. C. de bunu yalanlamadı ama asıl H’nin bu konuyu ona açması gerek. W. nasıl bir yol izlemeli? <em>Rudolf</em>’tan söz ederek başlıyor, nisanda New York’ta tanıştıklarını anlatıyor, yakın dost olmaktan öte bir ilişkileri olup olmadığından tek söz etmiyor, sonra mayısta Born’ un Paris’ten döndüğü zaman <em>H. ile evleneceğini</em> nasıl heyecanla, nasıl coşkuyla açıkladığını anlatıyor. Doğru mu bu? H. başını sallayarak doğruluyor. Evet, doğru. Sonra bunun ömrü boyunca verdiği en yürek burkucu karar olduğunu söylüyor. Gerisini bir solukta sayıp dökerek kocasını, Pirenelerdeki araba kazasını, U biçimindeki virajı, arabanın uçuruma yuvarlanışını, hastaneyi, son altı buçuk yılın acılarını, olayın C’yi nasıl harap ettiğini anlatıyor – sel gibi boşanan sözcükler, ardından sel gibi boşanan gözyaşları. Gözyaşları azalıyor. H. mahcup, özür dileyen bir tavrı var. Ona, kızından ancak birkaç yaş büyük olan New Yorklu bir çocuğa, neredeyse hiç tanımadığı birine içini dökmesinin ne kadar tuhaf olduğunu söylüyor. Ama Rudolf sizi yere göğe koyamıyor, ayrıca C’ye çok iyi davrandınız, belki bu yüzden açılmışımdır size.</p>

        <p>W. her şeyden vazgeçmek üzere. Kendi kendine, Çeneni kapat, zavallı kadıncağızı rahat bırak, diyor. Ama yapamıyor. Öyle öfkeli ki, çenesini tutamıyor, kendini uçurumdan atarcasına konuya dalarak, Cedric Williams’ı, Riverside Yolu’nu anlatmaya başlıyor – ağzından çıkan her sözcüğe pişman oluyor, her sözcük için kendinden nefret ediyor ama bir türlü susamıyor. H. afallamış bir halde sesini çıkarmadan dinliyor. W’nin sözleri bilenmiş bir balta, bu baltayla H’nin başını uçuruyor, onu öldürüyor.</p>

        <p>Kadının ona inandığı kesin. Doğru söylediğini H’nin anladığını onun bakışlarından okuyor. Ama sonuç değişmiyor. Çünkü W. kadının hayatını mahvediyor ve H’nin kendini savunmaktan başka seçeneği yok. Böyle iğrenç bir suçlamaya nasıl cüret edersiniz – hiçbir kanıt olmadan, sözlerinizi destekleyecek hiçbir şey olmadan?</p>

        <p>W. Ben oradaydım, diyor. Kanıt benim gözlerimde, gözlerimle gördüklerimde.</p>

        <p>Ne var ki, kadın bunu kabul etmeyecek. Rudolf seçkin bir profesör, bir aydın, çok iyi bir aileden geliyor, vs. Üstelik onun dostu, onu yıllardır çektiği acılardan kurtardı, dünyada onun gibi bir erkek daha yok.</p>

        <p>Kadının ifadesi sertleşiyor, donuklaşıyor. Artık ne gözyaşı var ne de kendine acıma. Kendini üstün gören, tepeden bakan bir öfkeyle dolu.</p>

        <p>W. gitmek üzere ayağa kalkıyor. Söyleyecek başka bir şey kalmadı. Ama tam evden çıkarken şöyle diyor: Bunu size anlatmayı görev bildim. Bir an sakin kafayla düşünün, size yalan söylemem için bir neden olmadığını anlayacaksınız. Sizin ve Cécile’in mutlu olmanızı istiyorum –hepsi bu– ve korkunç bir yanlış yapmak üzere olduğunuzu düşünüyorum. Bana inanmıyorsanız, kendinize bir iyilik yapın ve Rudolf’a neden cebinde bir sustalı taşıdığını sorun.</p>
      </div>

      <div class="double html5_section">
        <p>Pazar sabahı. Kapı vuruluyor. Cumartesi gecesindeki âlemin bitkinliğini henüz atlatamamış, tıraş olmamış, mamur bakışlı Maurice kapıda. Size bir telefon var, <em>jeune homme</em><a class="si-noteref epub-type_noteref" href="#f25" id="backlink-25">25</a><em>.</em></p>

        <p>W. aşağıya, resepsiyona inip telefonu alıyor. Born konuşuyor: Hakkımda kötü şeyler söylediğin kulağıma geldi Walker. Anlaştığımızı sanıyordum, oysa şimdi döneklik edip beni sırtımdan bıçaklıyorsun. Tam Yahudilere yaraşır bir tavır. Düzmece Anglosakson adınla, bok akan ağzınla tam bir kokuşmuş Yahudi’sin. Bu senin yaptığına karşı yasalar var, biliyor musun. İftira, lekeleme, karalama, insanlar hakkında yalanlar yaymak. Neden memleketine gitmiyorsun? Pılını pırtını topla ve Paris’ ten defolup git. Derslerini yarıda bırak ve git. Buralarda kalacak olursan, inan ki seni pişman ederim Walker. Kıçın öyle bir yanar ki, ömür boyu üstüne oturamazsın.</p>
      </div>

      <div class="double html5_section">
        <p>Pazartesi öğleden sonra. Walker, Fénelon Lisesi’nin önünde dikilip durarak Cécile’in çıkmasını bekliyor. Sonunda kız başka öğrencilerin arasında dışarı çıkıyor ve Walker’ın gözlerinin içine bakıp başını çeviriyor. Saint-André des Art Sokağı’na doğru yürümeye başlıyor. W. ona yetişmek için koşuyor. Kızı dirseğinden yakalıyor ama kız silkinip kurtuluyor. W. onu tekrar yakalayıp durduruyor. Ne var? diyor. Neden benimle konuşmuyorsun?</p>

        <p>Kız sinirli bir tonda bağırarak, Bunu nasıl yapabildin? diye karşılık veriyor. Anneme o <em>canavarca</em> şeyleri nasıl söylersin. Sen hastasın Adam. İyi biri değilsin. Senin dilini koparmak gerek.</p>

        <p>W. onu yatıştırmaya, kendisini dinlemesini sağlamaya çalışıyor.</p>

        <p><em>Seni bir daha görmek istemiyorum.</em></p>

        <p>W. kızı ikna edebilmek için son bir hamle yapıyor.</p>

        <p>Cécile ağlamaya başlıyor. Sonra Walker’ın suratına tükürüyor ve yürüyüp gidiyor.</p>
      </div>

      <div class="double html5_section">
        <p>Pazartesi gecesi. Saint-Denis Caddesi’ndeki iriyarı, çiklet çiğneyen fahişe. Walker’ın bir orospuyla ilk deneyimi. Oda böcek ilacı, ter ve kusmuk kokuyor.</p>
      </div>

      <div class="double html5_section">
        <p>Salı. Walker bütün günü Paris sokaklarında yürüyerek geçiriyor. Luxembourg Bahçeleri’nde öğrencilerle kriket oynayan bir papaz görüyor. Monge Sokağı’nda bir dilenciye on frank veriyor. Eylül sonu gökyüzü metalik maviden koyu çivit rengine dönüşerek kararıyor. Walker hiçbir şey düşünemiyor.</p>
      </div>

      <div class="double html5_section">
        <p>Salı gecesi. Sabaha karşı 3’te odasının önünde bir gümbürtü kopuyor. Walker bütün gün şehri arşınlamaktan yorgun düşmüş, dalgın uyuyor. Biri kapıya vuruyor. Hayır, biri değil, birileri. Bir yumruk ordusu kapısına iniyor.</p>

        <p>Üniformalı iki polis, palaskalarında tabancaları, ellerinde coplarıyla genç Fransız jandarmaları. Takım elbiseli yaşlıca bir adam. Afallayan Maurice kapının köşesine sinmiş. Gelenler, adının Walker –<em>Valk-air–</em> olup olmadığını soruyorlar. Amerikan pasaportunu kastederek kâğıtlarını istiyorlar, Walker pasaportu jandarmalardan birine uzatıyor, pasaportu geri vermiyorlar. Yaşlıca olan adam öteki jandarmaya dolabı aramasını emrediyor. Alt çekmece açılıyor, alüminyum folyoya sarılı tuğla gibi koca bir paket çıkıyor. Genç adam paketi yaşlıca olana veriyor, o da folyoyu açmaya başlıyor. Esrar, diyor. Hem de iki buçuk kilo, belki de üç.</p>

        <p>İşte Born’un intikamındaki ironi. Ömründe hiç uyuşturucu kullanmamış bir delikanlı uyuşturucu bulundurmakla suçlanıyor.</p>

        <p>Onu götürüyorlar. Arabanın arka koltuğunda giderlerken W. yaşlı adama suçsuz olduğunu, kendisi dışarıdayken, sokaklarda yürürken birinin bu paketi gizlice odasına koyduğunu anlatmaya çalışıyor. Adam ona çenesini kapatmasını söylüyor.</p>

        <p>Onu bir binaya götürüyorlar, bir odaya sokup kapıyı üstünden kilitliyorlar. W. nerede olduğunu bilmiyor. Bildiği tek şey, Paris’te bir yerlerde, ufak, bomboş bir odada oturduğu ve bileklerine kelepçe takılmış olduğu. Tutuklandı mı? Emin değil. Kimse bir şey demedi ama fotoğrafının çekilmemesi, parmak izinin alınmaması, bir hapishane hücresinde değil de bu ufak, boş odada oturuyor olması tuhafına gidiyor.</p>

        <p>Orada yaklaşık yedi saat oturuyor. Saat on buçukta o binadan çıkarılıp Adalet Sarayı’na götürülüyor. Kelepçeler çözülüyor. Bir büroya alınıyor ve <em>juge d’instruction</em><a class="si-noteref epub-type_noteref" href="#f26" id="backlink-26">26</a> olduğunu söyleyen biriye konuşuyor. Adam gerçekten öyle olabilir ama W. inanmıyor. Rudolf Born’un yönettiği bir fars sahnesinde olduğu, <em>aslında bütün erkeklerin ve kadınların birer oyuncu oldukları</em> inancı giderek ağır basmaya başlıyor.</p>

        <p>Sözüm ona sorgu yargıcı, W’ye şanslı olduğunu söylüyor. Bu kadar çok miktarda yasadışı uyuşturucu bulundurmak Fransa’da ağır bir suç sayılırmış, bilmem-ne-kadar yıl hapisle cezalandırılırmış. Neyse ki W’nin şansı varmış da, hükümet çevrelerinde nüfuzu olan biri olaya müdahale edip sanığın hiç sabıkası olmadığı göz önüne alınarak hoşgörü gösterilmesini istemiş. Bu nedenle Adalet Bakanlığı, W. ile bir pazarlık yapmaya hazırmış. Sınırdışı edilmeyi kabul ederse şikâyet geri alınacakmış. Bir daha Fransa’ya girmesine izin verilmeyecekmiş ama kendi ülkesinde özgür olacakmış.</p>

        <p><em>Juge d’instruction</em> masasının üst çekmecesini açıyor, W’nin pasaportunu (sağ eline alarak) ve bir uçak bileti (sol eline alarak) çıkarıyor. Bu, tek seferlik bir öneri. Ya kabul edersin ya da etmezsin.</p>

        <p>W. öneriyi kabul edecek.</p>

        <p>Adam, Aferin, diyor. Akıllı bir karar. Uçak öğleden sonra üçte kalkıyor. Otele gidip eşyanı toplayacak kadar zamanın var. Tabii yanında bir memur da bulunacak ama uçak havalanıp Fransız topraklarından çıktıktan sonra dava da kapanmış olacak. Bunun seni son görüşümüz olmasını içtenlikle diliyoruz. İyi yolculuklar, Mr. Walker.</p>
      </div>

      <div class="double html5_section">
        <p>W’nin Galya’daki kısa konukluğu böylece sona eriyor – sınırdışı edilerek, aşağılanarak, ülkeye girişi ömür boyu yasaklanarak.</p>
      </div>

      <div class="double html5_section">
        <p>Bir daha oraya hiç dönmeyecek, onların hiçbirini bir daha hiç görmeyecek.</p>
      </div>

      <div class="double html5_section">
        <p>Hoşçakal Margot. Hoşçakal Cécile. Hoşçakal Hélène.</p>
      </div>

      <div class="double html5_section">
        <p>Kırk yıl sonra, hepsi de birer hayaletten daha gerçek değil.</p>
      </div>

      <div class="double html5_section">
        <p>Artık hepsi birer hayalet ve yakında W. de onların arasında yürüyor olacak.</p>
      </div>
    </div>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f15">
      <a class="si-backref" href="#backlink-15">15</a><span class="si-footnote-text">. Fransa’da gündelik yemekte içilen ucuz, kırmızı şarap. (Ç.N.)</span>
    </div>

    <div class="si-footnote html5_aside epub-type_footnote" id="f16">
      <a class="si-backref" href="#backlink-16">16</a><span class="si-footnote-text">. (Fr.) Demek Fransızca konuşacağız? (Ç.N.)</span>
    </div>

    <div class="si-footnote html5_aside epub-type_footnote" id="f17">
      <a class="si-backref" href="#backlink-17">17</a><span class="si-footnote-text">. Yaklaşık olarak “Bunun içeriğinde” ya da “...’yı içeren bu” gibi çevrilebilir. (Ç.N.)</span>
    </div>

    <div class="si-footnote html5_aside epub-type_footnote" id="f18">
      <a class="si-backref" href="#backlink-18">18</a><span class="si-footnote-text">. Reid Hall, Columbia Üniversitesi’nin bir yıllık değişim programıyla Paris’e giden burslu öğrencileri için St. Germain des Prés’de açtığı akademik bir kuruluştur. (Ç.N.)</span>
    </div>

    <div class="si-footnote html5_aside epub-type_footnote" id="f19">
      <a class="si-backref" href="#backlink-19">19</a><span class="si-footnote-text">. (Fr.) Hoşçakal. (Y.N.)</span>
    </div>

    <div class="si-footnote html5_aside epub-type_footnote" id="f20">
      <a class="si-backref" href="#backlink-20">20</a><span class="si-footnote-text">. Şirak Kitabı ya da Ben Sirak’ın Bilgelik Kitabı olarak da bilinen, Kutsal Kitap’ın sonradan eklenmiş metinleri arasında sayılan iki bilgelik kitabından biri. (Y.N.)</span>
    </div>

    <div class="si-footnote html5_aside epub-type_footnote" id="f21">
      <a class="si-backref" href="#backlink-21">21</a><span class="si-footnote-text">. (Fr.) Kelime anlamı hizmetçi odası olan terim, apartmanların tavan arasındaki oda olarak kullanılır. (Ç.N.)</span>
    </div>

    <div class="si-footnote html5_aside epub-type_footnote" id="f22">
      <a class="si-backref" href="#backlink-22">22</a><span class="si-footnote-text">. (Fr.) Acının Başkenti. (Ç.N.)</span>
    </div>

    <div class="si-footnote html5_aside epub-type_footnote" id="f23">
      <a class="si-backref" href="#backlink-23">23</a><span class="si-footnote-text">. James Joyce’un simgeler ve dil oyunlarıyla dolu olduğu için başka dillere çevrilmesi zor olan romanı (Ç.N .)</span>
    </div>

    <div class="si-footnote html5_aside epub-type_footnote" id="f24">
      <a class="si-backref" href="#backlink-24">24</a><span class="si-footnote-text"><em>. Şeyler: Altmışlı Yılların Bir Hikâyesi</em>, Metis Yayınları, 1988. (Ç.N.)</span>
    </div>

    <div class="si-footnote html5_aside epub-type_footnote" id="f25">
      <a class="si-backref" href="#backlink-25">25</a><span class="si-footnote-text">. (Fr.) Genç. (Y.N.)</span>
    </div>

    <div class="si-footnote html5_aside epub-type_footnote" id="f26">
      <a class="si-backref" href="#backlink-26">26</a><span class="si-footnote-text">. (Fr.) Sorgu yargıcı. (Ç.N.)</span>
    </div>
  </div>
</body>
</html>
