<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>5-8.html</title>
		<link href="../Styles/template.css" rel="stylesheet" type="text/css"/>
	</head>
	<body>
		<div id="x5-8.html" xml:lang="tr-TR">
			<div class="Basic-Text-Frame">
				<p class="konu-1" id="toc_marker-1-8">Sekizinci Bölüm</p>
				<p class="Normal-3 para-style-override-4"></p>
				<p class="Normal-3 para-style-override-4"><span class="char-style-override-8">Godfrey Cass gece yarısı Mrs. Osgood’un partisinden dönüp Dunsey’in eve gelmediğini öğrenince pek şaşırmadı. Belki de Alaz’ı satmamıştı ve başka bir fırsat çıkar diye bekliyordu... belki de o sisli öğle sonrasında, yarış kendisini o yörede kalmak zorunda bıraktıysa Batherley’deki Kızıl Aslan’da gecelemeyi yeğlemişti; çünkü ağabeyini merakta bırakmayı pek umursamadığı belliydi. Godfrey’in zihni Nancy Lammeter’in bakışları ve davranışlarıyla, onu her gördüğünde içinde uyanan, kendine ve talihine duyduğu öfkeyle öylesine doluydu ki, Alaz’a ya da Dunstan’ın işlerinin olası sonuçlarına pek kafa yormuyordu.</span></p>
				<p class="Normal-3 para-style-override-4"><span class="char-style-override-8">Ertesi sabah bütün köy hırsızlık hikâyesiyle çalkalanıyordu, herkes gibi Godfrey de kendini bununla ilgili haberleri öğrenip tartışmaya ve taşocaklarını ziyaret etmeye vermişti. Yağmur ayak izlerini ayırt etme olasılıklarını yıkayıp götürmüştü, ama bölgede yapılan sıkı bir araştırmayla köyün tam ters yönünde yarı yarıya çamura gömülü çakmaktaşıyla bir kav kutusu bulunmuştu. Bu Silas’ın kav kutusu değildi, çünkü sahip olduğu biricik kutu raftaki yerinde duruyordu ve genel kabul gören sonuç, hendekte bulunan kav kutusunun bir biçimde soygunla bağlantılı olduğuydu. Küçük bir azınlık başlarını iki yana sallayıp bunun kav kutularıyla aydınlatılabilecek türden bir soygun olmadığı, Marner Usta’nın hikâyesinde bir tuhaflık bulunduğu ve bir kimsenin kendi kendine bir fenalık yapıp sonra da adaleti bunu yapanın peşine saldığına dair örneklerin bilindiği yolundaki görüşlerini dile getirdiler. Ama bu görüşlerinin temeli ve Marner Usta’nın bu tür yanıltıcı numaralarla eline ne geçeceği sıkı sıkıya sorgulanınca, başlarını yine önceki gibi sallamakla yetindiler ve bazı insanların ne elde etmeyi umduklarının bilinemeyeceğini, dahası temelli ya da temelsiz, herkesin kendi görüşünü oluşturma hakkı bulunduğunu ve dokumacının herkesin de bildiği gibi azıcık kafadan çatlak olduğunu belirttiler. Bütün hilekârlık kuşkularına karşı Marner’ı savunanların yanında yer alsa bile, Mr. Macey de kav kutusuna of çekti; sonuçta her şeyin insan eliyle gerçekleştirildiğini ve tuğlaları yerinden oynatmadan altınları alabilecek hiçbir gücün bulunmadığını ima etme eğilimini son derece zındıkça bir görüş olarak tanımladı. Bununla birlikte, hevesli polis vekili, bunun tam da bir köy papazına özgü bir bakış açısı olduğunu düşünürken, Mr. Tookey de konuyu ileri götürüp bu kadar gizemli koşullara sahip bir soygunu araştırmanın doğru olup olmadığından kuşku duyunca, epeyce sert biçimde ona döndü.</span></p>
				<p class="Normal-3 para-style-override-4"><span class="char-style-override-8">“Sanki,” diye kanaatini belirtti Mr. Tookey, “yargıçlardan ve polislerden başkası hiçbir şeyden anlamazmış gibi.”</span></p>
				<p class="Normal-3 para-style-override-4"><span class="char-style-override-8">Mr. Macey, başını uyarırcasına sallayarak, “Şimdi, hedefi şaşırtma Tookey,” dedi. “Her zaman yaptığın bu; eğer bir taş atıp da isabet ettirmişsem hep isabet ettirmekten daha iyi bir şeyin olduğunu düşünüyor ve daha uzağa bir taş atmaya çalışıyorsun. Benim söylediğim kav kutusuna karşıydı: Yargıçlarla polisler Kral George’un icatlarıdır ve onlara karşı hiçbir şey söylemedim, çünkü kilisede resmi görev yapan birinin Kral George aleyhinde çıkış yapması hoş karşılanmaz.”</span></p>
				<p class="Normal-3 para-style-override-4"><span class="char-style-override-8">Gökkuşağı’nın avlusundakiler arasında bu tartışmalar sürüp giderken içeride de Bölge Papazı Mr. Crackenthorp’un başkanlığında Derebeyi Cass’la diğer ileri gelenlerin hazır bulunduğu daha üst seviyede bir istişare sürdürülüyordu. Polis vekili sıfatıyla kendisinin bulma şerefine erdiği kav kutusuyla, bir ay kadar önce bir içki içmek için meyhanesine uğrayan ve aslına bakarsanız, yanında pipo yakmak için bir kav kutusu taşıdığını belirten bir çerçi arasında bağlantı kurmak meyhaneci Mr. Snell’in aklına –söylediği gibi ikiyle ikiyi yan yana koyma alışkanlığında biri olarak– o anda geldi. Burada kuşku yok ki izlenmesi gereken bir ipucu yatıyordu. Bellek de doğrulanmış olgulara gereğince gebe kaldığında kimi kez şaşırtıcı biçimde doğurgan olabildiğinden, Mr. Snell de yavaş yavaş çerçinin yüzü ve konuşmasının kendi üzerinde yarattığı etkinin canlı bir izlenimini gözlerinin önüne getirdi. Mr. Snell’in hassas varlığı üzerine sevimsiz bir biçimde dikilmiş bir “göz atışı” vardı. Kuşkusuz dikkat çekici hiçbir şey söylememişti –hayır, kav kutusuyla ilgili cümle dışında hiçbir şey– ama bir kişinin ne söylediği değil, nasıl söylediği önemlidir. Dahası dürüstlüğü konusunda kuşku uyandıran yanık tenli görünümüyle yabancı bir havası vardı.</span></p>
				<p class="Normal-3 para-style-override-4"><span class="char-style-override-8">“Küpe takıyor muydu?” diye sordu, yabancı âdetlerle az çok tanışıklığı olan Mr. Crackenthorp.</span></p>
				<p class="Normal-3 para-style-override-4"><span class="char-style-override-8">Mr. Snell, elinden geldiğince bir hata yapmamaya çalışan uysal bir kâhin havasında, “Tamam... durun, bir bakayım,” dedi. Sanki küpeleri görmeye çalışıyormuşçasına dudaklarını büzüp gözlerini kısmasının ardından çabalamaktan vazgeçmiş göründü ve “Tamam, kutusunda satmak için küpeler vardı, bu yüzden kendisinin de taktığını varsaymak doğal. Ama neredeyse köydeki her eve uğradı; ben takıp takmadığını doğrudan doğruya söyleyemesem de, belki kulağında görenler vardır.”</span></p>
				<p class="Normal-3 para-style-override-4"><span class="char-style-override-8">Mr. Snell, başka birilerinin çerçinin küpelerini hatırlayabileceği tahmininde haklı çıktı. Çünkü soruşturmanın ayrıntılarının köylüler arasında yayılması üzerine, papazın çerçinin kulağına küpe takıp takmadığını bilmek istediği artan bir vurguyla belirtilmiş ve pek çok şey bu hususun aydınlığa kavuşturulmasına bağlıymış gibi bir izlenim yaratılmıştı. Elbette soruyu duyan herkes küpesiz çerçiye dair herhangi net bir görüntüye sahip olmadığından, duruma göre iri ya da ufak küpeli görüntüsünü gözünün önüne getirdi ve görüntü hemen canlı bir hatırlamaya dönüştü; camcının iyi niyetli, yalana merakı olmayan ve evini köydeki bütün evlerden temiz tutan karısı, gelecek Noel’de ayine katılacağına emin olduğu kadar emin biçimde çerçinin her iki kulağında da yeniay biçimli iri küpeler gördüğünü beyan etmeye hazırdı; öte yandan ayakkabıcının hayalperest kızı Jinny Oates ise, görmekle kalmayıp şu anda bile ürperdiği gibi bu küpelerin kanını dondurduğunu belirtti.</span></p>
				<p class="Normal-3 para-style-override-4"><span class="char-style-override-8">Ayrıca ipucu durumundaki kav kutusu üzerine daha fazla ışık tutmanın yolu olarak da çerçiden alınmış tüm malzemeler çeşitli evlerden toplanıp bir araya getirildi ve sergilenmek üzere Gökkuşağı’na taşındı. Gerçekte bu soygunun açıklığa kavuşturulması için Gökkuşağı’nda epeyce iş yapıldığına dair köyde genel bir düşünce oluşmuştu ve zorlu kamu görevlerinin yerine getirildiği bir yer sayıldığından artık hiçbir erkeğin oraya gitmek için karısına mazeret sunmasına gerek kalmamıştı.</span></p>
				<p class="Normal-3 para-style-override-4"><span class="char-style-override-8">Silas Marner’ın Derebeyi Cass ve papaz tarafından çerçi hakkında sorguya çekildiğinde, kapısını çaldığından ama içeriye girmediğinden, kendisi kapıyı aralayıp da hiçbir şey istemediğini söyleyince hemen oradan uzaklaştığından başka bir anıyı aklına getiremediği öğrenilince biraz hayal kırıklığı ve belki azıcık da içerleme hissedildi. Çerçinin sanık olduğu fikrine herkesin dört elle sarılmasına rağmen Silas’ın ifadesi bu olmuştu; ama sakladığı yerden alındıktan sonra altınının nereye konduğunu hayal de edebiliyordu: Şimdi altını çerçinin sandığında görebiliyordu. Ama başka kimsenin değil de Marner gibi “kör bir mahlukun” adamı oraları kolaçan ederken görme olasılığının zayıflığı, eğer adam oralarda gezinmemiş olsaydı kav kutusunun nasıl olup da yakınlardaki hendekte bulunduğu gibi düşünceler köyde rahatsızlık yarattı. Kuşkusuz Marner’ı kapıda gördüğü zaman gözlemlerini yapmıştı. Dokumacının yarı çılgın bir pinti olduğunu herkes anlayabilirdi, ona bir kez bakmak yeterliydi. Çerçinin onu öldürmemiş olması bir mucizeydi. Kulağı küpeli bu türden adamların çoğu kez katil oldukları bilinmekteydi; yargılanmış biri vardı böyle, bu olayın üstünden pek o kadar zaman geçmemişti ve hatırlayanlar hâlâ hayattaydı.</span></p>
				<p class="Normal-3 para-style-override-4"><span class="char-style-override-8">Mr. Snell’in sıklıkla yinelediği tanıklık hikâyesini anlattığı anlardan birinde Gökkuşağı’na giren Godfrey Cass, kendisinin de çerçiden bir çakı satın aldığını ve kendi üstünde neşeli, sırıtkan biri izlenimi bıraktığını belirterek sonuçta konuyu pek önemsememişti; adamın uğursuz bakışlarına ilişkin olarak da, bu tümüyle saçmalık demişti. Ama onu sözleri köyde gençlerin rasgele konuşmalarından biri gibi algılandı, “sanki çerçi hakkında bir şeyler fark eden tek kişi Mr. Snell’miş gibi!” Aksine, Yargıç Malam’ın huzuruna çıkmaya ve meyhanecinin sağlayabileceğinden çok daha çarpıcı ifade vermeye hazır, en az altı yedi kişi daha vardı. Mr. Godfrey’in Tarley’e gidip de Mr. Snell’in şurada söylediklerinin üstüne soğuk su dökmemesi ve bu yüzden de yargıcın arama emri çıkarmasını engellememesi umuluyordu. Öğleden sonra atının sırtında Tarley yönünde yola koyulduğu görüldüğü zaman, bunu yapmaya niyetlendiğinden kuşkulanıldı.</span></p>
				<p class="Normal-3 para-style-override-4"><span class="char-style-override-8">Ama bu sırada Godfrey’in soyguna duyduğu ilgi, Dunstan ve Alaz hakkında giderek artan kaygıları nedeniyle silinip gitmişti ve akıbetlerinin belirsizliği yüzünden huzur bulamadığı için, Tarley’e değil, Batherley’e gidiyordu. Dunstan’ın Alaz’ı alıp kumarda kaybettikten ya da atın parasını har vurup harman savurduktan sonra bir ay geçmeden dönmemek üzere kaçması gibi, kendisine çirkin bir numara çekmesi ihtimali onu kazaen yaralanma ihtimalinden bile daha çok galeyana getiren bir korkuydu ve artık Mrs. Osgood’lardaki parti de geçip gittiğinden atını Dunstan’a emanet ettiği için kendini yiyip bitiriyordu. Hepimizin aklına takılan o batıl izlenimle, eğer güçlü bir biçimde bir şeyin en kötüsünü beklersek onun başımıza gelme olasılığının azalacağı izlenimiyle korkularını yatıştırmaya çalışacağı yerde pekiştiriyordu ve tırıs giden bir atın sesini duyup sokağın dirsek yaptığı yerin ötesindeki çitin üzerinden bir şapka gördüğü zaman iti anmasının işe yaradığını sandı. Ama at görüş alanına girer girmez yüreği yeniden ağırlaştı. Alaz değildi bu, bir iki saniye daha geçince binicinin de Dunstan değil, suratından hoşa gitmeyecek bir şeyler okunan ve konuşmak için dizginlere asılan Bryce olduğunu kavradı.</span></p>
				<p class="Normal-3 para-style-override-4"><span class="char-style-override-8">“Eh, Mr. Godfrey, yine o şanslı kardeşiniz Dunsey Efendi.”</span></p>
				<p class="Normal-3 para-style-override-4"><span class="char-style-override-8">“Ne demek istiyorsun?” dedi Godfrey telaşla.</span></p>
				<p class="Normal-3 para-style-override-4"><span class="char-style-override-8">“Nasıl yani, daha eve gelmedi mi?” dedi Bryce.</span></p>
				<p class="Normal-3 para-style-override-4"><span class="char-style-override-8">“Eve mi? Hayır. Ne oldu? Çabuk söyle. Atıma ne yaptı?”</span></p>
				<p class="Normal-3 para-style-override-4"><span class="char-style-override-8">“Ah, onu kendisine vermişsiniz gibi davransa da atın sizin olduğunu anlamıştım.”</span></p>
				<p class="Normal-3 para-style-override-4"><span class="char-style-override-8">Godfrey öfkeden kızıla çalan yüzüyle, “Düşürüp ayaklarını mı kırdı yoksa?” dedi.</span></p>
				<p class="Normal-3 para-style-override-4"><span class="char-style-override-8">“Daha da kötüsü,” dedi Bryce. “Anlayacağınız, bir yüz yirmiliğe atı satın almak için onunla pazarlık etmiştim... uçuk bir fiyat, ama o attan hep hoşlanmışımdır. O ne yaptı dersiniz, götürüp kazığa oturttu... önünde hendek olan kazıklı bir çitten aşırmaya kalktı. Bulduklarında at çoktan ölmüştü. Demek o zamandan beri eve de gelmedi, öyle mi?”</span></p>
				<p class="Normal-3 para-style-override-4"><span class="char-style-override-8">“Eve mi? Hayır,” dedi Godfrey, “gelmese daha iyi eder. Beni aptal yerine koydu! Bu işin böyle biteceğini bilmeliydim.”</span></p>
				<p class="Normal-3 para-style-override-4"><span class="char-style-override-8">“Pekâlâ, doğrusunu söylemek gerekirse,” dedi Bryce, “atın pazarlığını yaptıktan sonra, sizin bilginiz dışında binip satıyor olabileceği aklıma geldi, çünkü onun olduğuna inanmadım. Dunsey Efendinin kimi kez bu tür numaralar çevirdiğini biliyordum. Ama nereye gitmiş olabilir? Batherley’de de hiç görünmedi. Yürüyüp gittiğine göre yaralanmış da olamaz.”</span></p>
				<p class="Normal-3 para-style-override-4"><span class="char-style-override-8">“Yaralanmak mı?” dedi Godfrey acıyla. “O hiç yaralanmaz... başkalarını yaralamak için yaratılmış o.”</span></p>
				<p class="Normal-3 para-style-override-4"><span class="char-style-override-8">“Demek ona atı satması için siz izin verdiniz öyle mi?” dedi Bryce.</span></p>
				<p class="Normal-3 para-style-override-4"><span class="char-style-override-8">Gururu satışın bir ihtiyaç meselesine dayandığını Bryce’ın sezinlediği düşüncesi karşısında çekinmesine yol açtı, “Evet, atı bırakmak istemiştim... boğazı başıma biraz dert oluyordu,” dedi Godfrey. Atın başını çevirip Bryce’dan kurtulmayı dileyerek, “Onu aramaya gidiyordum şimdi... kötü bir şey olduğunu düşündüm. Artık geri döneceğim,” diye ekledi, çünkü yaşamının çoktandır korktuğu krizinin yaklaştığını hissediyordu. “Sen de geliyor musun Raveloe’ya?”</span></p>
				<p class="Normal-3 para-style-override-4"><span class="char-style-override-8">“Aslında hayır, şimdi değil,” dedi Bryce. “Flitton’a gitmem gerektiği için bu taraftan geçiyordum, yolda sizinle karşılaşabileceğimi ve atla ilgili bildiklerimi anlatabileceğimi düşünmüştüm. Sanırım Dunsey Efendi kötü haber birazcık unutuluncaya dek ortaya çıkmayacaktır. Belki de Whit-bridge yakınlarındaki Üç Zirve’ye uğramıştır; orayı sevdiğini biliyorum.</span></p>
				<p class="Normal-3 para-style-override-4"><span class="char-style-override-8">“Belki de,” dedi Godfrey dalgın dalgın. Sonra doğrulup umursamaz görünme çabasıyla, “Kalıbımı basarım, pek yakında haberlerini alırız,” dedi.</span></p>
				<p class="Normal-3 para-style-override-4"><span class="char-style-override-8">Godfrey’in fazlasıyla “yıkılmış” olmasına hiç şaşmadan, “Peki, buradan dönüyorum,” dedi Bryce. “Size iyi günler dileyeyim, umarım başka bir zaman daha iyi haberler getiririm.”</span></p>
				<p class="Normal-3 para-style-override-4"><span class="char-style-override-8">Godfrey, artık hiçbir kaçışının kalmadığını düşündüğü babasına itiraf sahnesini gözünde canlandırarak atını yavaşça sürdü. Parayla ilgili açıklama hemen ertesi sabah yapılmalıydı ve eğer olanların gerisini saklarsa Dunstan’ın kısa bir süre sonra döneceğinden kuşkusu yoktu, ama babasının öfkesinin ağırlığına katlanması gerektiğini anlar anlamaz, her ne kadar bunu yapmakla eline hiçbir şey geçmeyecekse de, inadına bütün hikâyeyi anlatacaktı. Dunstan’ın sessizliğini koruyup uğursuz günü savuşturabileceği bir yol belki hâlâ vardı: Fowler’in ödediği parayı kendisinin harcadığını söyleyebilirdi babasına ve daha önce hiç böyle bir kusur işlemediği için ufak bir fırtınanın ardından mesele savuşturulabilirdi. Ama Godfrey buna bel bağlayamazdı. Dunstan’ın parayı almasına göz yummakla, zaten parayı kendi çıkarına harcamaktan daha az kusurlu sayılmayacağı biçimde güven sarsıcı bir suç işlemişti ve yine de iki eylem arasında birinin kendisine katlanılmaz gelen ötekinden çok daha lekeleyici olması bakımından fark vardı.</span></p>
				<p class="Normal-3 para-style-override-4"><span class="char-style-override-8">“İyi bir herifmişim gibi davrandığım yok,” dedi kendi kendine; “ama alçak da değilim; hiç olmazsa duracağım bir nokta var. Kendime hiçbir şey yapmamış süsü vermektense bir süre sonra yaptığım şeyin sonuçlarına katlanacağım. Parayı kesinlikle kendi zevkim için harcamadım... buna zorlandım.”</span></p>
				<p class="Normal-3 para-style-override-4"><span class="char-style-override-8">Günün geri kalanı yalnızca ara sıra gelip giden bocalamalarla Godfrey’in iradesini babasına tam bir itirafta bulunma yönüne kaydırdı ve her şeyden daha ağır basan malum konuya sözü getirebilir diye Alaz’ın hikâyesini de ertesi sabaha dek geciktirdi. Yaşlı derebeyi oğlunun çoğunlukla evde bulunmamasına alışkındı, Dunstan’ın da Alaz’ın da ortalarda görünmemesini bir şeylerin belirtisi saymak aklından geçmemişti. Godfrey itiraf için bu tek fırsatı kaçırırsa, bir daha hiç şansının olmayabileceğini kendi kendine söyleyip durdu; üstelik sırrın açığa çıkması Dunstan’ın kötülüğünden bile daha iğrenç biçimde gerçekleşebilirdi: Tehdit edip durduğu gibi kadın çıkıp gelebilirdi de. Ardından prova yaparak itiraf sahnesini kendisi açısından kolaylaştırmaya çalıştı: Kendisini kurtulamayacağı biçimde kıskıvrak yakalamış olması nedeniyle Dunstan’ın parayı almasına göz yumma zayıflığını kabullenişinden asıl konuya nasıl geçiş yapacağına ve gerçeği söylemeden önce babasının oldukça kötü bir şey duymayı beklemesine yol açacak biçimde üstünde nasıl çalışacağına dair kararını verdi. Yaşlı derebeyi acımasız bir adamdı: Şiddetli bir öfke içinde kararlar alır ve öfkesi yatıştıktan sonra da onlardan geri adım atmazdı; kıpkızıl lavların soğuyup taş kesilmesi gibi. Çoğu hiddetli ve acımasız kişide görüldüğü gibi o da kötülüğün çileden çıkarıcı bir güçle iyice baskı yapıncaya dek kendi gafletiyle büyümesine izin verir, sonra şiddetli bir haşinlikle çevresindekilere döner ve katı yürekli birine dönüşürdü. Kiracılarına karşı sistemi buydu: Borçlarını biriktirmelerine, telörgüleri ihmal etmelerine, sermayelerini azaltmalarına, samanlarını satmalarına ve ayrıca yanlış yoldan gitmelerine göz yumar, ardından bu hoşgörülü tutumu nedeniyle para sıkıntısı çekmeye başlayınca da en sert önlemleri alır ve hiçbir mazeret dinlemezdi. Godfrey bunların hepsini biliyor ve daha büyük bir güçle içinde hissediyordu, çünkü babasının bu ani acımasızlık nöbetlerine tanıklık etmekten çok çekmiş, bu yüzden kendi alışılagelmiş kararsızlığı onu tüm acıma duygularından yoksun bırakmıştı. (Bu nöbetlerden önce gelen hatalı hoşgörüyü eleştirmezdi; bu ona yeterince doğal görünürdü.) Yine de hâlâ bir şans var diye düşündü Godfrey, babasının gururu oğlunu reddedip aileyi on millik bir alan içinde milletin diline düşürmektense, bu evliliği çenesini kapatmaya zorlayacak bir ışık altında görebilirdi.</span></p>
				<p class="Normal-3 para-style-override-4"><span class="char-style-override-8">Duruma ilişkin olarak gece yarısına dek Godfrey’in aklına en çok yatan görüşü buydu ve iç tartışmasını bitirdiğini düşünerek yatmaya gitti. Ama sabahleyin ortalık henüz karanlıkken uyandığında akşamki düşüncelerini yeniden canlandırmasının olanaksız olduğunu keşfetti; sanki hepsi yorgunluktan tükenmişlerdi ve daha fazla iş yapmak için yerlerinden doğrulamıyorlardı. İtirafında kullanacağı savunma noktaları yerine, bunun uğursuz sonuçlarının gerçekliğinden başka bir şey düşünemiyordu: Gözden düşmenin eski dehşeti geri gelmişti –kendisiyle Nancy arasına umutsuz bir engel koyma düşüncesinin yarattığı eski çekingenlik– eski, kendi lehine işleyebilecek ve onu ihanetten kurtarabilecek fırsatlara güvenme eğilimi. Sonuçta niye kendi eylemi yüzünden bu umutları kesip atacaktı? Dün meseleyi yanlış bir ışıkta görmüştü. Dunstan’a öfkelenmiş ve karşılıklı anlaşmalarını tümüyle bozmaktan başka bir şey düşünmez olmuştu; ama kendisi için yapılacak en akıllıca iş, babasının Dunsey’e karşı kızgınlığını yumuşatmaya çalışmak ve her şeyi olabildiğince eski durumunda tutmaktı. Eğer Dunsey birkaç gün daha geri dönmezse (ve Godfrey bilmiyordu ama hergelenin cebinde daha uzun süre uzakta kalmaya yetecek parası vardı) her şey unutulabilirdi.</span></p>
			</div>
		</div>
</body>
</html>