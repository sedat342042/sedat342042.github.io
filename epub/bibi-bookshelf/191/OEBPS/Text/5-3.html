<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>5-3.html</title>
		<link href="../Styles/template.css" rel="stylesheet" type="text/css"/>
	</head>
	<body>
		<div id="x5-3.html" xml:lang="tr-TR">
			<div class="Basic-Text-Frame">
				<p class="konu-1" id="toc_marker-1-3">Üçüncü Bölüm</p>
				<p class="Normal-3 para-style-override-4"></p>
				<p class="Normal-3 para-style-override-4"><span class="char-style-override-8">Raveloe’nın en güçlü adamı, aşağı yukarı kilisenin karşısına düşen, önünde güzel taş basamaklı bir merdivenin, arkasında da yüksek ahırların bulunduğu büyük Kırmızı Köşk’te oturan Derebeyi Cass idi. Birkaç toprak sahibi köylü arasında derebeyi unvanıyla onurlandırılmış tek kişiydi; Mr. Osgood’un ailesinin kökleri de kadim zamanlara uzansa bile –Raveloe’luların hayal gücü, Osgood’ların var olmadığı ürkütücü bir boşluğa kadar geri gitmeyi asla göze alamazdı çünkü– o sadece oturduğu çiftliğin sahibiydi; oysa kendisine sanki bir lordmuşçasına av meselelerinden</span><span class="Character-Style-1-1 char-style-override-9"><a class="footnote-link" href="#footnote-225-6" id="footnote-225-6-backlink">6</a></span><span class="char-style-override-8"> yakınan Derebeyi Cass’ın ise bir iki kiracısı vardı.</span></p>
				<p class="Normal-3 para-style-override-4"><span class="char-style-override-8">Toprak sahiplerinin çıkarları bakımından yaradanın özel bir lütfu gibi algılanan o muhteşem savaş zamanıydı hâlâ ve fiyatların düşüşü küçük toprak sahipleri soyunu savurganca alışkanlıklarının ve kötü çiftçiliklerinin çanına ot tıkayıp yok olacakları o yola henüz sürüklememişti. Şu anda Raveloe ve ona benzer köyler için söylüyorum; değişken bir yüzeye yayıldığında ve sonsuza dek devinip birbiriyle haddi hesabı bilinmez biçimde kesiştiğinde, göklerin rüzgârlarından insanların düşüncelerine kadar pek çok dalgayı değişik şekillerde soluyan bütün yaşamlarda olması gerektiği gibi, modası geçmiş kırsal yaşamımızın da bir yığın cephesi vardı. Raveloe, sanayi gücünün ve püriten ciddiyetin uzağında, gür ağaçların ve tekdüze sokakların arasında uzanırdı; zenginler damla hastalığıyla inmeyi gizemli biçimde saygın ailelere musallat olmuş şeyler gibi kabul ederek rahat rahat yiyip içerlerdi ve yoksullar da zenginlerin şen bir yaşam sürdürmelerinin tümüyle hakları olduğunu düşünürlerdi; ayrıca onların şölenlerinden yoksullara bir tür yadigâr gibi yığınla kırıntı artakalırdı. Betty Jay, Derebeyi Cass’ın kaynayan jambonlarının kokusunu içine çekerdi; ama onun iştahını kabartan, içinde kaynadıkları kaygan yağlı sıvıydı ve mevsimler dönüp dolaşıp büyük kutlamaları geri getirdiğinde, bunlar yoksullar için bulunmaz bir nimet sayılırdı. Çünkü Raveloe şölenleri sığır eti dilimleriyle ale fıçıları demekti; epeyce çoktular ve özellikle kışın uzun süre idare ederlerdi. Hanımefendiler en iyi roplarıyla süslü şapkalarını kutularına koyduktan ve suların ne kadar yükseleceğini hiç kimse bilmediği için değerli yükleriyle yağmurlu ya da karlı havada atların terkisinde çayları geçmeyi göze aldıktan sonra, azıcık bir zevk için can atmadıkları sanılmamalıydı. Bu yüzden şölenleri hep yapılacak işin az ve saatlerin uzun olduğu kış mevsiminde birkaç komşunun sırayla evlerini açtıkları karanlık mevsimlere denk getirmeyi akıl etmişlerdi. Derebeyi Cass’ın tabaklarının çeşit ve tazeliği azalır azalmaz, konukların yapmaları gereken tek iş, köyde biraz daha yukarı doğru Mr. Osgood’un meyve bahçeleri arasındaki evine yürümek ve orada daha kesilmemiş jambonlarla sığır etlerini, üstünden odun ateşinin kokusu henüz kaybolmamış etli börekleri, bütün tazeliğiyle yayıktan yeni çıkmış tereyağını; yani iştah kabartan, Derebeyi Cass’inkiler kadar bol olmasa da, belki onunkilerden daha mükemmel her şeyi kendilerini beklerken bulmaktı.</span></p>
				<p class="Normal-3 para-style-override-4"><span class="char-style-override-8">Bunun nedeni, derebeyinin karısının uzun zaman önce ölmesi ve Kırmızı Köşk’ün gerek salonda gerekse mutfakta besleyici bir sevgi ve korku pınarı sayılan bir eş ve annenin varlığından yoksun bulunmasıydı, bu da yalnızca, kutsal günlerde sunulan yiyeceklerin mükemmellikten çok savurganlık ölçüsünde olmasını açıklamakla kalmıyor, kibirli derebeyinin kendi karanlık ahşap evinin salonundan çok Gökkuşağı’nın salonuna başkanlık etmeye tenezzül buyurmasının sıklığını da anlaşılır kılıyor; belki bir de oğullarının gerçekten hasta oluşlarını açıklıyordu. Raveloe, sert ahlaki eleştirilerin yapıldığı bir yer değildi; ama derebeyinin bütün oğullarını evde aylaklık içinde tutması da bir zayıflık gibi görülüyordu ve babasının hali vakti yerinde olan bazı delikanlılara biraz serbestlik tanınması hoş görülmekle birlikte, çoğu kişinin Dunsey Cass diye çağırdığı ikinci oğul Dunstan’ın yabani yulaf ekmekten daha kötü bir şeye dönüşebilecek takas ve bahis merakına insanlar başlarını sallıyorlardı. Kuşkusuz, diyordu komşular, yaptığı işler Derebeyi Cass’ınki gibi bir ailenin başına bela açmasın diye kiliseye bir duvar kabartmasıyla Kral George’dan daha eski maşrapalar bağışlanarak sağlama alındığı için, diğerleri bir damla bulamazken içmekten büyük keyif aldığı görülen kinci, alaycı Dunsey’e hiçbir şeycik olmazdı. Ama eğer içi dışı bir, iyi huylu genç bir adam olan ve bir gün babasının yerini alması beklenen büyük oğul Mr. Godfrey de son zamanlarda yaptığı üzere kardeşiyle aynı yolu izlerse, binlerce kez yazık olurdu. Eğer o yoldan giderse Miss Nancy Lammeter’i kaybederdi; çünkü beraber günlerce evden uzak kaldıklarına dair çok fazla lafın çıktığı son Whitsun</span><span class="Dipnot-Ba-vurusu char-style-override-8"> </span><span class="char-style-override-8">yortusundan beri, kızın ona çekinerek baktığı çok iyi biliniyordu. Ortada yanlıştan, bayağıdan da öte bir şey vardı; bu apaçık belliydi; çünkü Mr. Godfrey’in her zamanki sağlıklı rengi ve açıkyürekliliğinin yarısından bile eser kalmamıştı. Bir zamanlar herkes Nancy Lammeter’le onun nasıl da birbirlerine yakışan bir çift olduğunu söylerdi! Eğer Kırmızı Köşk’ün hanımı olursa, orası nasıl da değişecekti; çünkü Lammeter’ler bir tutam tuzun bile israf edilmesine katlanamadıkları, yine de evdeki herkesin konumuna göre her şeyin en iyisine sahip olduğu bir biçimde yetiştirilmişlerdi. Bir kuruş servet getirmese bile yaşlı derebeyi için böylesi bir gelin nasıl bir kurtarıcı olurdu; çünkü gelirine rağmen cebinde kendi elini soktuğu cepten daha fazla delik bulunduğundan korkulmaktaydı. Ama Mr. Godfrey yeni bir sayfa çevirmezse, Miss Nancy Lammeter’e “Elveda” diyebilirdi.</span></p>
				<p class="Normal-3 para-style-override-4"><span class="char-style-override-8">Bir zamanların umut vaat eden Godfrey’i, Silas Marner’ın Raveloe’daki yaşamının on beşinci yılının bir kasım ikindisinde, elleri cebinde, sırtı ateşe dönük koyu renk meşe kaplı salonda duruyordu. Solmakta olan gri ışınlar, silahlarla, kamçılar ve tilkikuyruklarıyla süslü duvarların, iskemlelere savrulmuş paltolarla şapkaların, havaya gazı kaçmış ale kokusu salan maşrapaların ve ocağın köşesinde sönmeye yüz tutmuş ateşin üstüne hafifçe vuruyordu; Godfrey’in sarışın yüzündeki sıkıntı ifadesiyle hüzünlü bir uyum içinde olan, özel herhangi bir çekicilikten yoksun ev yaşamına dair bir görüntüydü bu. Yaklaşan birini bekliyor ve dinliyor gibiydi ve o anda geniş, boş holden bir ıslık eşliğinde yaklaşan birinin ağır adımları duyuldu.</span></p>
				<p class="Normal-3 para-style-override-4"><span class="char-style-override-8">Kapı açıldı ve yüzü sarhoşluğun ilk belirtilerini gösteren gereksiz bir neşeyle kızarmış, tıknaz, ağırsıklet genç bir adam içeri girdi. Dunsey’di bu ve onu gördüğü anda Godfrey’in yüzündeki sıkıntı, belirgin bir nefret ifadesiyle kısmen yer değiştirdi. Ocağın önüne kıvrılmış güzel kahverengi spanyel</span><span class="Character-Style-1-1 char-style-override-9"><a class="footnote-link" href="#footnote-225-7" id="footnote-225-7-backlink">7</a></span><span class="char-style-override-8"> köşede duran iskemlenin altına kaçtı.</span></p>
				<p class="Normal-3 para-style-override-4"><span class="char-style-override-8">Dunsey alaycı bir sesle, “Pekâlâ, Godfrey Efendi, benden istediğin nedir?” dedi. “Biliyorsun ki büyüğümsün ve benden üstünsün; beni çağırttığında gelmek boynumun borcu.”</span></p>
				<p class="Normal-3 para-style-override-4"><span class="char-style-override-8">Godfrey öfkeyle, “İstediğim şu... Kendine gelip beni dinleyecek misin sen?” diye cevap verdi. Kendisi de can sıkıntısını ölçüsüz bir öfkeye dönüştürmek için gereğinden çok içmişti. “Demek istediğim, ya Fowler’ın kirasını derebeyine vermem ya da parayı sana verdiğimi söylemem gerektiği; çünkü haciz koyduracağım diye tehditler savuruyor, ona söylesem de söylemesem de bir süre sonra zaten bir anlamı kalmayacak. Daha şimdi, gitmeden önce, Fowler bu hafta gelip de bakiyeyi ödemezse haciz işlemini başlatsın diye Cox’a haber yollayacağını söyledi. Derebeyi para sıkıntısı çekiyor ve herhangi bir saçmalığı kaldıracak durumda değil ve bir kez daha parasını yediğini duyarsa, seni neyle tehdit etmişti, biliyorsun. Bu yüzden aklını başına al ve parayı getir, hem de hemen, tamam mı?”</span></p>
				<p class="Normal-3 para-style-override-4"><span class="char-style-override-8">Dunsey dudak bükerek kardeşine yanaşıp yüzüne baktı, “Ya!” dedi, “Farz et ki şimdi parayı sen ödeyip beni bu beladan kurtarıyorsun, olmaz mı? Bu parayı bana verecek kadar iyi yürekli olduğuna göre geri ödemek için de benden iyiliğini esirgemezsin: Biliyorsun ki bunu kardeşçe sevginden ötürü yapmıştın.”</span></p>
				<p class="Normal-3 para-style-override-4"><span class="char-style-override-8">Godfrey dudaklarını ısırıp yumruğunu sıktı. “O bakışla yaklaşma bana, yoksa seni yere yapıştırırım.”</span></p>
				<p class="Normal-3 para-style-override-4"><span class="char-style-override-8">Dunsey, “Yok canım, yapmazsın,” dedi, bu arada topuklarının üstünde geri döndü. “Çünkü ben çok iyi huylu bir kardeşim, biliyorsun. Senden her an yüz çevirtebilir ve evden kovdurup beş kuruşsuz bıraktırabilirim. Derebeyine yakışıklı oğlunun o güzel genç kadınla, Molly Farren’la evlendiğini ve sarhoş karısıyla birlikte yaşayamadığı için pek mutsuz olduğunu söyleyip rahatlıkla senin yerine geçebilirim. Ama gördüğün gibi bunu yapmıyorum; bu kadar uysal ve iyi huyluyum. Sen de benim için her belayı göze alacaksın. Benim için yüz poundcuk bulacaksın; biliyorum, yapacaksın.”</span></p>
				<p class="Normal-3 para-style-override-4"><span class="char-style-override-8">Godfrey titreyerek, “O kadar parayı nereden bulayım?” dedi. “Meteliğe kurşun atıyorum. Ayağımı kaydıracağın ise yalan: Sen de kendinden yüz çevirtirsin, hepsi bu. Çünkü hikâyeler anlatmaya başlarsan ben de geri durmam. Babamın gözdesi Bob; sen de bunu gayet iyi biliyorsun. Tek düşündüğü senden kurtulmak olur.”</span></p>
				<p class="Normal-3 para-style-override-4"><span class="char-style-override-8">Dunsey pencereden bakarken başını iki yana sallayarak, “Hiç dert etme,” dedi. “Sana eşlik etmek benim için zevk olurdu; o kadar iyi bir kardeşsin ve birbirimizle kavga etmeyi o kadar seviyoruz ki sensiz ne yapardım, bilemiyorum. Ama ikimizin de evde kalmamızı istersin; istediğini biliyorum. Bu yüzden de o kadarcık parayı bulmayı becerirsin, şimdi ayrılacağım için üzülsem de sana hoşça kal demem gerekiyor.”</span></p>
				<p class="Normal-3 para-style-override-4"><span class="char-style-override-8">Dunstan gitmeye davrandı, ama Godfrey arkasından fırlayıp söverek kolundan yakaladı:</span></p>
				<p class="Normal-3 para-style-override-4"><span class="char-style-override-8">“Sana söylüyorum, hiç param yok. Hiçbir yerden de bulamam.”</span></p>
				<p class="Normal-3 para-style-override-4"><span class="char-style-override-8">“Yaşlı Kimble’dan borç al.”</span></p>
				<p class="Normal-3 para-style-override-4"><span class="char-style-override-8">“Bana artık borç vermez, ben de isteyemem diyorum sana.”</span></p>
				<p class="Normal-3 para-style-override-4"><span class="char-style-override-8">“İyi o zaman, Alaz’ı sat.”</span></p>
				<p class="Normal-3 para-style-override-4"><span class="char-style-override-8">“Evet, söylemesi kolay. Para hemen gerekli.”</span></p>
				<p class="Normal-3 para-style-override-4"><span class="char-style-override-8">“İyi ya, yarın avda ona binmen yeterli. Kuşkusuz Bryce ve Keating de orada olacaklardır. Birden çok teklif alırsın.”</span></p>
				<p class="Normal-3 para-style-override-4"><span class="char-style-override-8">“Hiç sanmam, giyinip kendime çekidüzen vermek için sekizde eve geleceğim. Mrs. Osgood’un yaş günü şerefine verilen dansa gidiyorum.”</span></p>
				<p class="Normal-3 para-style-override-4"><span class="char-style-override-8">Dunsey, başını yana çevirip çıtkırıldım bir sesle konuşmaya çalışarak, “Oho!” dedi, “Elbette oraya tatlı Miss Nancy de geliyor ve onunla dans edeceğiz ve bir daha hiç yaramazlık etmemeye söz vereceğiz, gözüne gireceğiz ve ...”</span></p>
				<p class="Normal-3 para-style-override-4"><span class="char-style-override-8">Godfrey kızararak, “Miss Nancy’nin adını ağzına alma, seni aptal,” dedi, “yoksa gırtlağını sıkarım.”</span></p>
				<p class="Normal-3 para-style-override-4"><span class="char-style-override-8">Dunsey masanın üstünden bir kamçı alıp arkasını avcuna vurarak, hâlâ yapmacıklı bir ifadeyle, “Niçin?” dedi, “İyi bir fırsat yakaladın. Eteğinden ayrılmamanı öneririm: Molly de bir gün gereğinden fazla afyon alıp seni dul bırakırsa zamandan kazanırsın. Miss Nancy bunu bilmezse, ikinci eş olmayı da kendine dert etmez. Sırrını iyi saklayan iyi huylu bir kardeşin var, çünkü onun bir dediğini iki etmiyorsun.”</span></p>
				<p class="Normal-3 para-style-override-4"><span class="char-style-override-8">Godfrey titreyerek ve rengi yeniden atmış halde, “Ne için olduğunu söyleyeceğim sana,” dedi, “sabrım gerçekten de tükenmek üzere. Birazcık daha aklın olsaydı, insanı bu kadar sıkıştırdığında üstüne saldıracağını bilirdin. Bilmiyorum ama artık şurama kadar geldi: Derebeyine her şeyi kendim de söyleyebilirim; elime hiçbir şey geçmese bile seni sırtımdan atarım. Nasıl olsa bir gün öğrenecek. Molly, gidip ona anlatmakla beni tehdit ediyor. Bu yüzden sır saklamanın canının isteyeceği her türlü bedele değeceğini düşünüp de boşuna şişinme. Onun çenesini kapatmakta kullanabileceğim her şeyi elimden alana kadar paramın suyunu çektirdin, o da bir gün dediğini yapacak. Benim için hepsi bir. Babama her şeyi kendim anlatacağım, senin de cehenneme kadar yolun var.”</span></p>
				<p class="Normal-3 para-style-override-4"><span class="char-style-override-8">Dunsey fazla ileri gittiğini ve pısırık Godfrey’i bile karar vermeye itecek bir noktanın bulunduğunu anladı. Ama umursamaz bir havayla şöyle dedi:</span></p>
				<p class="Normal-3 para-style-override-4"><span class="char-style-override-8">“Nasıl istersen; ama ben önce bir yudum ale içeceğim.” Çıngırağı çalarak kendini koltuğun üstüne doğru attı ve kamçısının sapıyla pencere pervazını hafifçe tıkırdatmaya koyuldu.</span></p>
				<p class="Normal-3 para-style-override-4"><span class="char-style-override-8">Godfrey, parmaklarıyla ceplerinin içindekileri huzursuzca evirip çevirerek ve döşemeye bakarak, sırtı hâlâ ateşe dönük, dikiliyordu. O iri, kaslı yapısında hayvani bir cesaret vardı, ama iş yere serilmek ya da gırtlağı sıkılmak dışındaki tehlikelere karşı kahramanlık etmeye gelince bir karar vermesine yardımı dokunmuyordu. Doğasındaki kararsızlık ve korkaklığa bağlı olarak tavır koyamaması, onu her iki yana da eşit biçimde çeken abartılı bir duruma sokuyordu, çok geçmeden huzursuzluğu Dunstan’ı kışkırtmaya ve bir adım atarak şimdiki beladan daha katlanılmaz görünen, başına açması kaçınılmaz olan dertler yerine her türlü ihanet olasılığını göze almaya itti. İtiraf etmesinin doğuracağı sonuçlar şansa bağlı değil kesindi, oysa ihanetinki belirsizdi. Bu kesinliği böylesine yakından görünce gevşeyip kararsızlığa ve bocalamaya düştü. Küçük bir derebeyinin mirastan mahrum bırakılmış, harıl harıl çalışmaya da dilenmeye de aynı ölçüde gönülsüz oğlu, yerin ve göğün yardımıyla yukarıya doğru ilk baş verdiği yerde güzelce büyüyen köklerinden ayrılmış bir ağaç kadar çaresiz durumdaydı neredeyse. Belki biraz keyif de alarak Nancy Lammeter’in bu koşullarda kazanılıp kazanılamayacağını araştırmayı düşünmek mümkün olabilirdi; ama miras gibi kaçınılmaz biçimde onu da yitireceği, kendisini aşağılayan ve toparlanmaya çalışmak için onu parmağını kımıldatmaktan alıkoyan o bağ dışındaki tüm bağlarını kesmek zorunda kalacağı kesin olduğundan, her şeyi itiraf ettiği takdirde önünde “askere yazılmaktan” başka hiçbir gelecek düşleyemiyordu, bu da saygıdeğer ailelerin gözünde intihardan farksız, atılacak en ümitsiz adımdı. Hayır! Kendi çözümündense rastlantılara güvenmeyi yeğlerdi; kendini hiçbir zevkli yanı kalmamış soğuk karanlığa atmaktansa, tepesinde sallanan kılıca ve yüreğinde yer eden korkuya rağmen şölene katılıp sevdiği şarabı yudumlamayı yeğlerdi. Başındaki tehdidin gerçekleşmesi durumuyla karşılaştırınca, Dunstan’a atla ilgili o büyük ödünü verme çözümü gözüne daha kolay görünmeye başladı. Ama konuşmayı, tartışmayı sürdürmenin dışında bir yere kaydırıp yeniden başlatmaya da gururu izin vermedi. Dunstan da bunu bekliyor ve alesinden her zamankinden daha ufak yudumlar alıyordu.</span></p>
				<p class="Normal-3 para-style-override-4"><span class="char-style-override-8">Godfrey acı bir sesle, “Alaz’ı satmamdan böylesine soğukkanlılıkla söz edişin,” diye patladı, “tam da sana yaraşır bir şey; benim düşünebileceğim son şey bu ve ömrümde sahip olduğum en iyi at. İçinde bir kıvılcımlık gurur olsaydı ahırlarımızın boşaldığını görmekten ve herkesin bu duruma dudak bükmesinden utanırdın. Ama birine kötü bir pazarlık ettiğini hissettirme zevki uğruna, kendini bile satacağına inanırım.”</span></p>
				<p class="Normal-3 para-style-override-4"><span class="char-style-override-8">Dunstan, gücenmiş de bağışlarmış gibi, “Vay, vay,” dedi, “bakıyorum da hakkımı teslim ediyorsun. İnsanları pazarlığa sokma konusunda bir mücevher olduğumu bilirsin. Bu yüzden Alaz’ı benim satmama göz yummanı salık veriyorum sana. Ona yarın avda senin yerine zevkle binerim. Eğerin üstünde senin kadar yakışıklı görünmem ama ata fiyat biçecekler, biniciye değil.”</span></p>
				<p class="Normal-3 para-style-override-4"><span class="char-style-override-8">“Evet, ne yazık ki atımı sana emanet edeceğim!”</span></p>
				<p class="Normal-3 para-style-override-4"><span class="char-style-override-8">Dunstan, büyük bir umursamazlık havasında pencere pervazını tıkırdatırken, “Nasıl istersen,” dedi. “Fowler’ın parasını ödeyecek olan sensin; beni ilgilendirmiyor. Bramcote’a gittiğinde ondan parayı alan da sensin, derebeyine paranın ödenmediğini söyleyen de. Yapabileceğim bir şey yok, sonuçta parayı bana vermeye kendini zorunlu hissetmek de senin tercihindi. Parayı ödemek istemezsen de öyle olsun; benim için fark etmez. Ama yarın senin o kadar uzağa gitmenin uygun olmadığını gördüğümden atı satma işini üstlenerek durumunu seve seve kolaylaştırırım.”</span></p>
				<p class="Normal-3 para-style-override-4"><span class="char-style-override-8">Godfrey birkaç dakika sessiz kaldı. Dunstan’ın üstüne atlayıp kırbacı elinden çekip almayı ve eşek sudan gelene kadar onu kırbaçlamayı çok isterdi; kendisini alıkoyan herhangi bir bedensel korku değildi; ama kızgınlığından daha güçlü duygularla beslenen başka türden bir korkunun pençesindeydi. Yeniden konuşmaya başladığında sesi bu kez yarı gönül alıcıydı.</span></p>
				<p class="Normal-3 para-style-override-4"><span class="char-style-override-8">“Pekâlâ, at konusunda saçma sapan davranmazsın, değil mi? Uygun fiyata satıp parasını da getirirsin sanırım. Getirmezsen, biliyorsun, her şey mahvolur; çünkü güvenebileceğim başka hiçbir şeyim kalmadı. Tabii senin kafan da kırılırsa eğer, evden atılmamdan o kadar da zevk duyamazsın.”</span></p>
				<p class="Normal-3 para-style-override-4"><span class="char-style-override-8">Dunstan doğrulurken, “Tamam, tamam,” dedi. “Sanırım yola geldin. Yaşlı Bryce’ı yolacak kişi benim. Eğer satarsam, at için bir yüzlükle yirmilik getireceğim sana.”</span></p>
				<p class="Normal-3 para-style-override-4"><span class="char-style-override-8">Godfrey böyle bir engelin çıkmasını dileyip dilemediğini pek de bilemeden, “Ama belki dünkü gibi yarın da bardaktan boşanırcasına yağmur yağar, o zaman da gidemezsin,” dedi.</span></p>
				<p class="Normal-3 para-style-override-4"><span class="char-style-override-8">“Bir şey olmaz,” dedi Dunstan. “Havadan yana şansım hep yaver gitmiştir. Sen gitmek istersen yağmur yağabilir. Bildiğin gibi elin hiç iyi gelmez senin, bense hep kazanırım. Senin güzelliğin benimse şansım var, üç kuruşa sahip olmak istiyorsan beni yanında tutmalısın; bensiz hiçbir yere varamazsın.”</span></p>
				<p class="Normal-3 para-style-override-4"><span class="char-style-override-8">Godfrey, “Kes sesini, kahrolası!” dedi sertçe. “Yarın da ayık olmaya bak, yoksa kafa üstü çakılmış olarak eve dönersin, üstelik olan da Alaz’a olur.”</span></p>
				<p class="Normal-3 para-style-override-4"><span class="char-style-override-8">Dunstan kapıyı açarken, “İçini ferah tut sen,” dedi. “Yapılacak bir pazarlık varken çift gördüğüme hiç tanık oldun mu? Bu, işin eğlencesini bozar. Ayrıca düşsem de mutlaka ayaklarımın üstüne düşeceğime emin ol.”</span></p>
				<p class="Normal-3 para-style-override-4"><span class="char-style-override-8">Bu sözlerle Dunstan kapıyı çarpıp çıktı ve Godfrey’i avlanmanın, içmenin, kâğıt oynamanın heyecanı ya da Miss Nancy Lammeter’i görmenin az bulunur ve yabana atılmayacak zevki bir yana bırakılırsa, epeydir süregelen kişisel durumu üstüne o acı düşünceleriyle baş başa bıraktı. Üst kültüre eşlik eden yüksek duyarlılığın incelikli ve çeşitlilik gösteren acıları belki de kaba saba zihinleri kendi üzüntü ve hoşnutsuzluklarının aralıksız, ivedi yoldaşlığına terk eden kişiselliğin dışındaki zevk ve avuntuların iç karartıcı yoksunluğuyla kıyaslandığında daha değersiz durumdadır. Pek yavan kişiler diye düşünmeye yatkın olduğumuz o köylü atalarımızın, bedenleri eğerlerin üstünde günden güne ağırlaşırken tarlalarını sürmekten başka işi gücü bulunmayan ve ömrünün kalan günlerini can sıkıntısının körelttiği duygularla yarı kayıtsızlık içinde geçiren o adamların yaşamlarının bile kendi içinde dokunaklı bir tarafı vardı. Onların da başına felaketler gelir ve hatalarının bedelini pahalıya öderlerdi: Belki de tatlı bir bakirenin aşkı, saflığın, düzenin ve huzurun imgesi, gözlerini günlerin pek de uzun görünmediği, hatta isyansız geçen bir yaşamın hayaline açmış, ama bakire elde edilememiş ve hayal de geçip gitmişti, işte o zaman ne kalmıştı ellerinde? Özellikle avlanmak ya da avlaklarda silah taşımak için fazla şişmanlamış, ama içip neşelenmek ya da kızgınlıktan köpürmek ve böylece yıl boyu hevesli bir coşkuyla daha önce de yineledikleri aynı lafları geveleyip durmaktan başka ne kalmıştı? Doğuştan gelen iyi yürekliliklerine şükürler olsun, yüzleri kızaran ve bakışları donuk bu adamların arasında kimileri vardı ki isyan bile zalimliğe itememişti onları; daha pek gençken üzüntünün ve pişmanlığın delici ucunu hissetmiş, güvendikleri dağlara karlar yağmış ya da bacakları hiçbir çabayla yerinden sökülemeyecek biçimde prangalara vurulmuş adamlardı bunlar ve hepimizce bilinen bu hüzün verici koşullar altında, düşüncelerinin sonsuz bir döngüyle arşınlayıp durdukları kendi küçük tarihleri dışında hiçbir yerde huzur bulması olası değildi.</span></p>
				<p class="Normal-3 para-style-override-4"><span class="char-style-override-8">En azından Godfrey Cass’ın yaşamının yirmi altıncı yılında içinde bulunduğu durum böyleydi. Vicdanındaki bir kıpırtı, her özel ilişkinin esnek kişiliklerde ortaya çıkardığı o ufak tefek, tanımlanması güç etkilerin de yardımıyla yaşamını mahveden gizli bir evliliğe sürüklemişti onu. Bu, Godfrey’in acı anılarının mahremiyetinden dışarı çıkmaması gereken kötü bir aşağılık tutkunun, yanılsamanın ve yanılsamadan uyanışın çirkin öyküsüydü. Bu yanılsamanın bir bakıma, ağabeyinin küçük düşürücü evliliğinde kıskançlıkla karışık nefretini ve açgözlülüğünü hemen tatmin etmenin yolunu görmüş Dunstan tarafından kendine kurulan tuzaktan kaynaklandığını çoktandır bilmekteydi. Godfrey kendisini basit bir kurban gibi hissedebilseydi, kaderin ağzına verdiği demir lokmanın yarası biraz daha katlanılır biçim alırdı. Tek başınayken duyulur duyulmaz biçimde savurduğu küfürlerin Dunstan’ın şeytanca kurnazlığından başka bir hedefi olsaydı, yüreği itirafın doğuracağı sonuçlarla daha az daralabilirdi. Ama küfür etmesi gereken bir şey daha vardı; telkinlerinin etkileri çoktan geçip gittiğinde bütün aptallıklarımız ve fenalıklarımız bize nasıl görünüyorsa, şimdi artık onun da gözüne çılgınca ve açıklanamaz görünen kendi berbat aptallığıydı bu. Tam dört yıldır Nancy Lammeter’i kendisine geleceği sevinçle düşündürten kadın olarak görmüş ve ona sessiz, sabırlı bir tapınmayla kur yapmıştı: Karısı olacak ve yuvasını babasının evinde asla görmediği biçimde sevgi dolu bir yere dönüştürecekti; her zaman yakınında bulunacağı için, kendisine hiç zevk vermeyen, yalnızca içindeki boşluğu doldurmanın hummalı bir yolu olan o aptalca alışkanlıklarından kurtulması da kolay olacaktı. Aslında <br/></span><span class="char-style-override-8">Godfrey evcimen yaratdılışlıydı, ocağın yüreklere hiçbir sıcaklık salmadığı, gündelik alışkanlıkların bir düzenin varlığıyla cezalandırılmadığı bir evde büyümüştü. Uysal yapısı karşı konulmaz biçimde bir aile arayışına yol açmıştı; bu arayışta sürekli bir sevilme ihtiyacı, peşinden gitmeyi kolay bulduğu, iyiliğe yöneltecek bir otorite özlemi, Lammeter’lerin evindeki gibi Nancy’nin, dürtülerin uykuya daldığı ve kulakları çalışmaya, ağırbaşlılığa ve huzura davet eden o güzel meleğin sesi ve sabahın erken, parlak saatlerine benzer gülümsemesiyle aydınlanan bir zarafet, saflık ve cömert bir düzenlilik ortamı umudu vardı. Ama yine de bu cennetin umudu, kendisini sonsuza kadar bundan yoksun bırakacak bir durumdan kurtarmaya yeterli gelmemişti. Nancy’nin onu sağlam adımlar atmanın kolay olduğu yeşil kıyılara çekeceği, ipekten yapılma, güçlü ipi sıkı sıkıya tutmak yerine, kendini içinde debelenmesinin boşuna olduğu çamura ve balçığa sürüklemelerine göz yummuştu. Sağlıklı tüm güdülerini kendisinden çalan, çileden çıkarıcı bağlarla bağlamıştı kendisini.</span></p>
				<p class="Normal-3 para-style-override-4"><span class="char-style-override-8">Ancak şu an içinde bulunduğundan daha kötüsü de vardı: Çirkin sır açığa çıktığında içine düşeceği durum; aile şerefine sürdüğü lekeden ötürü babasının şiddetli öfkesinin sonuçlarına katlanmak; belki de yaşamak için bir çeşit neden sunan, kalıtımsal hakkı olan rahatlığa ve saygınlığa sırtını dönmek zorunda kalacağı ve Nancy Lammeter’in gözünden de gönlünden de sonsuza dek çıkarılacağı o kötü günün savuşturulmasına yönelik, sürekli biçimde her şeyi bastıran arzu. Arası ne kadar uzarsa, kendisini uğruna sattığı iğrenç sonuçların hiç olmazsa bir kısmından kurtulma şansı da o kadar artacak; eline Nancy’yi görmenin ve onun yavaş yavaş kazandığı beğenisine dair ufak tefek belirtileri bir araya getirmenin tuhaf hazzını yakalama fırsatları geçecekti. Ondan, ileri atılıp da yalnızca zincirlerinin kendisini yaralamasından başka sonuç vermeyen ulaşılmaz, parlak kanatlı bir ödülden kaçarcasına uzaklaştığı haftalar geçtikten sonra, ara sıra gelişigüzel biçimde bu hazza doğru çekiliyordu. Şimdi de o yanıp tutuşma nöbetlerinden birindeydi ve ertesi günkü ava gönülsüz oluşunun başka bir nedeni daha bulunsa bile, özlemini bir yana atmaktansa Alaz’ı Dunstan’a emanet etmek konusunda kendisini iknaya yetecek ölçüde güçlüydü bu nöbet. Öteki neden ise, ertesi sabahki buluşmanın, hayali kendisine her gün biraz daha tiksinti veren ve etraftaki her yerin onun varlığıyla dolduğunu sandığı mutsuz kadının yaşadığı pazaryeri kasabası Batherley yakınlarında gerçekleşecek olmasıydı. İnsanın yanlış bir iş yaparak kendisi için yarattığı boyunduruk, en yumuşak başlı kişilikte bile nefret doğurur; iyi huylu, yüreği sevgi dolu Godfrey Cass da hızla, hazır bir yuva bulmuşa benzeyen kötü ruhlar gibi içine bir girip bir çıkan zalim dileklerin musallat olduğu, ümitsiz bir adama dönüşüyordu.</span></p>
				<p class="Normal-3 para-style-override-4"><span class="char-style-override-8">Bu akşam zaman öldürmek için ne yapacaktı? Gökkuşağı’na gidip horoz dövüşü hakkında konuşmalara kulak verebilirdi pekâlâ; herkes oradaydı ve orada başka ne yapılırdı ki? Ancak kendi adına, horoz dövüşü filan umurunda değildi. Enfiye, önüne yatmış bir süredir kendisini gözleyen kahverengi Spanyel, artık beklediği okşayış için sabırsızlıkla üstüne atladı. Ama Godfrey aldırmadan onu bir kenara itip odadan çıktı. Belki de koşacağı açık başka hiçbir kapı göremeyen, gücenmemiş Enfiye de boynunu bükerek sahibini izledi.</span></p>
				<div class="footnotes">
					<div class="footnote">
						<p class="Basic-Paragraph-3 para-style-override-14" xml:lang="en-GB"><a class="footnote-anchor" href="#footnote-225-6-backlink" id="footnote-225-6">6</a><span class="char-style-override-10" xml:lang="tr-TR"></span><span class="char-style-override-10" xml:lang="tr-TR">	1671 yılında çıkarılmış bir yasa, koruma altında olan hayvanların avlanmalarını koşula bağlamış ve para cezaları öngörmüştü. Kiracı çiftçiler ekinlerine zarar veren bu hayvanların itlafı için toprak sahibine bağımlıydılar ve sıklıkla sorunlar çıkardı. (ç.n.)</span></p>
					</div>
					<div class="footnote">
						<p class="Basic-Paragraph-3 para-style-override-14" xml:lang="en-GB"><a class="footnote-anchor" href="#footnote-225-7-backlink" id="footnote-225-7">7</a><span class="DIPNOT-1 char-style-override-10" style="font-size:1em;" xml:lang="tr-TR">	Uzun tüylü, sarkık kulaklı bir köpek türü. (ç.n.)</span></p>
					</div>
				</div>
			</div>
		</div>
</body>
</html>