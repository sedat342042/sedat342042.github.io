<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>5-5.html</title>
		<link href="../Styles/template.css" rel="stylesheet" type="text/css"/>
	</head>
	<body>
		<div id="x5-5.html" xml:lang="tr-TR">
			<div class="Basic-Text-Frame">
				<p class="konu-1" id="toc_marker-1-5">Beşinci Bölüm</p>
				<p class="Normal-3 para-style-override-8"></p>
				<p class="Normal-3 para-style-override-4"><span class="char-style-override-8">Dunstan Cass kulübeye arkasını döndüğünde, omuzlarına palto niyetine attığı çuvalı ve elinde feneriyle güçlükle ilerleyen Silas Marner da ancak yüz metre uzaktaydı. Bacakları yorulmuştu, ama kafası dingin, herhangi bir değişiklik önsezisinden yoksundu. Güvenlik duygusu genellikle inançtan çok alışkanlıktan kaynaklanır ve bu nedenle koşullarda paniğe kapılmayı gerektirebilecek bir değişiklik ortaya çıktığında da çoğu kez varlığını sürdürür. İşte bu alışkanlık mantığı içinde, geçen sürenin olayın gerçekleşmesini an meselesi kılmasının ek bir neden oluşturduğu sırada bile, bu zaman diliminin sona erişi olayın niçin gerçekleşmeyeceğinin sözde kanıtı olarak gösterilir hep. Adamın biri çatısı çökmeye başlamış olsa da hiçbir tehlikeden endişe duymamasına kırk yıl boyunca bir madende burnu bile kanamadan çalışmasını neden olarak gösterir ve bir insan ne kadar yaşlanırsa kendi ölümüne dair bir inancı sürdürmesinin de o kadar güçleşmesi karşılaştığımız bir durumdur. Yaşamı Marner’ınki gibi tekdüze geçen ve değişim fikriyle kendisini canlı tutacak beklenmedik ne yeni bir insan gören, ne de yeni olaylar işiten birinde de alışkanlığın bu etkisi güçlüdür ve bu da evinden ayrıldığı sırada hazinesi her zamankinden daha korunmasızken kafasının niye rahat olduğunu kolayca açıklıyor. Silas çifte bir mutlulukla yemeğini düşünüyordu; ilkin sıcak ve iştah açıcı olacaktı, ikincisi de kendisine hiçbir masraf açmayacaktı. Çünkü o ufak domuz eti parçası, o gün evine güzel bir keten bezi götürdüğü mükemmel ev hanımı Miss Priscilla Lammeter’den bir armağandı, Silas da ancak bunun gibi armağanlar vesilesiyle kendisini kızarmış etle şımartıyordu. Akşam yemeği en sevdiği yemekti, çünkü şenlik zamanına, altınının yüreğini ısıttığı sıraya denk geliyordu; ne zaman kızarmış ete sahip olsa bunu hep akşam yemeğinde yemeyi tercih ederdi. Ama bu akşam domuz parçasını ustaca tele takıp, telin uçlarını kapı anahtarına geçirip bükmesinin ve askıya iliştirmesinin üstünden çok geçmeden iyi cins bir iplik yumağının sabahleyin erkenden tezgâhına gerilmiş olması zorunluluğunu hatırlamıştı. Bu belleğinden çıkmıştı, çünkü Mr. Lammeter’lerden gelirken köyün içinden geçmemişti; ama sabahleyin sağa sola giderek zaman yitirmesi söz konusu bile olamazdı. Epeyce pis bir sis bastırıyordu; ama Silas’ın rahatından daha çok sevdiği şeyler vardı; böylece eti askının en ucuna itip feneri ve eski çuvalıyla kuşanarak olağan bir havada yirmi dakikadan çok sürmeyecek iş için yola koyuldu. Sıkıca bükülmüş teli çözüp akşam yemeğini geciktirmeyi göze almadan kapısını kilitleyemezdi; bu fedakârlığı yapmasına da değmezdi. Bunun gibi bir gecede hangi hırsız taşocaklarına kadar gelebilirdi? Geçen on beş yıl boyunca gelmeyen hırsız niçin özellikle bu gece gelsindi? Bu sorular Silas’ın zihninde öyle çok da belirgin değildi; yalnızca kendisini endişeden kurtaracak belli belirsiz bir kurguya hizmet ediyordu.</span></p>
				<p class="Normal-3 para-style-override-4"><span class="char-style-override-8">İşini görmüş olmanın iç huzuruyla kapısına vardı: Açtı ve miyop gözlerinin önünde her şeyin bıraktığı gibi durduğunu gördü; tek fark ateşin sıcaklığını artırarak hoş geldin çekmesiydi. Fenerini elinden bıraktı, şapkasıyla çuvalını da bir yana fırlatıp, kendi çivili postallarının izleriyle Dunstan’ın ayaklarının kumda bıraktığı izleri karıştırarak döşemeyi arşınladı. Ardından domuzu ateşe yaklaştırdı, hem eti pişirmek hem de ısınmak gibi akıllıca bir iş yapmak üzere oturdu.</span></p>
				<p class="Normal-3 para-style-override-4"><span class="char-style-override-8">Ateşin kızıllığı solgun yüzüne, tuhaf biçimsiz gözlerine ve cılız bedenine yansırken onu gören biri, Raveloe’daki komşularının gösterdiği acıma, tiksinti ve kuşkuyla karışık horgörünün nedenini anlardı belki. Yine de pek az kişi Marner’dan daha zararsız olabilirdi. Altına karşı artan hırsı ve tapınması bile doğruluktan şaşmayan basit ruhunda başkalarını doğrudan incitebilecek hiçbir kötülüğe yol açamazdı. İnancının ışığı tümüyle sönmüş ve sevgisi kısırlaşmış olarak, varlığının bütün gücüyle işine ve parasına sarılmıştı ve insanın kendisini adadığı tüm nesneler gibi bunlar da onu kendilerine benzetmişlerdi. Başında kendini hiç durmaksızın çalışmaya vermişken, tezgâhı da karşılığında kendisini ona veriyordu ve değişmez cevabını almak için giderek daha değişmez biçimde can atmasını haklı çıkarıyordu. Üstüne eğilip çoğaldığını gördüğü altını, kendi yalıtılmışlığına benzer zorlu bir yalnızlık içinde sevme gücünü bir araya getiriyordu.</span></p>
				<p class="Normal-3 para-style-override-4"><span class="char-style-override-8">Isınır ısınmaz, altın liralarını çıkarmak için yemekten sonrasını beklemesinin epey uzun bir süre alacağını ve alışılmadık şöleninde yemeğini yerken onları masanın üstünde, önünde görmenin hoş olacağını düşünmeye başladı. Neşe şarapların en iyisidir ve Silas’ın altın liraları da bu türden altın bir şaraptı.</span></p>
				<p class="Normal-3 para-style-override-4"><span class="char-style-override-8">Yerinden doğrulup hiçbir şeyden kuşkulanmaksızın kandilini tezgâhının yakınında, döşemenin üstüne koyup herhangi bir değişiklik fark etmeden kumları bir kenara süpürdü ve tuğlaları kaldırdı. Boş oyuğun görüntüsü yüreğinin deli gibi çarpmasına yol açtı, ama altının çalındığına inanması hemen olabilecek bir şey değildi; yalnızca dehşet ve bu dehşete bir son vermeye yönelik yoğun bir çaba içindeydi. Gözlerinin kendisini aldatmış olması olasılığını düşünmeye çalışarak titreyen eliyle oyuğun içini baştan başa yokladı; sonra kandili oyuğun üzerinde tutup titremesi gitgide artarak endişeyle araştırdı. En sonunda öyle bir sarsıldı ki kandilin elinden düşmesine engel olamadı ve düşünebilmek için kendine gelmeye çalışarak ellerini başına götürdü. Geçen gece ani bir kararla altını başka bir yere koyup sonra da unutmuş muydu? Karanlık sulara gömülen biri kaygan taşların üstünde bir an için ayağını basabileceği bir yer arar ya; işte Silas da öyle, düzmece umutlara inanıyormuş gibi davranarak ümitsizlik anını savuşturdu. Dip bucak araştırdı, yatağını ters çevirip salladı, her yanını yokladı; dal parçalarını koyduğu tuğla fırının içine baktı. Araştıracak hiçbir yer kalmayınca yeniden çömeldi ve oyuğun içini bir kez daha yokladı. Korkunç gerçekten bir anlığına kaçıp sığınabileceği tek bir sığınak bile kalmamıştı artık.</span></p>
				<p class="Normal-3 para-style-override-4"><span class="char-style-override-8">Evet, bunaltıcı bir tutkunun pençesindeyken daima düşünce bezginliğiyle birlikte gelen bir tür sığınak vardı: Bu, dışsal gerçekle dağıtılabildiği için henüz deliliğin eşiğine varmamış çelişkili hayallere duyulan inanç, olanaksızın gerçekleşmesi beklentisiydi. Silas titreyerek dizlerinin üstüne doğruldu ve masaya göz gezdirdi: Aslında altın orada durmuyor muydu? Masa bomboştu. Derken dönüp arkasına baktı; kahverengi gözlerini torbaların olası görüntülerini yakalamaya çalışır gibi boş yere süzerek, kulübesinin her köşesinde gezdirdi. Kulübesindeki her nesneyi görebiliyordu, ama altını orada değildi.</span></p>
				<p class="Normal-3 para-style-override-4"><span class="char-style-override-8">Titreyen ellerini yeniden başına götürdü ve vahşice çınlayan bir haykırış, bir ümitsizlik çığlığı koyuverdi. Bunu izleyen birkaç saniye kımıltısız durdu; ama çığlık kendisini gerçeğin ilk çıldırtıcı baskısından kurtarmıştı. Döndü ve tezgâhına doğru yürüdü, içgüdüsel biçimde bunda gerçekliğin en güçlü güvencesini arayarak iskemlesini çalıştığı yere çekip oturdu.</span></p>
				<p class="Normal-3 para-style-override-4"><span class="char-style-override-8">Artık bütün düzmece umutlar silinip kesinliğin ilk şoku geçince, hırsız fikri biçimlenmeye başlamış ve o da buna dört elle sarılmıştı, çünkü bir hırsız yakalanabilir, altın da geri alınabilirdi. Bu düşünce beraberinde yeni bir güç getirdi ve tezgâhından kalkıp kapıya yöneldi. Kapıyı açarken şiddetini iyice artıran yağmur üstüne indi. Böyle bir gecede sürülebilecek hiçbir ayak izi yoktu; ayak izleri mi? Hırsız ne zaman gelmişti? Silas’ın gündüzki yokluğunda kapı kilitliydi ve gün ışığında geri döndüğünde herhangi bir tecavüze dair hiçbir iz yoktu. Akşam da, dedi kendi kendine, her şey bıraktığı gibiydi. Kumlar ve tuğlalar yerlerinden hiç oynamamış gibi görünüyordu. Torbaları alan bir hırsız mıydı? Yoksa onu ikinci kez kimsesiz bırakmaktan zevk duyan, elle tutulmaz zalim bir güç müydü? Bu belirsiz korkudan silkindi, zihnini güçbela elleri olan ve elle tutulabilir bir soyguncu üzerinde yoğunlaştırdı. Düşünceleri şimdi, kuşkulanmasına neden olabilecek bir imada bulunmuş ya da herhangi bir soru sormuş bütün komşularının üzerinde gezindi. Jem Rodney vardı, kaçak avlandığı bilinen bir avcı, ayrıca kötü şöhretli biri: Tarlalardan geçerken Marner’la sık karşılaşır ve dokumacının parasını ima eden bir şeyler söylerdi; yok, bir keresinde piposunu yakmak için uğrayıp işine gideceği yerde, ateşin çevresinde gezinerek Marner’ı tedirgin etmişti. Jem Rodney’di o adam; bu düşünce kolayına gidiyordu. Jem bulunabilir, para da yerine konabilirdi: Marner onu cezalandırmak istemiyordu, yalnızca elinden alınmış olan altınını geri almak ve ruhunu bilinmeyen bir çölde ümitsizce dolaşan bir yolcununki gibi bırakmak istiyordu. Hırsızın yakasına yapışılmalıydı. Marner’ın yasal otoriteye dair fikirleri karmaşıktı ama gidip kaybını talep etmesi gerektiğini hissediyordu; papaz, polis müdürü ve Derebeyi Cass gibi köyün ileri gelenleri Jem Rodney ya da başka birine çalınan parayı iade ettirirlerdi. Bu umudun dürtüsüyle başını kapatmayı unutup kapıyı kilitlemeyi de boş vererek yağmurda dışarı fırladı; çünkü yitirecek başka bir şeyinin kalmadığını düşünüyordu. Soluk alma ihtiyacı Gökkuşağı’nın yakınındaki dönemeçten köye girerken kendisini hız kesmeye zorlayıncaya dek büyük bir hızla koştu.</span></p>
				<p class="Normal-3 para-style-override-4"><span class="char-style-override-8">Marner’a göre Gökkuşağı, karılarının sandıklarında gereksiz bollukta keten bulunan zengin ve şişman kocalar için lüks bir uğrak yeri, Raveloe’nun güçlü ve itibarlı kişilerini bulabileceği ve kaybını en hızlı biçimde herkese duyurabileceği bir yerdi. Kapının mandalını kaldırdı ve Derebeyi Cass’ın sıklıkla şamata ve yüksekten atmanın çifte hoşnutluğunu tattığı soldaki salon daha seçkin topluluğa ayrıldığı için, mekânın daha mütevazı müşterilerinin toplanmayı âdet edindikleri sağdaki aydınlık bar ya da mutfağa yöneldi. Ama salon bu gece karanlıktı, Godfrey Cass gibi orayı şereflendiren belli başlı kişilerin tümü Mrs. Osgood’un doğum günü partisindeydiler. Bunun sonucunda mutfaktaki yüksek arkalıklı iskemlelerde oturanlar sayıca her zamankinden çoktu; başka zamanlarda salona kabul edilen ve kendilerinden daha üstün kişilere yüksekten atma ve lütufta bulunma fırsatı sağlayan birkaç önemli kişi, bu akşam kendilerinin yüksekten atıp lütufta bulunabildikleri bira içen refakatçileriyle bir arada oturmuş, viski ve sularını içerek keyiflerine keyif katmanın hoşnutluğu içindeydiler.</span></p>
			</div>
		</div>
</body>
</html>