<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>5-12.html</title>
		<link href="../Styles/template.css" rel="stylesheet" type="text/css"/>
	</head>
	<body>
		<div id="x5-12.html" xml:lang="tr-TR">
			<div class="Basic-Text-Frame">
				<p class="konu-1" id="toc_marker-1-12">On İkinci Bölüm</p>
				<p class="Normal-3 para-style-override-4"></p>
				<p class="Normal-3 para-style-override-4"><span class="char-style-override-8">Godfrey Cass, başka zaman gün ışır ışımaz rahatsız etmeye başlayan, kendisini incitip endişelendiren o gizli bağla ilgili her türlü düşünceyi istekle yok sayarak Nancy’nin tatlı varlığından unutuş yudumları alırken, Godfrey’in karısı da kollarında çocuğuyla Raveloe’nun karla kaplı sokakları boyunca yavaş, kararsız adımlarla yol alıyordu.</span></p>
				<p class="Normal-3 para-style-override-4"><span class="char-style-override-8">Yılbaşı gecesindeki bu yolculuk, Godfrey’in bir öfke nöbeti sırasında kendisini karısı olarak kabul etmektense ölmeyi yeğlediğini söylediği andan beri yüreğinde sakladığı intikam arzusuyla tasarlanmıştı. Kırmızı Köşk’te büyük bir yılbaşı partisi verildiğini biliyordu: Kocası onun varlığını yüreğinin en kuytu köşesinde saklayarak gülümseyip duracaktı. Ama o bu zevki bozacaktı; kirli paçavralar içinde, bir zamanlar güzelliğine diyecek olmayan solgun yüzüyle, babasının saçları ve gözlerini almış küçük çocuğuyla gidip büyük oğlunun karısı olduğunu derebeyine açıklayacaktı. Sefil kimselerin, kendi sefilliklerine kendileri kadar sefil olmayanların yol açtığı bir yanlışlıkmış gibi bakmalarına seyrek rastlanır. Molly de kirli paçavralarının nedeninin kocasının ihmali değil, aç çocuğunu teslim etmeyi sarsılmaz analık şefkatiyle reddetmesi dışında, bedeni ve ruhuyla kendini köle ettiği lanet afyon olduğunu biliyordu. Bunu gayet iyi bilse de bilincinin uyuştuğu anlarda yoksul ve aşağılanmış olduğu düşüncesi hiç durmadan Godfrey’e karşı hınca dönüşüyordu. Onun durumu iyiydi, haklarına kavuşsaydı Molly’ninki de iyi olacaktı. Evliliğinden pişmanlık duyup bu yüzden acı çektiği inancı yalnızca kinini artırıyordu. Adil olma ve kendimizi kınama düşünceleri öyle pek aklımıza gelmez, iğneyi kendimize çuvaldızı başkasına batırmayı pek sık akıl etmeyiz; o beyaz kanatlı zarif haberciler Molly’nin bir garson kızın pembe kurdeleleri ve beyefendilerin takılmalarından ibaret cennetinden daha yüce bir hatıranın uğramadığı zehirli odasına nasıl girebilirdi ki?</span></p>
				<p class="Normal-3 para-style-override-4"><span class="char-style-override-8">Erkenden yollara düşmüş, ama soğuğu kesen bir sundurmanın altında beklerse kar yağışının duracağına kendini inandırarak yolda oyalanmıştı. Farkında olduğundan daha uzun süre beklemişti ve şimdi kendini uzun sokakların karla gizlenmiş engebeleri yüzünden gecikmiş, intikam amacının canlılığı bile ümidinin kırılmasını engelleyememiş halde bulmuştu. Saat yediydi ve o sırada Raveloe’nun pek uzağında değildi, ama uzayıp giden sokaklara yolculuğunun sonunun ne kadar yakın olduğunu bilecek ölçüde aşina değildi. Rahatlamak istiyor, kendini rahatlatacak tek bir şeyden başkasını da bilmiyordu: Göğsündeki o tanıdık kötülük; ama uğursuz artığı oradan çıkarıp dudaklarına götürmeden önce bir an duraladı. O anda analık sevgisi kendinden geçmek yerine acı içinde ayık kalması için, sarılan kollarının sevgili yükünü hissedemeyecek kadar uyuşmasındansa sızılı bir yorgunluğa katlanması için yalvardı. Bir süre sonra Molly bir şey fırlattı, ama bu uğursuz artık değil, boş bir şişecikti. Ara sıra çabucak belirip kaybolan bir yıldızın ışığının göründüğü bir bulutun altında yeniden yürüdü, kar yağışı kesildiğinden beri dondurucu bir rüzgâr çıkmıştı. Ama adımları giderek daha da ağırlaşıyor ve göğsünde uyuyan çocuğu kendiliğinden daha sıkı kavrıyordu.</span></p>
				<p class="Normal-3 para-style-override-4"><span class="char-style-override-8">Kötülük yavaşça istediğini yapıyor, soğukla bitkinlik de ona yardım etmekten geri durmuyordu. Bir süre sonra ileride olabilecek her şeyi örtecek bastırılamaz bir özlemden, yatıp uyuma özleminden başka bir şey hissetmez oldu. Ayaklarının artık çit çalılarına takılmaz olduğu bir noktaya vardı; çevresindeki engin beyazlığa ve yıldızların artan ışığına rağmen hiçbir nesneyi seçemez halde başıboş gezindi. Dağınık bir karaçalı kümesine pek rahat bir yastıkmışçasına çöktü; kardan yatak da epey yumuşaktı. Yatağın soğukluğunu hissetmedi ve çocuğun uyanıp ağlayacağına aldırmadı. Ama kolları henüz içgüdüsel kavrayışını gevşetmemişti, ufaklık da sanki dantellerle süslü bir beşikte hafifçe sallanıyormuşçasına uyuklamayı sürdürdü.</span></p>
				<p class="Normal-3 para-style-override-4"><span class="char-style-override-8">Ama kaçınılmaz uyuşukluk sonunda geldi: Parmaklar gerginliklerini yitirdi, kollar çözüldü; ardından küçücük baş göğüsten uzağa düştü ve yıldızların soğuk ışığında mavi gözler kocaman açıldı. Başlangıçta “anne” diye biraz huysuzlanarak yaslandığı kola ve göğse geri dönme çabası vardı; ama annenin kulağı sağırdı ve yastık geriye doğru kayıyor gibiydi. Çocuk birdenbire annesinin dizlerine doğru yuvarlanıp karda ıslanırken gözleri beyaz zeminde yansıyan parlak bir ışık yakaladı ve bir çocuğun hemen değişen ilgisiyle kendisine doğru hareket eden, ama yine de yanına hiç varamayan parlak şeyi gözlemeye koyuldu. O canlı ve parlak şey yakalanmalıydı; hemen dört ayağının üstüne indi, küçücük elini parıltıyı yakalamak için uzattı. Ama bu şekilde yakalanamayacaktı; ayartıcı parıltının nereden geldiğini görmek için başını kaldırdı. Işıl ışıl bir yerden geliyordu; ayağa kalktı, sarındığı eski, pis şalı ardından sürüyerek ve küçük, tuhaf başlığı arkasında sallanarak karın içinde tıpış tıpış yürüdü; Silas Marner’ın kulübesinin açık kapısından doğruca içeriye, kütük ve dalların parlak alevlerle yandığı, önündeki tuğlaların üstüne kurusun diye serilmiş eski çuvalı (Silas’ın paltosu) ısıtan sıcak ocağa doğru ilerledi. Saatler boyunca annesinin ilgisinden yoksun, tek başına bırakılmaya alışkın olan ufaklık çuvalın üstüne çöktü, yumurtadan yeni çıkmış ve artık rahatlamaya başlayan bir kaz yavrusu gibi hoşnutluk içinde sesler çıkarıp keyifli alevlere yığınla anlaşılmaz şey söyleyerek minik ellerini ateşe uzattı. Ama sıcaklığın yatıştırıcı bir etkisi vardı ve altın saçlı ufacık baş eski çuvalın üstüne kondu ve mavi gözler incecik, yarı şeffaf gözkapaklarıyla örtüldü.</span></p>
				<p class="Normal-3 para-style-override-4"><span class="char-style-override-8">Ama bu tuhaf ziyaretçi ocağa sokulurken Silas Marner neredeydi? Kulübedeydi, ama çocuğu görmedi. Son birkaç hafta boyunca, yitirdiğinden beri parası sanki bir şekilde geri geliyormuş gibi ya da paraya dair bir belirti, bir haber gizemli biçimde yoldaymış da kulak kabartarak duyulur veya dikkatle bakarak görülürmüş gibi zaman zaman kapısını açıp dışarıya bakma alışkanlığı edinmişti. Belirli bir amaç gözetmeden ve yüce bir bağlılıkla sevilen bir nesneden şaşırtıcı biçimde ayrılmak zorunda kalanlardan başkasının pek anlayamayacağı bir eylemi tekrarlayıp durması çoğu kez geceleri, tezgâhıyla meşgul olmadığı zamanlarda ortaya çıkıyordu. Silas akşamın alacakaranlığında ve sonra gecenin koyu karanlığının açılmaya başladığı saatlerde umutla değil ama özlem ve huzursuzlukla kulak kabartıp bakınarak taşocaklarını saran o kısır beklentinin yolunu gözlüyordu.</span></p>
				<p class="Normal-3 para-style-override-4"><span class="char-style-override-8">Bu sabah komşularından bazıları o günün yılbaşı arifesi olduğunu, oturup eski yılın giderken, yeni yılın da gelirken çıkardığı çınlamayı dinlemesi gerektiğini, çünkü bunun iyi şans ve belki de parasını geri getireceğini söylemişlerdi. Bu bir pintinin yarı deli tuhaflıklarıyla kafa bulmanın yalnızca dostane Raveloe biçimiydi, ama belki de Silas’ı her zamankinden daha heyecanlı bir hale sokmuştu. Her yanın göz alabildiğince düşen karlarla örtüldüğünü görünce hemen kapatsa da alacakaranlık çökmeye başladığından beri kapısını açıp durmuştu. Ama son açtığında kar durmuştu, bulutlar şurada burada aralanmaya başlamıştı. Durup dinledi, uzun süre gözünü dikip baktı; o sırada yolda gerçekten de ona doğru gelen bir şey vardı, ama o buna dair hiçbir belirti yakalayamamıştı; üstünde hiçbir iz olmayan karın sessizliği tek başınalığını daraltıyor, özlemine ümitsizliğin ürpertisiyle dokunuyor gibiydi. Yeniden içeri girdi, kapatmak için sağ elini kapı demirinin üstüne koydu, ama kapatmadı: Parası çalındığından beri çoğu kez olduğu gibi görünmez bir değneğin dokunuşuyla donup, açık ama görmeyen gözlerle, kapısını tutarak, gelebilecek iyilik ya da kötülük karşısında direnemeyecek kadar güçsüz, put gibi kalakaldı.</span></p>
				<p class="Normal-3 para-style-override-4"><span class="char-style-override-8">Marner’ın aklı başına geldiğinde nöbete yakalanmadan önceki eylemine devam etti; bilincindeki boşluktan habersiz, ışığın loşlaştığı ve kendisinin de üşüyüp bitkinleştiği dışında, arada geçen zamanda meydana gelen herhangi bir değişiklikten habersiz, kapısını kapattı. Kapıda çok uzun süre kalıp dışarıya baktığını sanmıştı. İki kütüğün birbirinden ayrılıp düştüğü ve yalnızca belli belirsiz kızıl bir ışık yaydığı ocağa doğru dönüp iskemleye oturdu ve bulanık görüşüyle sanki ocağın önünde, yerde altın varmış gibi göründüğünde kütüklerini birbirine doğru itmek için eğiliyordu. Altın! –onun altını– tıpkı alındığı gibi gizemli bir biçimde ona geri getirilmişti! Yüreğinin şiddetle çarpmaya başladığını hissetti ve birkaç saniye boyunca elini uzatıp kurtarılmış hazinesini kavramaktan aciz kaldı. Heyecanlı bakışlarının önünde altın yığını parlıyor ve gittikçe büyüyor gibiydi. Sonunda öne doğru eğildi ve elini uzattı; ama parmakları madeni paraların bildik sert çeperleri yerine yumuşak, ılık buklelere rastladı. Silas büyük bir şaşkınlık içinde dizlerinin üstüne çöktü ve mucizeyi incelemek için başını yaklaştırdı: Uyuyan bir çocuktu bu... başını çevreleyen yumuşak sarı bukleleriyle tombulca, güzel bir şeydi. Bu, düşünde kendisine geri dönen küçük kız kardeşi, kendisi ayakkabısız ve çorapsız ufak bir oğlanken, ölmeden önce bir yıl boyunca kollarında taşıdığı küçük kız kardeşi olabilir miydi? Silas’ın bomboş şaşkınlığını delip geçen ilk düşünce buydu. Bir düş müydü? Yeniden ayağa kalktı, kütükleri birbirine doğru itti ve biraz kuru yaprakla birkaç dal parçası atıp ateşi canlandırdı; ama alev görüntüyü dağıtmadı; yalnızca çocuğun küçük yuvarlak bedenini ve sefil giysilerini daha da belirginleştirecek biçimde aydınlattı. Küçük kız kardeşine çok benziyordu. Silas, anlaşılmaz bir şaşkınlıkla iç içe geçmiş hızla sökün eden anıların etkisi altında kolu kanadı kırılmış olarak iskemlesine yığıldı. Çocuk o farkında olmaksızın nasıl ve ne zaman gelmişti? Kapının dışına hiç çıkmamıştı. Ama bu soruyla birlikte ve soruyu neredeyse uzaklaştırarak, eski evinin ve Lantern Meydanı’na çıkan eski sokaklarının görüntüsü, bu görüntünün içinde de bir başkası, o çok uzakta kalmış sahnelere dair düşünceler belirdi. O düşünceler yeniden canlandırılması olanaksız dostluklar kadar yabancıydı artık, ama yine de bu çocuğun o çok uzaklarda kalmış hayattan kendisine gelen bir mesaj olduğuna dair düşsel bir duyguya kapıldı: İçinde Raveole’da asla kımıldamamış telleri hareketlendirmişti –sevecenliğin eski titreşimleri– yaşamına hükmeden bir gücün önsezisine karşı eski hayranlık, korku ve saygı izlenimleri; çünkü hayal gücü çocuğun aniden ortaya çıkışındaki gizem duygusundan onu henüz kurtaramamış ve olaya yol açabilecek sıradan, doğal nedenlere ilişkin varsayımları henüz oluşturmamıştı.</span></p>
				<p class="Normal-3 para-style-override-4"><span class="char-style-override-8">Ama ocağın önünden bir ağlama sesi geliyordu: Çocuk uyanmıştı, Marner onu dizine oturtmak için eğildi. Çocuk sıkıca boynuna sarıldı ve küçük çocukların uyanma şaşkınlığını ifade eden “anne” seslenişleriyle karışık o derdini anlatamayan çığlıklar giderek daha yüksek perdeye çıktı. Silas onu göğsüne bastırdı ve soğumuş yulaf lapasının kalanı sönmeye yüz tutan ateşte azıcık ısıtılırsa çocuğun doyurulabileceğini aklından geçirirken, neredeyse bilinçsizce, yatıştırıcı sevecen seslerle mırıldanmaya başladı.</span></p>
				<p class="Normal-3 para-style-override-4"><span class="char-style-override-8">Sonra bir saat boyunca yapacak pek çok işi oldu. Kendisi için kullanmaya kıyamadığı, saklı duran bir parça esmer şekerle tatlandırılmış lapa ufaklığın haykırışlarını kesti, mavi gözlerini iri iri açarak bakışlarını kaşığı ağzına uzatan Silas’a çevirmesini sağladı. Biraz sonra dizlerinden kaydı, Silas’ın yerinden fırlayıp ona zarar verebilecek bir şeyin üstüne düşmesin diye peşinden gitmesine neden olan küçük adımlarıyla etrafta dolaşmaya başladı. Ama yalnızca düşer gibi yere oturdu, sanki ayaklarını acıtıyormuşçasına ağlamaklı bir yüzle Silas’a bakıp botlarını çekiştirmeye başladı. Silas onu yeniden dizlerine oturttu, ama neden sonra elini çocuğun sıcacık ayak bileklerine bastırınca sıkıntısının ıslak botlardan kaynaklandığı akılsız bekâr kafasına dank etti. Bunları güçlükle çıkardı, bebek yeniden mutlulukla epeyce bir kıkırdayarak ayak parmaklarının her şeyden önce gelen gizemine dalıp Silas’ı da o gizem üstünde düşünmeye davet etti. Ama ıslak botlar sonunda Silas’a çocuğun karda yürüdüğünü düşündürdü, bu da onun eve gelmesini ya da getirilmesini sağlayabilecek sıradan nedenleri tümüyle göz ardı etmekten sıyrılmasını sağladı. Bu yeni düşüncenin etkisiyle, varsayımlar üretmeyi beklemeden çocuğu kollarına alıp kapıya yöneldi. Kapıyı açar açmaz, çocuğun uyanırken attığı ilk açlık çığlığından bu yana işitmediği “anne” haykırışı yeniden başladı. Silas öne eğilerek bozulmamış karın üstünde küçük ayakların bıraktığı izleri ancak seçebildi ve bu izleri karaçalılığa kadar izledi. Önünde çalılıktan başka bir şey daha bulunduğunun farkına varmadan önce, ufaklık neredeyse Silas’ın kollarından kurtulacak gibi ileri atılarak “Anne” diye haykırıp durdu; orada başı çalılığın içine kaymış ve savrulan karla yarı yarıya örtülmüş bir insan bedeni vardı.</span></p>
			</div>
		</div>
</body>
</html>