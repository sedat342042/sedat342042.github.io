<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>5-4.html</title>
		<link href="../Styles/template.css" rel="stylesheet" type="text/css"/>
	</head>
	<body>
		<div id="x5-4.html" xml:lang="tr-TR">
			<div class="Basic-Text-Frame">
				<p class="konu-1" id="toc_marker-1-4">Dördüncü Bölüm</p>
				<p class="Normal-3 para-style-override-8"></p>
				<p class="Normal-3 para-style-override-4"><span class="char-style-override-8">Sabahın köründe, avcı olduğunu gizleyerek atını sürmesi gereken birinin sessiz ilerleyişiyle yola düşen Dunstan, yolunu ortasında bir zamanlar bir taş yontucusunun kulübesi olan, şimdi ise on beş yıldır Silas Marner’ın oturduğu evin bulunduğu, taşocağı denilen yere yakın en uçtaki sokaktan geçirmek zorunda kalmıştı. Burası bu mevsimde çevresindeki ıslak, çiğnenmiş balçık ve terk edilmiş ocaktaki kızıl, çamurlu suyla oldukça iç karartıcı görünüyordu. Oraya yaklaşırken Dunstan’ın ilk düşüncesi buydu; ikincisi ise tezgâhının tıkırtısını duymaya başladığı yaşlı, ahmak dokumacının bir yerlerde saklı epeyce parasının bulunduğuydu. Nasıl olmuştu da sık sık Marner’in pintiliğine dair konuşmalar duyan Dunstan Cass, genç derebeyinin olası zenginliğinin eksiksiz teminatına karşılık yaşlı adamı ödünç para vermesi için korkutmasını ya da aklını çelmesini Godfrey’e önermeyi akıl etmemişti? Bu çare şimdi ona öyle kolay ve öyle akla yatkın geliyordu ki, özellikle Marner’ın definesinin Godfrey’in acil ihtiyaçlarını karşıladıktan başka, üste para kalacak ve sadık kardeşini de rahat ettirecek kadar büyük olması ihtimalini düşününce az kalsın atın başını eve doğru çevirecekti. Godfrey önerisini kabul etmeye razı gelecekti: Alaz’dan ayrılmamasını sağlayacak bir planın üstüne hevesle atlardı. Ama Dunstan’ın düşünceleri bu noktaya vardığında yoluna devam etme düşüncesi ağır basıp galip geldi. Godfrey’e o zevki tattırmayı istemedi: Godfrey Efendinin canının yanmasını tercih etti. Dahası, satılacak bir atının bulunduğunu bilmenin verdiği kendini beğenmişlik, pazarlık etme, caka satma ve muhtemelen de birini ağına düşürme fırsatına sahip olmak hoşuna gidiyordu. Ağabeyinin atını satmanın tüm zevkini tadabilecekti, ama Godfrey’in Marner’ın parasını ödünç alması o kadar zevk vermezdi. Böylece yoluna devam etti.</span></p>
				<p class="Normal-3 para-style-override-4"><span class="char-style-override-8">Kesinlikle emin olduğu gibi Bryce ve Keating oradaydılar; o kadar şanslı bir herifti Dunstan.</span></p>
				<p class="Normal-3 para-style-override-4"><span class="char-style-override-8">Uzun zamandır Alaz’da gözü olan Bryce, “Selam!” dedi, “Bugün ağabeyinin atının üstündesin, nasıl oldu?”</span></p>
				<p class="Normal-3 para-style-override-4"><span class="char-style-override-8">Gerekli gereksiz yalan söylemekten zevk alan ve dinleyenin kendisine inanıp inanmamasının bu zevki bozamadığı Dunstan, “Ha, değiş tokuş ettik,” dedi, “Alaz artık benim.”</span></p>
				<p class="Normal-3 para-style-override-4"><span class="char-style-override-8">Cevap olarak başka bir yalanla karşılaşacağından kuşku duymayan Bryce, “Ne! Senin o sütçü beygirinle değiş tokuş mu etti?” dedi.</span></p>
				<p class="Normal-3 para-style-override-4"><span class="char-style-override-8">Dunsey, “Ya, aramızda ufak bir hesap vardı,” dedi umursamadan, “Alaz da o hesabı kapattı. Pek istemesem de atı alarak ona iyilik ettim; çünkü Jortin’in kısraklarından biri için can atıyordum; daha üstüne atlar atlamaz nasıl safkan bir şey olduğunu anlıyor insan. Ama artık Alaz benim olduğuna göre onunla yetinmem gerekiyor; gerçi geçen gün Flitton’da adamın teki yüz elli vermeyi teklif etti; gözü sargılı, yeşil yelekli bir adam; Lord Cromleck için alacakmış. Ama Alaz’ı elimde tutmaya kararlıyım: İş çitlerden aşmaya gelince onun üstüne at tanımıyorum. Kısrak safkan, ama arka bacakları biraz zayıf.”</span></p>
				<p class="Normal-3 para-style-override-4"><span class="char-style-override-8">Bryce, Dunstan’ın atı satmak istediğini bal gibi tahmin etmişti ve Dunstan da onun bunu tahmin ettiğini biliyordu (at alışverişi insanoğluna özgü böyle maharetli bir tarzda yürütülen işlemlerden yalnızca biridir); Bryce alaycı bir tavırla cevapladığında, her ikisi de pazarlığın daha ilk aşamada olduğunu biliyordu:</span></p>
				<p class="Normal-3 para-style-override-4"><span class="char-style-override-8">“Bak işte, buna şaşarım; onu elinde tutmak istemene şaşarım; çünkü değerinin yarısı kadar daha fazla para teklif edildiğinde atını satmak istemeyecek hiç kimseyi tanımıyorum. Bir yüzlük alırsan kendini şanslı say.”</span></p>
				<p class="Normal-3 para-style-override-4"><span class="char-style-override-8">Şimdi Keating de atını yanlarına sürmüştü ve pazarlık biraz daha kızıştı. Alışveriş Alaz’ın Batherley ahırlarında sapasağlam teslimi sırasında ödenmek üzere yüz yirmiye Bryce tarafından satın alınmasıyla sona erdi. Dunsey’in aklına o günkü avdan vazgeçip bir an önce Batherley’e yol almanın ve Bryce’ın dönmesini beklerken cebinde parasıyla, kendini eve götürecek bir at kiralamanın daha akıllıca bir iş olabileceği geldi. Ama şansına duyduğu güven ve pazarlığın sonuçlanması şerefine cepşişesinden çektiği bir yudum brendinin verdiği cesaretle, bir koşu tutturma arzusu üstesinden gelinebilecek kadar kolay değildi, hele altında çitleri aşarken herkesin hayranlığını kazanacak bir at varken. Ancak Dunstan atını çok yüksek bir çitin üstüne sürünce çitin kazığı atı delip geçti. Beş kuruş değeri bulunmayan kendi çirkin bedeni hiçbir yara almadan kurtuldu; ama kendi fiyatından habersiz olan zavallı Alaz böğrünün üstüne yıkıldı ve son nefesini verdi. Dunstan’ın az bir zaman önce tam zafer kazanacağı sırada üzengisini düzeltmek için eğildiğinde, bu kısa duraksamanın kendisini avın gerisinde bırakmasına küfürler savururken öfkesinin etkisiyle çitlere körlemesine dalması yüzünden olmuştu bu. Ölümcül kaza gerçekleştiğinde tazılarla arayı kapatmak üzereydi ve bu yüzden gerilerinde olup biteni kendine dert etmeyen ve Alaz’ın düştüğü yolun epeyce uzağında bulunduklarından oradan geçmeleri mümkün görünmeyen, sürüden ayrılmış hevesli binicilerin arasında önde gidiyordu. Sonradan doğacak sonuçlardansa şimdi karşılaştığı sıkıntıları daha çok dikkate alma eğilimindeki Dunstan, ayaklarının üstüne doğrulup da Alaz’ın işinin bittiğini görür görmez hiçbir gözbağcılıkla hayranlık yaratılamayacak bu durumun tanığının bulunmamasından hoşnutluk duydu. Toparlandıktan sonra bir yudum brendi ve biraz daha küfür yardımıyla kendine gelip sağındaki çalılıklara doğru elinden geldiğince hızlı yürüyüp içlerine daldı; bu çalılıkların içinden, ava katılanlardan biriyle burun buruna gelme tehlikesi olmaksızın Batherley’e yol alabileceğini akıl etmişti. Niyeti oradan bir at kiralayıp onunla eve gitmekti, çünkü elinde bir tüfek bulunmaksızın yolda miller boyunca yürümek kendi türündeki ateşli bütün delikanlılar gibi onun için de söz konusu bile edilemezdi. Ona aynı zamanda Marner’ın parasını da teklif edeceği için, Godfrey’e kötü haberi vermeyi fazlaca dert etmiyordu ve Godfrey her zaman yaptığı gibi kendisine ufacık bir yararı dokunmayacak yeni bir borç altına girme düşüncesinden dolayı bu teklifi reddetse de uzun süre direnemeyecekti: Dunstan’ın Godfrey’i herhangi bir konuda endişeye düşürebileceğinden kuşkusu yoktu. Marner’ın parasına dair düşüncesi bütün canlılığıyla büyümeyi sürdürüyordu, artık bu paraya duyduğu ihtiyaç yakıcı hal almıştı; Batherley’de bir yayanın çamurlu çizmeleri içinde boy göstermek ve seyislerin sırıtkan sorgulayıcılıklarıyla karşılaşmak düşüncesi, Raveloe’ya bir an önce varıp isabetli planını yürürlüğe koyma sabırsızlığının önünde sevimsiz biçimde dikiliyordu ve homurdanıp dururken yelek cebini rasgele karıştırması, işaretparmağının denk geldiği iki üç bozuk paranın, ahır sahibinin ödemediği sürece Dunsey Cass’la bir daha asla iş yapmayacağını belirttiği o ufak borcu kapatmak için pek yetersiz kalacağı gerçeğini hatırlatmaya yetti. Aslında koştuğu yön onu evden de, Batherley’den de aynı uzaklıkta bulunduğu bir yere getirmişti; ama zihin açıklığı bakımından pek de dikkat çeken biri olmayan Dunsey bu sonuca yalnızca, kendinden beklenmeyecek biçimde, eve doğru gitmeyi seçmesinin başka nedenleri bulunduğunu yavaş yavaş kavramasıyla varmıştı. Saat neredeyse dörde gelmişti ve sis çökmeye başlıyordu; ne kadar erken yola koyulursa o kadar iyi olacaktı. Alaz düşmeden hemen önce, yolu karşıdan karşıya geçtiğini ve işaret levhasını gördüğünü hatırladı; böylece paltosunun düğmelerini ilikleyip, av kamçısının ipini sapının etrafına sıkıca dolayarak ve kendini beğenmiş bir edayla, sanki gafil avlanmadığına kendini inandırmaya çalışır gibi çizmesinin konçlarına vurarak, şöyle bir giyinip kuşanmış da Gökkuşağı’nın seçkinlerinin hayranlığını üstüne çekecekmişçesine, kayda değer bir gayretle sağladığı bir başarı kazanmaya çalışıyormuş duygusu içinde yola koyuldu. Dunsey gibi bir delikanlı, böylesine alışılmadık biçimde bir gezinti havasında yürümek zorunda kalınca, elindeki kamçı durumundaki sıradışı, şaşırtıcı havayı bir parça düzeltiyordu ve Dunstan yoğunlaşan sisin içinde ilerlerken kamçısıyla hep sağa sola vuruyordu. Bu, izinsiz aldığı Godfrey’in sapı altın kamçısıydı; Dunstan bunu taşırken altın sapın üzerine derin biçimde kazınmış Godfrey Cass adını elbette kimse göremezdi, başkaları yalnızca ne kadar güzel bir kamçı olduğunu görebiliyorlardı. Dunsey, gözüne acınası biri gibi görüneceği bir tanıdıkla karşılaşmaktan korkmuyor değildi; çünkü sis insanlar birbirine iyice yaklaştığında kişiyi perdeleyemezdi; ama sonunda kimseye rastlamadan kendisini Raveloe’nun tanıdık sokaklarında bulduğunda, sessizce bunun da her zamanki iyi şansından kaynaklandığını düşündü. Ama akşam karanlığının da yardımıyla sis artık arzuladığının da ötesinde bir perdeye dönüşmüştü, ayaklarının kayıp içine girdiği tekerlek izlerini de, geri kalan her şeyi de öylesine gizliyordu ki çalı kümelerine yaklaşırken kamçısını alçak çalıların üstünde dolaştırarak adımlarını yönlendirmek zorunda kalıyordu. Çok geçmeden taşocaklarının oradaki açıklığa yaklaşacağını düşündü: Çalı kümelerinin aralandığı yerde olmalıydı. Ancak tam olarak söylemek gerekirse, o anda Silas Marner’in kulübesinden geldiğini tahmin ettiği ışık parıltılarından başka koşullar altında hiç beklemeyeceği bir biçimde buldu orayı. O kulübeyle orada saklı duran para, yürüyüşü boyunca hiç aklından çıkmamıştı ve dokumacıyı, faiz hatırına, tatlı sözlerle parasından ayrılmaya ikna edip kandırmanın yollarını kurmuştu. Dunstan, tatlı sözlere sanki birazcık gözdağı da eklemesi gerektiğini düşünüyordu, çünkü faizin sağlayacağı faydaların hesabını yapmak ikna için ona yeterince güçlü bir koz sunmaya yetmiyordu ve teminata gelince, bunu da bir adamı parasının ödeneceğine inandırıp aldatmanın belirsiz bir yolu gibi görüyordu. Pintiyle yürütülecek pazarlık, Godfrey’in kendinden daha cüretkâr ve kurnaz kardeşine bırakmakta tereddüt etmeyeceği bir görevdi tümüyle: Dunstan bu konuda kararını vermişti ve Marner’in panjurlarının arasından sızan ışığı gördüğü anda, tanışma faslına zaman yitirmeden girişmek kendisine oldukça doğal görünmeye, dokumacıyla konuşmak fikri de son derece yakın gelmeye başlamıştı. Gidişatı kolaylaştırabilecek birkaç şey olabilirdi: Dokumacının bir fenerinin olması akla yatkındı ve Dunstan da yol aramaktan yorulmuştu. Hâlâ evinden üç çeyrek mil kadar uzaktaydı ve sisin yerini yağmur aldığından sokak sevimsiz biçimde kayganlaşmaya başlamıştı. Yolun kıyısına çıktı; biraz da doğru yolu şaşırmayayım diye korkusundandı bu, çünkü ışığın kulübenin ön tarafından mı, yan kısmından mı geldiğinden emin değildi. Ama ayağının altındaki toprağı kamçısının sapıyla yoklaya yoklaya sonunda düşmeden kapıya varabildi. Yaşlı dokumacının ani bir sesten irkileceği düşüncesiyle pek eğlenerek kapıya sertçe vurdu. Karşılık olarak hiçbir kıpırtı duymadı: Kulübe tam bir sessizlik içindeydi. Dokumacı yatmış mıydı yoksa? Peki, öyleyse niye lambayı açık bırakmıştı? Bir pinti için tuhaf bir unutkanlıktı bu. Dunstan, kapıya sertçe bir kez daha vurdu ve bir karşılık beklemeden kapıyı sarsıp mandalını aşağı yukarı hareket ettirmek niyetiyle, demirli olduğundan kuşku duymaksızın parmaklarını mandalın deliğinden geçirdi. Ama bu iki yönlü hareket sonunda kapının açıldığını görüp şaşırdı, kendisini kulübenin her köşesini, yatağı, tezgâhı, üç iskemleyle masayı aydınlatan ve ona Marner’ın orada olmadığını gösteren parlak bir ateşin önünde buldu.</span></p>
				<p class="Normal-3 para-style-override-4"><span class="char-style-override-8">O anda Dunsey için hiçbir şey tuğla ocaktaki parlak ateşten daha davetkâr olamazdı: İçeriye girdi ve hemen ateşin başına oturdu. Ateşin üstünde henüz pişmekte olsa da, aç bir adamı davet eden başka bir şey daha vardı. Şişi olmayan bazı ev sahiplerinin yaptığı gibi, büyük bir kapı anahtarının içinden geçirilen bir telle çaydanlık askısına tutturulmuş ufak bir parça domuz eti. Ama belli ki ev sahibinin yokluğunda hızlı pişmesini engellemek için et askının en uzak ucuna asılmıştı. Demek yaşlı tilki akşam yemeğinde et yiyor diye düşündü Dunstan. İnsanlar onun iştahını bastırmak için küflü ekmek yediğini söylerlerdi hep. Ama böyle bir akşamda, bu saatte yemeğini ocakta, kapısını da açık bırakıp nereye gitmiş olabilirdi ki? Dunstan’ın yolda yürürken çektiği güçlük, ona dokumacının belki de gaz almak ya da bunun gibi kısa sürecek bir iş için dışarıya çıktığını ve ayağının kayıp taşocağına düştüğünü düşündürdü. Bu da Dunstan’a tümüyle tuhaf sonuçlar taşıyan, ilginç bir fikir gibi geldi. Dokumacı öldüyse, parası kime kalacaktı? Parasını nereye sakladığını kim bilecekti? Birinin gelip parayı aldığını kim bilecekti? Kanıtların inceliklerine kadar vardırmadı işi: “Para nerede?” biçimindeki asıl soru, şimdi dokumacının ölümünün pek de kesin olmadığını tümüyle unutturacak kadar pençesine almıştı onu. Kalın kafalı biri bir kez arzusunu coşturan bir şeyin etkisine girdi mi, bu etkiyi başlatan izlenimin baştan aşağı sorunlar barındırdığı aklından tümüyle çıkıp gider. Dunstan’ın kafası da olası herhangi birininki kadar kalındı. Köylülerin definelerini saklayabilecekleri üç yer olduğunu işitirdi hep: Çatı, yatak ya da döşemede bir oyuk. Marner’ın kulübesinin çatısı yoktu ve açgözlülüğünün dürtüsüyle hızlıca düşündükten sonra, Dunstan’ın ilk işi yatağa gitmek oldu; ama bunu yaparken gözleri de ateşin ışığıyla belirginleşen, üstüne kum serpilmiş tuğlaların ayırt edilebildiği döşemeyi merakla taradı. Ama her yanı değil, çünkü bir yeri gizlemek için serildiği pek belli olan ve üzerinde parmak izleri bulunan kumla kaplı bir tek kısım vardı. O da tezgâhın pedallarının yakınındaydı. Dunstan hemen oraya yöneldi, kamçısıyla kumları süpürdü ve kancanın ince tarafını tuğlaların arasına sokunca bunların yerinden oynadığını gördü. Aceleyle iki tuğlayı yerinden çıkardı ve araştırmasının amacına ulaştığından kuşkusu kalmadı; çünkü o iki deri torbada paradan başka ne olabilirdi ki? Ağırlıklarından anladığı kadarıyla da içleri altınla dolu olmalıydı. Dunstan daha başka torba var mı diye oyuğun içini yokladı; ardından tuğlaları alelacele yerlerine koydu ve üstlerine kum yaydı. Kulübeye girmesinin üstünden beş dakika bile geçmiş sayılmazdı ama ona çok uzun bir süre gibi görünüyordu ve Marner’ın sağ olabileceği, her an kulübeye girebileceği olasılığını aklının ucundan geçirmese de elinde torbalarla doğrulurken anlatılması güç bir korkunun pençesine düştü. Aceleyle dışarının karanlığına çıkacak ve elindeki torbaları ne yapacağını sonra düşünecekti. Işık selinin içinde kalmamak için kapıyı arkasından hemen kapattı: Birkaç adım, panjurların arasından ve mandal deliğinden sızan ışığın onu ele vereceği noktadan uzaklaşmasına yeterliydi. Yağmur ve karanlık koyulaşmıştı, iki eli doluyken, bu yüzden de kamçısını torbalardan birinin üstünden kavrayabildiği kadar tutarken yürümenin zorluğuna rağmen halinden memnundu. Bir iki metre gittikten sonra acele etmesine gerek kalmayacaktı. Böylece karanlığa karıştı.</span></p>
			</div>
		</div>
</body>
</html>