<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Kırkıncı kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Kış, bana fark ettirmeden geçti. Dünyam kozam, yurdumla sınırlıydı, bir keçe, görmek istemediğim göğü kapatıyordu. Döşeğime uzanmıştım, ocağın külleri bile soğumuştu. Renksiz ve donuk günler ve geceler birbirlerini izleyerek akıp giderken, gücüm azaldı.
    </div>

    <div>
      Yalnız yaşamam gerekiyordu. Tengri böyle istemişti. Oysa beni asıl üzen, önceki gibi hareket edememekti. Yaralı dizimden kopup giden dizkapağı bana her an kendini hatırlatıyordu. Sürekli olarak dizimi ovuyor, sonunda adımın Topal Borcu olarak değiştirileceğini, oklarımın hedeflerine varamayacağını, ata bindiğimde, en sevdiğim hareketlerden vazgeçmem gerekeceğini, belki de düşmandan korkacağımı düşünüyordum. Böylesine savaşmanın ne zevki olurdu ki? Üstelik, kimin için savaşacaktım?
    </div>

    <div>
      Çadırımın eşiğinden yeniden geçmek, gereksiz bir çaba gibiydi. Ne bir neden, ne de bir kişi beni çadırımdan çıkarmayı başardı. Oysa Kasar, Belgütey, Temüge ve Celme'nin ne kadar uğraştığını biliyorum. Taş gibiydim. Sonra, Cuci geldi. Hiçbir şey söylemeden gölgede oturmadığı zamanlar beni kollarında sıkıyor, benimle konuşuyor, hatta azarlıyordu. Onun varlığı bana bir türkü, yanıklarımın üzerine sürülmüş melhem gibi geldi. O sanki yağmur, rüzgâr, taşları yuvarlayan toynaktı. Ona uydum, ayaklanıp çadırımın içinde topallayarak dönmeye koyuldum.
    </div>

    <div>
      Sonra Cuci, Çağatay ve Ögedey'le birlikte altı bin atlının başında Tangut ülkesine, savaşmaya gitti. Kasar, Belgütey ve Subetay da onların yanındaydı, Çelme ve Ok Cebe de her biri yanlarında ikişer bin savaşçıyla artçılık görevini üstlenmişlerdi.
    </div>

    <div>
      Cuci'nin yokluğunda, benimle uğraşmak görevi genç oğlu Orda'daydı. Küçük sümüklü her sabah gelip, beni yürümeye zorluyordu. Bir Moğol'un, üstelik bir komutanın, Kağan'ın atlarının başseyisi ve babasının öğretmeninin güçsüz düşebileceğini anlayamıyordu. Bir koçtan daha büyük olmayan, ama ata bindiğinde sanki bir boğanın boynunu koparmışçasına kasılan bu sümüklü için Tengri'nin altındaki bir erkek ya ayakta durur ya da ölürdü! Sürekli olarak döşeğine uzanarak onun için iyi bir örnek olmadığımı biliyordum, benimle ava çıkmak için sabırsızlandığını da.
    </div>

    <div>
      O zaman ayaklandım, çadırımın içinde bir yusufçuğun gürültüyle uçuştuğu bir gün, dışarı çıktım. Göğün mavisi gözlerimi kamaştırdı. Gözlerimi kapadım, sonra yavaş yavaş tekrar açtım. Gök sonsuz ve derin bir mavilikteydi, ince bir kar tabakasıyla örtülü bozkırın üzerinde parıldıyordu, onu ne kadar özlediğimi fark etmek bana sınırsız bir mutluluk verdi.
    </div>

    <div>
      <br />
    </div>

    <div>
      Birliklerimizin geri dönüşünü kutlayana kadar iki mehtap geçti. Kansu Vahalarında neşeli çarpışmalar yaşamışlar, ekinleri yakmış, atlarını beslemiş, Tangut askerlerini çil yavrusu gibi dağıtmış, çoğu kervanlardan alınmış değerli ganimetler elde etmiş, önemli bilgiler toplamışlardı. En önemlisi de su kaynakları ve otlakların yerlerini belirlemişlerdi; öyle ya, Temuçin Jin İmparatorluğunun hemen sınırındaki bu toprakları kendininkilere katmak istiyordu.
    </div>

    <div>
      <br />
    </div>

    <div>
      Temuçin, Temülün'ün öldüğü yere bir heykel diktirdi. Uzun bir süre, o heykelin yanına gitmekten kaçındım. Yine de fırtınanın yaklaştığı bir akşam, atımı heykelin gri gölgesine doğru sürdüm. Benim kadar büyük ve geniş heykel daha çok bir erkeği andırıyordu, kemerinde bir hançer ve bir tütün kutusu taşıyordu, ellerinden biri hançerin kabzasındaydı, havaya kalkık diğerinde ise bir kutu vardı. Güzel başı sessizce bir yana yatmıştı. Taşa oyulu badem gözleri sakin, neredeyse neşeliydi. Gözlerin menzilinde kalmaya özen göstererek uzaklaştım.
    </div>

    <div>
      <br />
    </div>

    <div>
      Kahraman savaşçılarımız onuruna düzenlenen şölenlerden sonra Üç Göller'e gitmek üzere Otlar Adası'ndan ayrıldık. Göç muhteşem bir manzara oluşturuyordu. Önde üç sıra halinde bitmek tükenmek bilmez askerler yürüyordu. Daha sonra çeşitli gıcırtılar ve gürültüler içinde kağnılar, çadırlar, yükler geliyordu. En sonda da sayıları kaldırdıkları toz bulutundan belli kalabalık sürüler geçiyordu. Baştan sona bütün göçü izlemek isteyen birisinin, gözlerini kırpmadan üç gün üç gece bakması gerekirdi. Geçtiğimiz yerlerdeki toprak, uzun süre kendine gelemeyecek biçimde zarar görüyordu. Başka bulutlar da yükseliyordu, otlakları yeniden canlandırmak için ateşe veren sürü bekçilerinin oluşturduğu dumanlar.
    </div>

    <div>
      En önde Temuçin pırıl pırıldı. Çevresinde kardeşleri, oğulları ve komutanları, kervanın ilerleyişini gözden kaçırmadan halkını yönetiyordu. Dengeli ve güçlü vücudundan gökte süzülen kartalın güveni fışkırıyordu.
    </div>

    <div>
      İstediğini ele geçirmiş ya da geçirmek üzereydi. Moğollar birleşmişti. Düşmanlar ve ayrılıkçı boylar sancağımızın altına girmişti. Asilerin karınları yarılmış, oldukları yerde terk edilmişti, hâlâ direnenlerin de boyunlarım uzatacakları günler yakındı. Temuçin ölümcül oklardan oluşan bir okyanus üzerinde hüküm sürüyordu. Tek hâkim oydu, zaferini habersiz olanlara da duyurmak isteğindeydi, büyük bir kurultay sonucunda imparator, ya da hakan ilan edilmeyi bekliyordu. Kurultayın tarihi olarak süslü guguk kuşu mehtabının son çeyreği seçilmişti, o gün Kağan'ın kırk dördüncü baharına da denk düşecekti. Taç giyme şöleninin haberini iletmek için seksen ulak çevredeki topraklara gönderilmişti.
    </div>

    <div>
      Taç giyme töreni onu keyiflendirse de onu asıl sevindiren, gittiğimiz yerdi: Höelün Ana'nın onu doğurduğu Üç Göller.
    </div>

    <div>
      Yaşlı ve saygıdeğer kadın acılar içindeydi, yine de on iki öküzün çektiği kağnıya kurulu büyük çadırının içinde uzanmış, bize eşlik ediyordu. Döşeğinin sarsılmasını, acılarının artmasını önlemek için, develere binmiş kırk köle kağnının altından geçirdikleri kolanları sıkı sıkı tutuyordu.
    </div>

    <div>
      Temuçin Üç Göller bölgesinden, Borçeginlerin eski kışlağından, kutsal bir yermişçesine söz ediyordu:
    </div>

    <div>
      - Göreceksin, Borcu, orada otlar ipek gibi, her renkten çiçeklerle kaplı; vadilerin arasındaki dereler toprağı memeden çıkan süt gibi okşuyor. Tepeler çok yüksek değil, zirvelerinde ormanlar var, ancak yukarıya vardığında, her tarafı görebilirsin.
    </div>

    <div>
      Kağan doğru söylemişti. Karaçam, kızılcam ya da kayın ormanlarıyla çevrili aydınlık otlaklar birbirlerini izliyordu. Yürüyüşümüz güçlü bir kekik kokusu kaldırıyor, parlak gökte leylekler, ardıçlar ve pelikanlar döneniyordu.
    </div>

    <div>
      Çadırlarımızı kurduk. Kağan ailesinin çadırları Üç Göller'den en büyüğünün yakınına yerleştirildi. Borçeginler bu göle "Ağabey" adını vermişti. Sularının tüm hastalıklara iyi geldiği bilinirdi. Kağan'ın yurdu gölün kıyısından iki yüz on bir adım ötede, tam dünyaya geldiği yerdeydi. Alacakaranlıkta hayvanlar ormandan çıkıyor, gölün karşı yakasına inip su içiyorlardı. Altın rengi çalılıkları aralayarak meydana çıkan ayılar, leoparlar ya da kurtları bekleyen avcılar vardı.
    </div>

    <div>
      Kököçü mehtapsız gecelerde ormana gidiyor, ruhlarla konuşuyordu. Elinde hemen alev alan tahta şekilcikler tutardı.
    </div>

    <div>
      "Aşağı” gölün suyu mide hastalıklarına iyi gelirdi, "yukarı” gölünkü ise ciğer ve böbrek acılarını azaltırdı. Bir de suları gözlere iyi gelen bataklık vardı, ormanın en derinindeydi. Gözleri gücünü kaybedenler alınlarını, enselerini ve başlarının tepesini günde üç kez bu suyla ıslatınca eskisi gibi görmeye başladıklarına yemin ederlerdi. Burada önemli olan, şifalı suyun gözlere değmemesiydi, böyle bir durumda gözün sonsuza dek kör olacağı bilinirdi.
    </div>

    <div>
      <br />
    </div>

    <div>
      Bir akşam, Temuçin beni çağırttı. Kadın ve çocukların gölgede oynadıkları bir sedir ormanından, yonca kaplı bir çimenlikten geçtim, Kağan'ın çadırına girdim.
    </div>

    <div>
      Kağan kalın beyaz keçelerin üzerine bağdaş kurmuştu.
    </div>

    <div>
      Solunda, saç örgülerini yağlatan Yezüiyi izliyordu. Ayaklarının dibinde, gümüş bir tepsi tepeleme yiyecek doluydu.
    </div>

    <div>
      - Yaklaş, Borcu.
    </div>

    <div>
      Gözdesinin çıplak omuzlarım görmezden gelerek eğildim.
    </div>

    <div>
      - Atını hazır tut, çünkü yarın şafakta çocukluğumun ülkesinde üç günlük bir yola çıkacağız. Seni epey oyalayacağımı umuyorum!
    </div>

    <div>
      <br />
    </div>

    <div>
      Çadırlarının sağından kıvrılarak inen dere yatağından bir obo'ya varıncaya kadar ilerledik. Çevresinde üç kez döndük, her dönüşte bir çakıl taşı ekledik, en sonunda da taşların tepesine armağanlarımızı bıraktık; ben bir avuç beyaz at kılı, Temuçin mavi ipekten bir kuşak. Birkaç adım ötede, taşların arasındaki pınardan kaynayan su sazlıkların arasından süzülerek akıyordu.
    </div>

    <div>
      - Su için buraya gelirdik. Çadırlarımızı orada, ormanın kenarında kurardık. Devrilmiş şu kütüğü görüyor musun?
    </div>

    <div>
      Temuçin çürümeye yüz tutmuş, yosun kaplı yaşlı bir ağaç gösteriyordu.
    </div>

    <div>
      - Bu ağaç yurdun yanına devrildiğinde Temülün daha memedeydi, Höelün Ana kütüğün, çocuğunu emzirirken sürüsünü izleyebilmesi için buraya devrildiğini söyler. O güzel ve gururlu hali, mavi gölgelerde çamaşırlarım çıkararak göğüslerini serbest bırakması hâlâ gözümün önünde. Temülün'ü kucağına alır, emzirirken ona türküler mırıldanırdı.
    </div>

    <div>
      - Neden onunla evlenmemi istedin?
    </div>

    <div>
      Şaşırmış gibiydi.
    </div>

    <div>
      - Bunun için beni suçluyor musun? İttifaklar kurmak için onu başka soylulara da verebilirdim. Sen benim için bir kardeşten de ötesin, andasın! Benim isteğim, kanının sonsuza dek ailemin kanına karışmasıydı... Senin de isteğin buydu. Kardeşim sana âşıktı. Unuttun mu?
    </div>

    <div>
      - Nasıl unutabilirim? Hâlâ gölgem gibi...
    </div>

    <div>
      - Benim gibi yap, diye kükredi, yüzünü güneşe dön ve yürü. Bir daha da geriye bakma!
    </div>

    <div>
      Atına atladı, batıya doğru topukladı. Peşinden gittim. Yüksek ve geniş gölgesi sanki çevresindeki her şeyi etkiliyordu: otlar başlarını eğiyor, rüzgârın kokusu değişiyor, ufuk açılıyor, uzakta, zirveleri karla kaplı dağlar daha belirginleşiyor, bakışı gibi kararıyordu.
    </div>

    <div>
      Karaçam ormanının çevresinden döndükten sonra, güneşten tunçlaşmış yüzünü bana çevirdi:
    </div>

    <div>
      - Şu ovaya bak. Babamla ilk dörtnallarımı burada yaptım.
    </div>

    <div>
      Sarı otlar, uzaktaki mor dağlara kadar göz alabildiğine
    </div>

    <div>
      uzanıyordu. Kuzeyde de çayır Balya Irmağı'na inen bir yamaçla aniden kesilir gibiydi.
    </div>

    <div>
      Uzakta, eski mezarların kara ve keskin çizgilerini gördük, Zengin Dağ'ın hiçbir kadının ayak basmadığı kutsal karaçam ormanına daldık. Ağaçların altında kurşun ağırlığında bir sessizlik vardı.
    </div>

    <div>
      Ortasında gözlerini bize dikmiş bakan, boynuzlan dibine yaslandığı elma ağacının dallarıyla karışan iri bir geyiğin durduğu bir açıklığa vardık. Bir sıçramayla ormanın içine daldı, yitti. Ağacın alçak dallarına takılıp kalmış bir başka geyik daha vardı, kurumuş, kafatası zamanla eskimiş, yaşlı bir geyik. Boynuzlarından geriye sadece beyazlaşmış iki kök kalmıştı.
    </div>

    <div>
      - İlk öldürdüğüm geyik, dedi Temuçin. Görüyorsun, yeniden canlanıyor.
    </div>

    <div>
      Ağaçların kenarını izleyerek tepeye vardık, atlarımızı bağladık ve yere çömeldik. Obamızın bir bölümünü, çevrede de yumuşak dalgalar gibi yükselen tepeleri görüyorduk. Göğün tepesinde güneş toprağı giydiriyor, her çıplak toprak parçasını kızıla boyuyordu.
    </div>

    <div>
      Uzunca bir süre, gözlerimiz titrek buğulara dikili, tek bir kelime etmeden kaldık, batıda yanan bozkır kapkara bir duman çıkardı. Dumanı görünce, konuştu:
    </div>

    <div>
      - Atlar semizleşince, tekrar Tangut ülkesine gideceğiz. Kervanlarını yağmalayacağız, köylerini talan edeceğiz; böylece surlar ardındaki kentine erzak bulamayacak kralları ordusunu dışarı çıkarmak zorunda kalacak. Biz de Ningxia'yi alıp surlarını, taştan evlerini yıkacağız, Tangutları köle yapacağız! O gün gelince, yanımda olmam istiyorum.
    </div>

    <div>
      Önerisine şaşırmıştım, cevap verdim:
    </div>

    <div>
      - Önüne bak, ey Kağan! Topraklarının sınırlarını görmek istersen, yirmi kat daha uzağa bakabilmen gerekir! O kadar uzağı görebilecek bir göz yok. Ünün, sancağın altında topladığın halkın, senin gördüklerini de aştı. Bunlar sana yetmiyor mu? Sürülerimiz iki yüz kat artacak, elimizde hâlâ bunun on katına da yetecek otlak olacak! Senden korkuyorlar! Dört yüz boyu bir araya getirdin! Senin elindekilere göz dikebilecek tek bir imparatorluk yok! Bundan yararlanamamaktan, sıkılmaktan mı korkuyorsun?
    </div>

    <div>
      - Benden korkuyorlar, çünkü korkutuyorum, diye homurdandı ayağa kalkarken. Yeryüzündeki bütün krallar bu korkuyu öğrenecek! On kişi bile Moğol kanının bir damlasına bedel olamayacak! Tengri'nin huzurunda ant içtim! Atalarımıza karşı işledikleri suçlar yüzünden Jinler, bunu ödeyecekler! Benim, Kağan'ın, Tengri'nin seçtiğinin önünde eğilmeyenler de ödeyecek!
    </div>

    <div>
      Şaşkınlık içinde baktım. Benliğinin en derinliğinden gelmiş kötü bir varlığın etkisindeymiş gibi, kendinden geçmişti.
    </div>

    <div>
      - Gök ahenk içinde değil mi? diye sordu öfkeyle. Barış içinde değil mi? Neden? Tek olduğu için! Beni de yeryüzünde ahenk ve barışı yerleştirmem için seçti. Savaşmayı reddeden her Moğol, Tengriye ihanet etmiş sayılacak. O Moğol'un kanını ben ellerimle çamura akıtacağım!
    </div>

    <div>
      - Benim bundan böyle yapmak istediğim gibi Tengri'nin altında barış içinde yaşamak, Tengri'ye ihanet etmek midir?
    </div>

    <div>
      - Evet, çünkü daha önce diğer halkları da Yasa'nın kurallarına uymanın iyiliğine inandırmamız gerek. Yoksa yüzlerinin, gözlerinin renginin, tanrılarının ya da ilahlarının hiç önemi yok. Önemli olan tek şey, hepsinin tek bir kağanı olması. O zaman, güneşin doğduğu yerden battığı yere kadar barış olacak. İkimize gelince, diye sürdürdü sözünü, yüreklerimizin üzerine abanmış bu gölgeyi kovmamakta inat ettiğin sürece, anlaşmazlık ciğerlerimizi karartacaktır.
    </div>

    <div>
      - Bu kimin hatası? diye bağırdım, içimde sanki boşluğa atlıyormuşum gibi bir duyguyla. Beni Camuka'yı öldürmekle görevlendirdiğin günden beri, o gölge yüreğime dayanıyor, çünkü senin Çiçeklerin Ecesi'nin kaçırılmasındaki payını öğrendim.
    </div>

    <div>
      Ayağım üzengiye koymak üzereydi, yüzünde hem asabi, hem de üzgün bir ifade vardı.
    </div>

    <div>
      - Üçüncü birinin aramıza girmesine izin vermemeye ant içmiştik. Sadakatimizin gücünü kendi kendimize deneyeçektik. Böyle bir yalana nasıl kandın? Bu yalanı söyleyen dillerin amacı bizi ayırmak. Mutluluğunu sona erdirdiğimden kuşkulanıyorsun, oysa ben hep yüreğinin özgür olmasına uğraştım.. Adamlarımdan herhangi biri kanını dökmeme buyruğuma karşın Camukayı boğazlamış olsaydı, bunun cezası bileklerinin kesilmesi olurdu. Oysa ben seni cezalandırmadım. Bu cezayı benim yerime Tengri, seni Merkit pususuna çekerek verdi. Eğer Tengri kız kardeşimi elinden aldıysa, bunu seni bana daha yakınlaştırmak için yaptı. Anlamadın mı? Söyleyeceğimi söyledim!
    </div>

    <div>
      Eyere yerleşti, bayır aşağı inmeye koyuldu.
    </div>

    <div>
      Zengin Dağ'ın eteğinde, kayın ormanının dibinde, kurban edilmiş atların kafatasları, boş göz yuvalarını göğe çevirmişti, güneşin ışınları çatlamış kafataslarından birinin üzerine bir yaprağın gölgesini düşürdü.
    </div>

    <div>
      Kemiklerin arasında kalmıştım, akşamı beklerken tozların kemirdiği çatlaklarda yüreğimi döven acımasız umutsuzluğu buldum.
    </div>
  </div>
</body>
</html>
