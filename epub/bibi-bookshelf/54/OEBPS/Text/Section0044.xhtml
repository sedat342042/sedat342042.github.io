<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Kırk dördüncü kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      - Dikkatli ol Borcu, Kağan artık her şeyi kendi denetlemek istiyor, bu düşünce onu çıldırtacak.
    </div>

    <div>
      Kasar başını önüne eğdi.
    </div>

    <div>
      Otlar Adası'na yeni gelmiştim. Kasar'ın burada bulunduğunu öğrenmek, şaşırtıcıydı. O neşeli kaplan, kükremeleri, çılgın at sürüşleri neredeydi? Onu dinledim, üzüntüsünün nedenini anladım. Abisi onu terk etmişti.
    </div>

    <div>
      Yasağı mı çiğnemişti? Yoksa aileden birini öldürmüş ya da soymuş muydu? Onu dinleyince, tek suçunun Kököçü'nün her şeye hâkim olmasına isyan etmesi olduğunu anladım.
    </div>

    <div>
      - Artık Kağan'ın yanına, yanımızda muhafız olmadan giremiyoruz diye bağırdı üzüntüyle. Onun yanına sadece Şaman ve kardeşleri girebiliyor. Kağan çadırlarının arasında haber vermeden dolaşıyorlar, aile toplantılarına davet edilmeden katılıyorlar, kararlar alıyorlar, durmadan da fakirliklerinden şikâyet ediyorlar.
    </div>

    <div>
      Kağan, onu tahta çıkaranın ağına mı düşüyordu? Şaman'ın gücünden, göklerin öfkesinden mi korkuyordu? Etkisini gün geçtikçe artıran Kököçü'ye karşı çıkamadığı doğruydu.
    </div>

    <div>
      İlk tepki gösteren Kasar olmuştu:
    </div>

    <div>
      - Geçmişte, senden şikâyet etmeye hiç hakkımız olmadı, demişti abisine. O zamanlar doğruydun. Şimdiyse, Cengiz Han olduktan sonra, bize Şaman ve kardeşlerinin uymadığı mecburiyetler yüklüyorsun. Onlar, başkalarının çok daha iyi yapacakları görevleri isteyip alıyor. Kim bunlar? Senin öz kardeşlerinden daha üstün görünmek için ne yaptılar?
    </div>

    <div>
      - Sus! buyurdu Cengiz Han. Onlar Monglik'in oğulları, noyanlar bizi lanetlediğinde bizi terk etmeyen tek insan olan Çaraka'nın torunları. İhtiyar bu bağlılığını hayatıyla ödedi. Onun ailesi topraklarımda ve çadırlarımın arasında özgürce dolaşacaktır.
    </div>

    <div>
      Kasar'ın öfkesi Kököçü'nün kulağına gitti. Şaman o andan itibaren öcünü almak için fırsat aradı.
    </div>

    <div>
      <br />
    </div>

    <div>
      Tembellik Kasara yakışmıyordu. Usta okçu, bir ayı kadar güçlü kusursuz savaşçının durmadan çarpışması ya da avlanması gerekirdi. Dinlenme dönemlerinde, sadece konuksever bir yurt bulacağını bilerek gittiği obalarda sonu gelmeyen içki âlemlerine dalıyordu.
    </div>

    <div>
      Kököçü Kasarın iyi huyundan yararlanmakta zorlanmadı. Onu kızdırmak, daha sonra tahrik etmek kolay oldu. O gece neler olduğunu hiçbir zaman tam öğrenemedim. Kasar çok sarhoştu, bana anlattıkları karmakarışıktı. Bildiğim tek bir şey vardı: Kököçü'nün kardeşlerinden kötek yemişti.
    </div>

    <div>
      Burnu bir elmacık kemiğinden diğerine kadar açılmıştı, göz kapakları erik kadar şişmiş, omuzlarından biri çıkmıştı.
    </div>

    <div>
      Hepsi de güçlü kuvvetli adamlar olmalarına karşın, Kököçü'nün kardeşlerinin Kasar'ı bu kadar kolay dövebileceklerine inanamıyordum. Sarhoşken, bir fok kadar beceriksiz olsa da, hâlâ bir boğarım boynunu kırabilecek güçteydi. Belki de Şaman'ın kardeşlerine dokunmaktan korkmuştu? Bir orduya karşı çıkılabilir, ölümle alay edilebilir ama, hiç kimse, Kasar bile, Tengri'nin cezasının korkusuyla yaşayamaz.
    </div>

    <div>
      Kağan'dan anlayış ve adalet bekleyerek huzuruna girmek istemişti.
    </div>

    <div>
      - Bu sana ders olsun, demişti, abisi. Bundan böyle, olduğun yerde kal!
    </div>

    <div>
      Karardan yıkılan Kasar, çekilmişti.
    </div>

    <div>
      Fırtınanın geçmesini beklemesi gerekirdi ama çamçaklar dolusu devirdiği, başları döndüren, dilleri çatallaştıran mayalanmış kısrak sütü, birçok çadırda çenesinin açılmasına neden olmuştu. Bir zamanlar Şaman'ın Karaimlerle nasıl işbirliği yaptığını, Kağan'ı nasıl zehirlemeye çalıştığını anlatmaktan hoşlanmaya başladı. Yoldaşlarından bazıları Kasarı susturmaya çalışırken, kimileri de onu başkaldırmaya yönlendirdi. Kağan olanları duydu, Kököçü Temuçin'in öfkesini artırmak için elinden geleni yaptı. Düşünde, öyle diyordu Şaman, bir tehlike görmüştü. Cengiz Han'ı uyarmak göreviydi:
    </div>

    <div>
      - Gök bütün toprakları sana verecek. Savaşacağın insanların tepesine yıldırımlarını yağdıracak, Ama ilahi uykumda Kasar karanlık bulutları senin omuzuna doğru üflüyordu. Eğer dikkatli olmazsan, kardeşin imparatorluğunu oklarıyla delik deşik edecek.
    </div>

    <div>
      Kasar yakalandı, Kağan karşısında diz çökmeye zorlandı, börkü ve kemeri alındı.
    </div>

    <div>
      Olanlardan haberdar edilen Höelün Ana, kağnısına iki kara deve koşturdu, sorgunun ortasında yetişti. İki oğlu karşı karşıya gelmişti, biri yerde ve hakarete uğramış; diğeri ayakta, göğe doğru uzanmış, dokunulmaz.
    </div>

    <div>
      Bir deri bir kemik kalmış yaşlı kadın İki kölenin yardımıyla ayakta durabiliyordu. Kağan'a bakmadan ilerledi, iki oğlunun arasına gelince durdu. Kasar'ın börkünü ve kemerini yerden aldı, oğluna onurunu geri verdi, kemikli ve şekilsiz ellerini Kasar'ın yanaklarına koydu, onun güçlü omuzlarına dayanarak, güçlükle doğruldu. Yanakları gözyaşı içinde, gömleğini açtı, pörsümüş memesini eline alarak Cengiz Han'a döndü:
    </div>

    <div>
      - İşte sizi emziren memeler! Etimi yok etmek istemen için, Kasar hangi cinayeti işledi?
    </div>

    <div>
      Kağan cevap veremedi.
    </div>

    <div>
      - Sen küçükken, bu memelerden birini emiyordun. Kaciun ve Temüge de diğerini. Kasar ise her ikisini de son damlasına kadar boşaltıyordu. Sütanaların korkulu rüyası olmuştu. Sen, Temuçin, kurnazlık ve cesareti aldın; Kasar da gücü ve becerikliliği. Gücünü senin emrine verdi, düşmanlarını yok etti. Sana karşı gelenleri yendikten sonra, onu gölgesinden mahrum etmek mi istiyorsun?
    </div>

    <div>
      Kağan anasının delici bakışları karşısında fazla dayanamadı, arkasını döndü, geniş adımlarla çadırına girdi.
    </div>

    <div>
      Yaşlı kadın Kasar'ın iplerinin çözülmesini buyurdu.
    </div>

    <div>
      O günden bu yana iki mehtap geçmişti.
    </div>

    <div>
      - İnan bana, Borcu, diye devam etti Kasar, Kağan artık eskisi gibi değil. Höelün Ana yetişmeseydi, bana hiçbir zaman düşünmediğim bir suçu itiraf ettirene kadar işkence ettirecekti. Börküme yeniden dokunmaya cesaret edemediyse de buyruğumdaki tümeni elimden aldı, ayrıcalıklarımın çoğunu kaldırdı. Şaman'ın etkisi altında, ondan hastalıktan korkar gibi korkuyor.
    </div>

    <div>
      - Havada asılı kalan, Tengri'nin yakını, vücutları ateşe veren birisinden kim korkmaz?
    </div>

    <div>
      - Kutsama günü yaptığı gösteri göz boyamadan başka bir şey değildi dedi, yan alaylı yan acı bir gülümsemeyle. O kölenin kokusunu duymadın mı? O koku, yanık et kokusu değildi. Kököçü köleye sırrını sadece kendisinin bildiği bir şey sürdü. Benim aptal olduğum söylenir ama o sahtekârın göz boyamalarına kanacak kadar enayi değilim.
    </div>

    <div>
      Kağan ertesi günü avdan döndü. Kalkanlar ve eyerler kervanı daha Kerulen'i aşmamıştı ki bir ulak çadırın yakınına gelmemi bildirdi.
    </div>

    <div>
      Tuğcuların ortasında, Beyaz Ağızlı Doru'nun sırtında geldi. Tuğların arkasında soylular ve usta okçular vardı, güneşten yanık suratlarında sedefli gülümsemeler görülüyordu. Kargılar ve oklardan diken diken görüntünün ortasında Yezüi'nin ay kadar beyaz yüzünü gördüm. Seyisler atına doğru koştu. Bana gözünün kenarıyla bir baktıktan sonra yere bastı.
    </div>

    <div>
      - Sayn baynu, Borcu!
    </div>

    <div>
      - Sayn baynu, Hakan!
    </div>

    <div>
      Dizginleri bıraktı, eğildiğim yerden kaldırmak için ellerini koluma koydu.
    </div>

    <div>
      - Bana iltifat etmekten vazgeç, Borcu. Parıltılı adlar istemiyorum, Cengiz Han yeter. İçeri gel, konuşacaklarımız var.
    </div>

    <div>
      Tamamladığımız savaşı anlattım. Sessizce dinledi. Tunç renkli yüzünün çizgileri sakindi, gözlerinde zümrüt kıvılcımlar vardı. Çevremizde oğulları Çağatay, Ögedey, genç Toluy, kardeşleri Belgütey, Temüge, amcası Darıtay, Şaman Kököçü ve altı kardeşi gümüş kupalarla gırtlaklarını ıslatıyordu.
    </div>

    <div>
      Sözümü bitirince, bana bir kupa uzattı, Merkitlerin kökünün kurutulduğuna sevindiği belliydi. Geri kalan bir avuç Merkit de sonsuza dek diz çöktürülmüştü.
    </div>

    <div>
      Azat edilmiş kölelerin eski Merkit topraklarına yerleştirilmelerini buyurdu, sonra da, hiçbir şey olmamışçasına sordu:
    </div>

    <div>
      - Becerikli Kestane'nin bana sunmak istediği şu kız, gerçekten de söylendiği kadar güzel mi?
    </div>

    <div>
      - Hmmm dedim, boğulmamaya çalışarak, evet, güzel olduğu söylenebilir. Daha doğrusu, belirgin bir kusuru yok. Bu kadarı da kaba Merkitleri etkilemeye yeter.
    </div>

    <div>
      - Onu neden getirmedin?
    </div>

    <div>
      - Okçularımdan biri onu kirletti, dedim çatlak bir sesle. Kızın Becerikli Kestane'nin kızı olduğunu bilmiyordum. Üstelik endişelenme, Kağan, kadınlarının içinde güzellik bakımından bu Merkit'in altında kalacak kimse yok.
    </div>

    <div>
      - Yazık, çünkü biliyor musun Borcu, bazen Yezüi'den sıkıldığımı düşünüyorum.
    </div>

    <div>
      Şaşırmış gibi davrandım, sıkıntımı gizleyebilmek için dudaklarımı köpüklü süte değdirdim ama köstebeğin yuvasının tepesindeki kartalı bildiği gibi, Temuçin'in gözlerini benden ayırmadığım hissediyordum.
    </div>

    <div>
      - Okçu nerede? Onu cezalandırmam gerek.
    </div>

    <div>
      - Ödedi, Anda! Artık yaşamıyor. Ruhu, kolundaki yaradan uçup gitti.
    </div>

    <div>
      - Adı?
    </div>

    <div>
      - Okçu... Okçu Ekşi
    </div>

    <div>
      Cengiz Han yüzüme değişik bir biçimde bakarak doğruldu, parmaklarını şıklattı.
    </div>

    <div>
      Çadırın gölgeliğinin altında bir gölge göründü. Bir kolu eksikti.
    </div>

    <div>
      - Yaklaş ki herkes seni görsün, dedi Kağan.
    </div>

    <div>
      Adam üç adım attı. Okçu Ekşiyi, yüksek ve uzak Merkit ülkesinde boğazladığım adamı tanıdım. Kesik kolu sargılar içindeydi, bana bakan gözlerinde düşmanlık yoktu, olsa olsa biraz endişe okunuyordu. Karşımdaki Okçu Ekşi'nin benzeri ya da ruhu olamazdı, anlaşılan gecenin karanlığında yanındakinin boynunu kesmiştim.
    </div>

    <div>
      Kağan ayağa kalktı, herkes peşinde, eşiğe kadar yürüdü.
    </div>

    <div>
      Gözden kaybolmadan önce, seslendi:
    </div>

    <div>
      - Susuzluğunu gider, Borcu, Cebe'nin okunun gırtlağıma saplandığı gece benim susuzluğumu giderdiğin gibi. Artık ödeştik.
    </div>

    <div>
      Sesi derinden geliyordu, öfkesizdi ama neden bilmem, bana yaralı bir kurdun iniltisini hatırlattı.
    </div>
  </div>
</body>
</html>
