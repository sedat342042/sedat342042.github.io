<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Kırk beşinci kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Kutsama törenini yapıldığı 1206 yılı güneşin doğduğu topraklardaki halklar için Kaplan Ayı'nın büyük çemberine denk düşer. O yıl ölüm Cengiz Han'ın yakın çevresine üç kere vurdu. Her üçünde de Cengiz Han, elini kılıcının kabzasına atmak zorunda kalmadan, ölümün nedeni oldu. Her üç ölüm de kayın yapraklarının sarardığı dönemde, Süslü Saksağan Mehtabı'nda geldi.
    </div>

    <div>
      Önce Cuci orman haklarına karşı gittiği seferden döndü. Kağan'ın büyük oğlu kusursuz bir savaş çıkarmıştı, Oyratlar ile Kırgızlara baş eğdirmiş, hatta Oyratların Tumatlar karşısında yanımızda savaşmalarım sağlamıştı.
    </div>

    <div>
      Kağnıları soylu kadın ve kürk doluydu, babasının buyruğuna girmeye can atan kılıç sayısının otuz bin olduğu söyleniyordu.
    </div>

    <div>
      Kağan oğlunu cömertçe ödüllendirdi, fethettiği toprakların bundan böyle Cuci'nin ulusu olacağını ilan etti.
    </div>

    <div>
      Ancak çarpışmalarda bir de üzücü şey olmuştu. Kağan'ın evlatlıklarından, Höelün Ana'nın büyüttüğü Borokul Tumatların pususuna düşmüş, ölmüştü. Kağan Borokul'u çok severdi, bu kayıp onu derinden yaraladı. Cuci ondan bir istekte daha bulunup, dostluk ettiği Merkit erkeği Mavi Sadak'ın bağışlanmasını dilediğinde, Kağan öfkelendi.
    </div>

    <div>
      - Onu çoktan öldürmen gerekirdi!
    </div>

    <div>
      - Çok sadık, mükemmel bir okçu...
    </div>

    <div>
      - Yeter! Benim ardımda tek bir Merkit erkeği bile kalmayacak. Öldür onu!
    </div>

    <div>
      - Yapamam, baba...
    </div>

    <div>
      - Bana karşı mı?..
    </div>

    <div>
      - Büyük oğlun haklı, diye araya girdim. Bu Merkit çok değerli...
    </div>

    <div>
      - Sus! Unutma Borcu, tüm haklarını tükettin. Borokul da sadık ve değerliydi. Hiçbir zaman arkamdan konuşmadı. Artık yaşamadığım bilmek yüreğimi yakıyor, cezasını bu Merkit ödeyecek. Öldür onu, Cuci, bu buyruğumdur.
    </div>

    <div>
      <br />
    </div>

    <div>
      Küçük Lokma'mı Mavi Sadak'ın kalın keçeler altında boğarak öldürmenin, böylelikle ruhunu kurtarmanın, Kağan'ın elinde gırtlağı kesilmesinden çok daha iyi olacağına inandırmaya çabaladım, yine de Cuci acımasız buyruğu yerine getirmeye davrandığında omuzları düşük, gözleri yaş ve nefret doluydu.
    </div>

    <div>
      Babasının buyruğunu yerine getiren Cuci'nin güzel yüzü bir daha aydınlanmamak üzere karardı, sürekli ve acı verici bir endişenin izlerini taşır oldu.
    </div>

    <div>
      <br />
    </div>

    <div>
      Höelün Ana tek bir ses çıkarmadan gitti. Gözlerindeki ışık gün geçtikçe sönüyordu, bir sabah ölü bulundu. Yine de gözkapaklarında iki oğlunun çekişmesini görmenin acısı asılıydı. Araya girmesine karşın, kardeşler arasındaki anlaşmazlık çözümlenememişti. Akıllı kadın yanılmamıştı. Kasar ve Cengiz Han arasında görünürde bir düşmanlık olmamasına karşın, güvensizlik ve kuşku için için ilerliyordu.
    </div>

    <div>
      Kasar anasının cenaze kağnısına bin savaşçısıyla eşlik etmek istedi ama Cengiz Han bu ayrıcalığı Höelün Ana'nın üç evlatlığına, yaşlı kadının son zamanlarda bütün zamanını alan üç öksüze verdi.
    </div>

    <div>
      Toprak buzlanmak üzereydi, mezarlık yeri de oldukça uzak. Ceset hızla götürüldü, Kağan anasının cesedinin bütün zenginliğiyle birlikte gömüldüğü yeri yasak bölge ilan etti.
    </div>

    <div>
      <br />
    </div>

    <div>
      Cengiz Han'ın karşı koyulmaz gücünden kaçmayı başarabilen tek bir insan vardı. Bu insan Kököçü'ydü. Şaman'ın ünü topraklarımızın sınırına kadar yayılmıştı. Uzak ülkelerden armağanlar almadığı bir gün yok gibiydi. Armağanların sayısı ve değeri bazen Kağan'a gelen armağanlarınkini bile geride bırakıyordu. Bir süreden beri kendini ”Çok-Tanrısal” olarak adlandırmaya başlamıştı. Ünü ve aile birliğinde açtığı çatlakla yetinmemiş, hâkimiyetini Kağan'ın kardeşleri ve en sadık adamları üzerinde yaymaya girişmişti. Usta manevralar, armağanlar, değiş tokuşlar, ayrıcalıklarla onları birbirlerinden ayırıyor, tartışmalarda kendi yanında yer almalarını sağlıyordu. Temüge'nin buyruğundakilerden hemen hepsini bir günde kendi tarafına çekmesi de böyle oldu. Kağan'ın en genç kardeşi sadık adamlarından birini göndererek kullarını geri istedi. Kököçü ve kardeşleri aracıyı önce dövdüler, sonra da sırtına bir eyer bağlayarak efendisine geri gönderdiler. Bu hakaret karşısında Temüge Kököçü'nün çadırlarına saldırdı. Şaman muhafızlarına Temüge'yi yakalattı, diz çöktürdü, evinin kutsal toprağına izin almadan ayak bastığı için özür dilemek zorunda bıraktı.
    </div>

    <div>
      Temüge gecenin ortasında Kağan'ın huzuruna girmek istedi.
    </div>

    <div>
      Kağan kardeşinin anlattıklarını ses çıkarmadan dinlerken, Börte döşeğinden atlayıp öfkeyle bağırdı:
    </div>

    <div>
      - Ey Fatih, harekete geçme zamanı geldi! Ne zamandan beri kardeşlerine el sürülmesine izin veriyorsun? Dün Kasar, bugün Temüge, yarın da sıra belki sana gelecek...
    </div>

    <div>
      - Cesaret edemez...
    </div>

    <div>
      - Ocağımızın muhafızı Temüge'yi sarsarak seni deniyor. Sen hayattayken bunlara izin verirsen, sen öldükten sonra çocuklarımıza ne yapacak?
    </div>

    <div>
      - Ben ölmeyeceğim...
    </div>

    <div>
      - Saçmalama. Bizi öldürmeden harekete geç!
    </div>

    <div>
      Kağan kadınının düşüncelerini dinledi.
    </div>

    <div>
      En küçük oğul Temüge'nin ocağın, yani imparatorluğun muhafızı olduğu doğruydu. Bu sorumluluk sadece şekilde kalmış bir görev değildi: Kağan sefere çıktığında, obanın düzeni, topraklarımızın güvenliği Temüge'nin sorumluluğundaydı. Ona saldırmak, İmparator'a meydan okumak demekti, üstelik İmparator Şaman'ın onu iki kez Karaimlerin avucundan kurtarmayı başaramadığını da unutmuyordu. Çatışma kaçınılmaz olmuştu, hızla cevap vermek gerekiyordu. Küçük kardeşine bakıp konuştu:
    </div>

    <div>
      - Kököçü güneşin doğuşundan sonra buraya geldiğinde, ona istediğini yap.
    </div>

    <div>
      Ertesi sabah, Temüge Şaman'ın gelişini gözledi. Her zamanki gibi yanında altı kardeşiyle birlikte geldi, Kağan'ın huzuruna çıktı. Küçük kardeş de Kağan'ın çadırına girdi, yerine yeni oturmuş Şaman'ın üzerine atıldı, beline sarılıp havalandırdı:
    </div>

    <div>
      - Dün şişip kabarıyordun. Gel de şimdi bir boy ölçüşelim!
    </div>

    <div>
      Çok-Tanrısal direndi; kardeşleri araya girmek istedi ama
    </div>

    <div>
      hem Kağan'ın, hem de babalarının bir el işaretiyle oldukları yerde kaldılar. İki adam sendeledi.
    </div>

    <div>
      - Dışarı! diye bağırdı imparator.
    </div>

    <div>
      Kalktılar. Şaman durumu açıklamak istedi.
    </div>

    <div>
      - Dışarı!
    </div>

    <div>
      Şaman büyük bir öfkeyle Temüge'nin peşinden gitti.
    </div>

    <div>
      Çadırın arkasına yeni dönmüştü ki, Temüge'nin görevlendirdiği üç acımasız güreşçi, Kuduz Azman, Koca Yanak ve Tıkanık Marsık üzerine atıldılar, boynunu, omuzlarını ve belini kırdılar.
    </div>

    <div>
      Kököçü'nün kardeşlerinden, korkunç çatırdıları duyan ikisi çadırdan fırladı; o sırada güreşçiler hareketsiz vücudu bir kuytuya çekiyordu. Kardeşler koşarak çadıra geri döndü, Kağan'ın Çok-Tanrısal'ı öldürttüğünü haykırdılar, muhafızlar gelip onları yakalayıncaya kadar tehditler savurdular.
    </div>

    <div>
      - Götürün! dedi Cengiz Han. Sen, Monglik, burada kal!
    </div>

    <div>
      - Sana hep sadık kaldım dedi, yüzü acıdan buruşmuş yaşlı adam. Ey Kağan, oğullarımı bağışla.
    </div>

    <div>
      - Onları iyi yetiştirmedin. Eğer ağızlarını tasmalamazsan, onları yok ederim. Gölgeleri bir daha yolumu hiç karartmamalı. Anladın mı, Monglik?
    </div>

    <div>
      <br />
    </div>

    <div>
      Kendi kendime hep Höelün Ana'nın gidişinin Cengiz Han'ın bütün yaşamı boyunca almak zorunda kaldığı en önemli ve en tehlikeli kararını etkileyip etkilemediğimi sorarım: Tengri'nin aracısını ortadan kaldırmak. Her zamanki alışkanlığını bozmamış, bu görevi yerine getirmek için kardeşini kullanmıştı. Ne olursa olsun, Gök'ü kandırmak imkânsızdır. Sonunda, o korkunç iktidar hırsınının Kağanı böyle davranmaya zorladığını düşündüm. Camuka, Cuci, kısa bir süre önce de Kasar beni uyarmıştı: "Kadınlar, atlar, ama herşeyden de önemlisi iktidar; işte Kağan'ın hiçbir zaman paylaşmayacağı üç şey!”
    </div>

    <div>
      <br />
    </div>

    <div>
      Şaman'ın cesedi bir yurda yerleştirildi. Kağan girişi ve duman deliğini kapattırdı, kendi muhafızlarından üç sıra askerin yurdun çevresinde nöbet tutmalarını buyurdu. Kendisi de üç gün boyunca danışmanı, etkili ve sessiz Tata Tonga ile başbaşa çadırına kapandı. Dördüncü günün sabahında, halkına "olay" hakkında kendi yorumunu iletti: "Tengri'nin buyruğuna rağmen, Kököçü gücünü Kağan ailesine karşı kullanmaya çalıştı. O zaman Tengri kemiklerini kırdı, hayatını aldı. Tengri bana gecenin karanlığında, yurdumda göründü. Bundan böyle kimin büyük şamanımız olacağını söyledi. Adı Uğsun. Bundan böyle, sağımda yer alacak."
    </div>

    <div>
      Yaşlı Uğsun bütün bitkileri, bütün hayvanları, bütün taşları, bütün ırmakları tanıyordu. Dizim yaralandığında, beni ilk tedavi eden o olmuştu. Bilgeliği de yaşı gibi saygıdeğerdi.
    </div>

    <div>
      Yine de Kağan'ın endişeleri kaybolmadı. Kışı kendi çadırında, görevlilerden çok azını kabul ederek geçirdi. Doğru, ileride yapacağı seferleri hazırlıyordu, casuslarımızın başarılarını araştıryordu, gizlice karanlık emellerini geliştiriyordu. Yine de yalnızlığı, kurtulamadığı bir korkuyu gizlemeye çabalıyordu; İmparatorlar Imparatoru'nu bir tek ışınıyla pire bokuna dönüştürebilecek Tengri'nin hışmına uğramak korkusu.
    </div>
  </div>
</body>
</html>
