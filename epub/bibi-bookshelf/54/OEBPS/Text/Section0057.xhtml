<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Elli yedinci kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      - Büyükbaba! Büyükbaba!
    </div>

    <div>
      Çığlıklar atarak çadırıma doğru koşuşan yumurcakları gördüm. Bu çocuklar, birkaç mevsimdir ailesiyle birlikte bana bakan Çoban Topal'ın çocuklarıydı. Bir ayağı diğerinden biraz kısa olan bu devin on iki sümüklüsü vardı. İçlerinden altısı yurdumun çevresinde zıplayarak, ellerini çırparak beni çağırıyordu.
    </div>

    <div>
      Kızıl Tahtta küçük bir daire çizen tepenin kayalıklı zirvesine varmıştım, beni göremezlerdi.
    </div>

    <div>
      - Büyükbaba! Büyükbaba! Gece ilk tay doğdu.
    </div>

    <div>
      Bir yedincisi, memeden yeni ayrılmış küçükleri, kardeşlerine kendisini beklemelerini haykırıyordu. Düşmüştü, kıçı çıplak, yüzü kapkara, küfürler savurarak arkalarından bir taş attı.
    </div>

    <div>
      Bulunduğum yerden, birer sinek kadar küçük görünüyorlardı ama neşeleriyle beni ortalarına aldılar. Bahar ürkek ürkek rengini göstermeye başlamıştı ve yılın, Sıçan Yılı'nın ilk tayı doğmuştu.
    </div>

    <div>
      Tırmanmadan önce doğuşunu izlemiştim. Kollarımda hâlâ kokusu ve kanı vardı. Kızıl Taht'ın yamaçlarına son bir kez tırmanmaya hazırlandığım sırada, bir açıklığın ortasında doğmuştu.
    </div>

    <div>
      Anası, Perçemli Sarışın, çadırımın eşiğinde, kızgın küller üzerinde yürür gibi, boynunu kaldırıp indirerek, kuyruğunu sallayarak, toynakları yere serilmiş bir pus örtüsünün ardında saklanarak görünmüştü.
    </div>

    <div>
      Ayı Korkusunun torunun torunuydu, kollarımın arasına mavi ve kırmızı hayat torbasından yarı çıkmış tayını bıraktı. Tayı yavaşça yere, cilalı küçük toynakları üzerine bıraktım, sonra annesinin karnından getirdiği kaftanını çıkardım. Ürperdi, su içen bir deve gibi ön bacaklarını açtı, bacakları üzerinde sallandı, sonra da yere devrilmeden anasının memesine kadar sokuldu.
    </div>

    <div>
      Tüyleri kuruyana kadar yanlarında kaldım. İpeksi yumuşaklıkta, pas rengindeydi, en güzel doruların donu gibi. Gerçek bir küçük Ayı Korkusu'ydu, gözleri açık ve güvenli, yaramazlık dolu. Boynunun' çevresine bir kurdele bağlarken, ona Cengiz Han'ın mezarına gideceğini söyledim.
    </div>

    <div>
      Kızıl tay burnunun ucuyla önerimi onayladı, iki büyük yurt kadar yuvarlak gözlerinden gururunu okudum.
    </div>

    <div>
      Yine anasının karnının altına uzandı, ben de uzun tırmanışıma başladım.
    </div>

    <div>
      <br />
    </div>

    <div>
      Topal'ın sümüklüleri, beni çadırımın içinde bulamamaktan üzgün, geri döndüler. Tepeye varmam için bütün gece tırmanmam gerekti.
    </div>

    <div>
      Yamaçta zorlanmış, yıldırım altında kararmış karaçamların altında kalmıştım.
    </div>

    <div>
      Kayaların arasında ilerleyen yolu ve ışıldayan çamı bulabilmem için birkaç adım daha tırmanmam gerekti. Kızıl çamım, yıldırım yemiş yaşlı gövdesiyle orada, boşluğun hemen kenarındaydı. Hayatta kalan yeşil bölümü, ölümü atlatanların aldırmaz neşesiyle maviliğin üzerinde sallanıyordu. Köklerinden çıkan çıplak kılıç bile, yemyeşil iğneli dört yeni dal taşıyordu.
    </div>

    <div>
      O da oradaydı, toprağın üzerinde kıvrılıp giden köklerin üzerine oturmuş kurdum, yarımda dişisi; benim uzun burunlu, yüzü ay gibi yuvarlak dev kurdum.
    </div>

    <div>
      Burnu boyunca, ağzının hemen üstünde uzun ve siyah bir yara izi vardı. Oydu, Mavi Göl'de üzerine okumu salamadığım, daha sonra Kağan'ın yanında tekrar gördüğüm, yarasını yalayan kurt. Sadece postunun renkleri değişmişti. Bin yaşında olmalıydı, elbiselerimi çıkarma zamanının geldiğini anladım.
    </div>

    <div>
      <br />
    </div>

    <div>
      Yere uzandım, beyaz kaplan postundan börkümü ona en uygun yere örttüm, perçemlere asılmış küçük at heykelciğini elime aldım.
    </div>

    <div>
      Rüzgâr kayaların arasında ıslık çalıyordu, gök her zamanki gibi masmaviydi.
    </div>

    <div>
      <br />
    </div>

    <div>
      Göğüs kemiğimin ucuna, tam yüreğimin üzerine bir şey koyuldu. Dizkapağım olduğunu anlamak için elimi uzatmak gereksiz. Yuvarlak ve ılık memeli ince vücut dizkapağımı yavaşça ezdi. Uzun saçlar öpücüğü izledi.
    </div>

    <div>
      <br />
    </div>

    <div>
      Her şey yerli yerindeyken çok çabuk ölünür. Sonra, sonra zaman istendiği gibi akar.
    </div>

    <div>
      Kulan'ı ilk kez çıplak ve arkasından görüyordum, üzerime uzanmıştı, istediğim kadar bakabilirdim... Yaşlı kabuğum üzerinde bir kefen gibi çağlayan saçları, güneşe batmış kusursuz kalçaları, iki ikiz yılan gibi akan bacaklarının ışıltısı.
    </div>

    <div>
      Ayaklarınım dibindeki kurdun gözleri yarı kapalıydı, ağzından sarkan iri diliyle gülümsüyordu. Parıltılı çam ağacı bir kadına dönüşmüş, güçlü omuzlarını sıkıyordu.
    </div>

    <div>
      Çıplak ve neşeliydi, Orman Ruhu'nun kızı.
    </div>

    <div>
      Benimle birlikte ikisi de nöbet tutuyordu, Kulan cesedimin üzerinde ağlarken, barış içinde bir bütünlük oluşturduk.
    </div>
  </div>
</body>
</html>
