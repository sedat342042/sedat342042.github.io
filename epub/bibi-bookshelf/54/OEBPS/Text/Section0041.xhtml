<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Kırk birinci kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Güneşin gümüşleştirdiği bozkır uykumda parıldıyordu. Çıplak ve amaçsız, sanki bir kuş kanadına binmiş gibi, rüzgâr hızında ilerliyordum. Görünmez bineğime istediklerimi yaptırmaktan acizdim. Çiçekten halılar, derecikler, göller, kayalar, görünür görünmez kayboluyordu. At yelesi yüksekliğinden uçuyordum, o kadar hızla uçuyordum ki, altımdaki tepeler ve çukurlar yüreğimi sıkıştırıyordu. Ruhum dizginsiz dolaşıyordu. Tengriye doğru mu gidiyordu? Herşeyi düzenleyen Tengri, beni alacak mıydı?
    </div>

    <div>
      Güneyde, ufku karartan bir tepe beni çekiyordu. Genişti, düz zirvesiyle kumun üzerinde uyuklayan bir mandayı andırıyordu. Tepesinde yuvarlak bulutlar toplanmıştı. Kendi çevremde dönerek gece mavisi yamaçlarının yanından geçtim. Bulutlar şişiyor, uzuyor, geriniyordu: Kağan'ın dev boyutlarda, acımasız ve etkileyici yüzü göründü. Çenesi sıkı sıkı kenetli, bakışı zehir gibi karanlık ve suçlayıcı, beni izliyordu; bakışı yüreğimi yarıyordu.
    </div>

    <div>
      <br />
    </div>

    <div>
      Görüntü, kurban edilmek üzere çitlerin gerisine alınan ineklerin böğürtüsüyle birlikte kayboldu.
    </div>

    <div>
      Döşeğime uzanmıştım. Dışarıda çocuklar ellerini çırparak koşuşturuyor, itişiyorlardı. Koşarak binlerce çan takılı yüklü develerden oluşmuş bir kervanı karşıladılar; çan ve zil sesleri develerin sarsak adımlarına uygun olarak yükselip alçalıyor, kervan yaklaştıkça daha da tizleşiyordu... Aklım geri geldi: büyük günün arifesindeydik!
    </div>

    <div>
      Yarın, Temuçin hakan olacaktı! Olağanüstü bir ad. Atalarından hiçbiri, saygıdan hakan olarak adlandırılan Kaydu ve Kabul bile hakan değildi. Tüm Moğolların hakanı olarak bir imparatorluğa hükmediyordu, ihtişamı sınırları aşarak diğer krallıklara taşıyordu.
    </div>

    <div>
      <br />
    </div>

    <div>
      Yukarıda güneş, duman bacasının kenarını altına kesti. Kampın gürültüsünden ürkmüş kargalar geniş geniş kanat çırparak duman deliğinden görünüp kayboldu.
    </div>

    <div>
      Gülümseyen gözleriyle yeni kazınmış bir kafa, keçe kapıyı kaldırdı.
    </div>

    <div>
      - Borcu! Borcu!
    </div>

    <div>
      Cuci'nin büyük oğlu Orda. Pembe süslerle bezenmiş lacivert bir kaftan giymişti. Altıncı baharındaydı, attan düşmesinin anısına sol elmacık kemiğinde bir yara ve iyilik dolu bir canlılık taşıyordu. Büyük siyah gözleri heyecandan pırıl pırıldı.
    </div>

    <div>
      - Neler oluyor, En Küçük Lokma?
    </div>

    <div>
      - Çabuk gel, Borcu Amca, dağ kadar büyük bir hayvan nehre doğru yürüyor! Omuzlarında dev gibi iki yay ve iki kalkan var, burnunun yerinde yere kadar uzanan kocaman bir boru, sırtında da acayip bir yurt taşıyor.
    </div>

    <div>
      - İyice uyandığından emin misin? Sakın bu anlattığın büyük beyaz develerinden birine binmiş Kasar olmasın?
    </div>

    <div>
      - Hayır, Kasar Amca ateşlendi, yanıltan sütten çok fazla içmiş. Babam şu anda onu uyandırmaya ve giydirmeye uğraşıyor. Gel, gel!
    </div>

    <div>
      Yemeğimi getiren hizmetkâra çarparak çıktı.
    </div>

    <div>
      Çizmelerimi çektim, mavi gömleğimi giydim, parlak sarı kuşağımı sarındım, hafifçe topallayarak obanın içindeki patikada yürümeye başladım. Yüzleri parıl parıl veletler ordusu haber vermeden atlarıyla yoluma çıktı, peşlerinde bir sürü köpekle, kuzuları, koşulmuş atları ürküterek gitti. Kadınlar peşlerinden boşuna bağırdılar.
    </div>

    <div>
      Büyük güne hazırlanmaya başlayalı neredeyse üç mehtap oluyordu. Kırk bin Moğol uzaklardaki topraklarımızdan. eski Karaim, Nayman, Tatar, Kırgız, Tumat ve Oyrat ülkelerinden gelip Onon kıyılarına yerleşmişti, birçoğu da hâlâ geliyordu.
    </div>

    <div>
      Çadır yerleşim direkleri çevredeki tepelerin üstüne kadar yayılmıştı. Yerleşimin bir ucundan diğerine gitmek için yarım gün boyunca at sürmek gerekiyordu; kalabalığın üzerinde asılı duran kahverengi bulut, yakılan ateşlerin sayısı hakkında fikir veriyordu. Öküzlerin çektiği kağnılar sabahtan akşama kadar ormana gidip geliyor, yakacak odun taşıyordu. O kadar çok insan, o kadar büyük bir karmaşa vardı ki, çadırların arasındaki çiğnenmiş topraktan yollar atlardan, kümes hayvanlarından, danalardan, köpeklerden, sarhoş savaşçılardan, gübreden ve diğer pisliklerden geçilmez durumdaydı. Orada koyunlar boğazlanıyor, dedikodu yapılıyor, bazen tartışılıp dövüşülüyordu. Çadırlar arasına gerilmiş, at kılından yapılmış inanılmaz bir örümcek ağının üzerinde eyer keçeleri, koşumlar, et parçaları, tuzlanmış av hayvanları, deriler, peynirler, otlar ve koyun işkembeleri kurutuluyordu.
    </div>

    <div>
      Yumuşak bayırın dibindeki çadırlar, taşkın tehlikesine rağmen, Onon kıyısındaki geniş alana kurulmuştu. Nehirdeki adacıklara gelince, buraları prenslere, soylulara, armağan dolu kağnılarının ardı gelmeyen yabancı elçilere ayrılmıştı. Bunlardan bazıları Lob Çölü'nden ya da Uygur ülkesinden geliyordu, develerin yanı sıra elmastan tasmalarıyla panterler, çıplak kollu, bitkin beyaz köleler, ceylan kadar narin, ağızları köpüklü, damarları çıkık atlar ve daha sayılamayacak zenginlikler yürüyordu.
    </div>

    <div>
      Altın Taç ve Gobi'yi aşıp gelmiş bu kervan herhalde Cuci'nin oğlunun sözünü ettiği kervandı, çünkü yuvarlak keçe damların arasında sallanan dev gibi bir kıç gördüm. Gerçekten de sırtında acaip bir çadır taşıyor, Onon'a doğru ilerliyordu.
    </div>

    <div>
      Karanlık nehrin en uygun geçidinin çevresinde büyük bir kalabalık toplanmış, önlerinden akıp giden zengin ve ilginç görüntüleri izliyordu. Nehir o bölgede oldukça sığdı ama bu kalleş olmadığı anlamına gelemezdi: akıntı insan kafası büyüklüğündeki taşları yerinden söküp sürüklüyordu.
    </div>

    <div>
      Filin -bu saygıdeğer hayvanın adı böyleydi- ensesine oturmuş adam, hayvanı karnı yere değene kadar çöktürdü. O zaman, sazlardan yapılmış, üstüne şemsiye açılmış sepette bulunan iki kişi iplere tutunarak yere kaydı. Belden büzgülü tunikler ve ipek şalvarlar giymişlerdi; genç olanının şalvarı fildişi, yaşlısının yeşildi. Başlarında da uzun bir tüyle süslü zarif sarıklar vardı. Genç olanı bir kral oğlu, yaşlısıysa onun eğitmeniydi. Zariftiler, birer mücevher gibi parlıyorlardı.
    </div>

    <div>
      Bizimkiler eyeri alınan hayvanın çevresini sardılar, hayranlık ve şaşkınlıkla izlediler.
    </div>

    <div>
      Fil nehre girince herkes şaşkınlık çığlıkları kopardı. Sabırsızlık ve keyif belirten homurtular çıkarıyor, uzun burnunu kıvırarak vücudunu ıslatıyor, inanılmaz hortumunu yuvarlayarak suları köpürtüp yarıyor, ağzını açıp kulaklarını oynatıyor, sonra da bir yanına devrilip yatıyordu. Çocuklar kahkahadan kırılırken büyükler konuşmalarını kestiler, hayvanın, dalgaların çarpıp eridiği güçlü vücudunun etkisinde kaldılar.
    </div>

    <div>
      Sonunda hayvanı yöneten ve efendisi olduğu anlaşılan Hintli file yaklaşıp elindeki dallarla derisini temizledi. Ezilmekten korkmuyordu. Hayvanı temizlerken onunla konuştu, alnını birkaç kez okşadıktan sonra ayağa kalkıp kıyıya gelmesini buyurdu. Fil büyük bir sükûnetle itaat etti.
    </div>

    <div>
      Şemsiyeli geniş sepet yeniden sırtına yerleştirildi. Gülüşmeler ve yorumlar arasında koşumlar yeniden gerildi. Prens ve eğitmeni sepete tırmandı, Moğolların hayran bakışları arasında nehri geçip adacığa vardılar.
    </div>

    <div>
      Bazılarının taktığı adla Yorulmaz Boynuzlu günün geri kalan bölümündeki bütün konuşmaların ana konusu oldu. Bu cins hayvanların ölümsüz olmadığı anlatıldı: Hint hükümdarının gönderdiği üç filden ikisi yolda ölmüş, biri Tibet'in yüksek platolarında, diğeri de Lob ve Gobi arasında kalmıştı. Kağanımıza armağan olarak gönderilmişlerdi, geriye koşumları, büyük sepetleri ve süslü ipekten yastıkları kalmıştı.
    </div>

    <div>
      Hint kervanı söğütlerin gölgesine çekildi. Ormanın kıyısında, kumlu bir yer seçtiler. Hemen yakınlarında, yüz deve ve on katı koyunla gelmiş Sart dostumuz Hasan ve efendisi Öngut Hükümdarı Alakuş Tegin vardı.
    </div>

    <div>
      Kıyıda gezinerek, karşı yakadaki yabancıları gözleyerek gevezeliğe giriştik. Asıl dikkatimizi çekenler, kalçalarına dayadıkları kovalarıyla nehirden su almaya gelen köle kadınlardı. Endişeli gözlerine, çalılıklara takılan tülden tuniklerine, su almak için eğildiklerinde sallanan göğüslerine bakıp güldük.
    </div>

    <div>
      Ağaçların oluşturduğu çemberin üzerinde, tepenin yamacında, Kağan'ın çadırları yükseliyordu. Her zamanki yurtlarından üç kat daha büyük ve daha beyazdılar. Sayıları on ikiyi bulan kadınlarının çadırları Kağan çadırının doğusunda sıralanmıştı. Soyluların ve Şaman Kököçü'nün ailesinin çadırları batıya doğru uzanıyor, bütün bu çadırlar muazzam bir hilal oluşturuyordu. Her çadırın önünde üç başlı ve dokuz tuğlu sancaklar dikilmişti. Zırhlı ve silahlı savaşçılardan bir sıra, bu çadırlara yaklaşılmasını engelliyordu. Biraz daha aşağıda, güneye açılan dört köşe ve geniş çadırlar platonun yamacında, rüzgârdan şişiyordu. İçlerinden en büyüğü, mavi süslü, beyaz bir çadırdı. Kutsanma töreni burada yapılacaktı.
    </div>

    <div>
      Temuçin Hakan olmayı beklerken çadır kenti askerleriyle etkiliyordu. Ayaklarının altında, Onon'un yapraklarının arasında, bir ittifak umuduyla gelip ona saygılarını sunmayı bekleyenleri görebiliyordu.
    </div>

    <div>
      Bu yerin seçilmesinde Tanrı Dağı'nın, birçok kere hayatını kurtaran, kutsal bir saygıyla bağlı olduğu, her seferden önce gelip Tengri'ye yakardığı Tanrı Dağının önemi büyüktü. Onon kaynağını bu dağdan alıyordu, Tengri'nin buyruklarını duyurduğu söylenen tepelerden de, tıpkı bir kartal yuvasından olduğu gibi, bütün çevre görülebiliyordu.
    </div>

    <div>
      Kerulen ve Tuul da kaynaklarını Tanrı Dağından alırlar. Kerulen çatışmaların nehri, Tatarların sınırlarını belirlediği o eski ve uzak çağların anısıydı. Tuul'a gelince, onun suları önce Orhun'a, sonra da Selenge'ye katılır, sonunda da ölülerin gittiği yön olan kuzeye doğru boşalan Baykal Gölü'nde yolunu bitirirdi. Güney ise hayatın, kuşların ve ruhların kaynağıdır.
    </div>

    <div>
      Temuçin batan güneşin altında, başı ışıktan altına bulanmış, göründü. Ardında, çevrelerinde silahlı nöbetçiler bulunan atlarından bini otluyordu.
    </div>

    <div>
      Dağların arasından bir yılan gibi bükülüp doğrularak geçen, yamaçları kemiren, taşları ve kum adacıklarını keyfine göre yerleştiren, ağaç kütüklerini kıyıya atan, dalları ve hayvanların boynunu eğen Onon'a baktı.
    </div>

    <div>
      Su içmek için boynunu eğmeye gerek duymayan sadece fildi. Akşam olunca, zincirlerine asıldığını, toprağı kazıdığını duyduk. Sıkıntısı, kalın bir toz bulutu kaldırdı. Toz bulutu yaprakların üzerine yükseldi, rüzgârın kanatlarında sonsuza doğru gitti.
    </div>

    <div>
      <br />
    </div>

    <div>
      Kutsanma günü, daha şafaktan itibaren atlılar suları köpürterek Onon'u geçmeye başladı. O kadar kalabalıklardı ki, nehrin kıyıları atlarının toynaklarının altında kayboldu. Daha sonra Kağan'ın çadırına doğru, bacak bacağa tırmandılar, kısa süre sonra nallanmış bacakların altından otlar görünmez oldu. Bazıları kucaklarında bir, iki, bazıları daha da çok çocuk taşıyordu, daha yetişkinler terkilere oturtulmuştu. Eyerde oturamayacak kadar küçük sümüklüler kadınların yanında kalmışlardı, sepetlerde, develerin yanına sarkıtılmış torbalarda, iplere sarılmış, parmaklarını emerken meraklı gözleriyle çevreye bakıyorlar, bazen de yanlarından geçen atların yelesine, binicisinin örgüsüne yapışmaya çalışıyorlardı.
    </div>

    <div>
      Erkekler zırhlarını giymiş, şeritleri yağlamışlardı. Kalkanlar parlatılmış, kakmaların altını silinmiş, perçinler cilalanmıştı. Tolgaların sorgucu enseliklerin tepesinden görünüyordu, sadaklar ok doluydu, kargıların sivriltilmiş uçları göğün mavisini yaralıyordu.
    </div>

    <div>
      Yüzlerce boyun lehçeleri birbirlerine karışıyordu: Karaimler gırtlaktan konuşurken, Üç Irmak'ın Moğolları türkü söyler gibiydi. Tatarlar kesik kesik sesler çıkarıyor, Naymanların kaba dili dikkat çekiyordu. Lehçeler atların terkisinden aşarak ilerliyordu, insanlar söylediklerinin anlaşılması için abartılı yüz ifadelerine başvuruyor, kollarını sallıyor, parlak göğüslerden sağır edici kahkahalar yükseliyordu. Girdikleri savaşları, atlarını, önderlerini anlatıyor, yaralarını, silahlarını, mücevherlerini gösteriyorlardı.
    </div>

    <div>
      Alan doldukça insanlar olacakların bilincine varmaya başladı. Bir ulus doğuyordu! Bu gücün genişliği karşısında sustular. At sırtında yüz bin kişiydiler, hepsi de sancaklarından parlaktı. İşte o zaman başlıklarım çıkardılar, başları açık, gırtlakları kuru, ağızları çarpık, heykellerden de sessiz, beklemeye koyuldular.
    </div>

    <div>
      Kalabalığın arasında bırakılmış, kağnı genişliğindeki bir yol doğruca dörtköşe çadırlara gidiyordu. Krallar, soylular, yüksek komutanlar davulların gümbürtüsü altında bu yoldan geçtiler, bütün dudaklardan yamacı tırmananların adları döküldü. Sıra Subetay'a, Ok Cebe'ye, Celme'ye, Mukali'ye, Kubilay'a, bana, Kağan'ın sadık yoldaşlarına, komutanlarına, vahşi kurtlarına gelince, mırıltılar arttı.
    </div>

    <div>
      Tepenin kenarında üç sıra muhafız yerleştirilmişti. Ellerinde kargılarıyla ilk iki sıradakiler kalabalığa dönüktü. Soylu konuklar yerlerini aldılar. Düzenden sorumlu Tata Tonga yabancıların, ayak tabanlarını Kağan çadırına doğru çevirmek ya da dirseklerini dizlerine dayamak gibi yakışıksız hareketlerde bulunmamalarına özen gösteriyordu.
    </div>

    <div>
      Temuçin kalın beyaz keçeler üzerinde oturuyordu. Solunda, tıpkı bir gerdanlığın incileri gibi, kadınlarının yüzleri görünüyordu, Başta Börte ve Yezüi, aralarında Höelün Ana, daha sonra Yezügen ve daha az çekici olan, ama gözdelerin aksine, mücevherler ve mercanlarla süslü başlıklar takan, göz alıcı kaftanlar giymiş kadınlar. Her birinin kaftanı işçilik ve mücevherat bakımından bir diğerininkiyle boy ölçüşür gibiydi, bu nedenle kıllarını bile oynatmaya cesaret edemiyorlar, uzaklara bakıyorlardı. Şaman, Kağan'ın sağındaydı, daha sonra da Kağan'ın oğulları yaş sırasına göre duruyorlardı.
    </div>

    <div>
      Fildişi renkli uzun bir halı Anda'nın ayaklarının dibinden başlıyordu. Kököçü halının kıyısından öteki uca kadar yürüdü; güneşin altında tam bir çember. Çizmelerini çıkardı, ezilmiş yünden çemberin üzerine çıktı, davulunu üç kez vurdu, sırtına götürüp bıraktı. Davul sarsıldı, ama düşmedi; havada yüzer gibiydi! Küçük madenî parçalar ve ziller çınladı, şeritler oynadı, geyiğin haykırışı önce usulcacık, sonra gitgide yükselerek duyuldu; davulu ruhlar tutuyordu. Şaman kollarını açtı, başım arkaya devirdi; ayakları yerden kesildi. İzleyiciler ürperdi, şaşkınlıktan hıçkırdı, çok uzakta olanlardan şikâyet homurtuları yükseldi.
    </div>

    <div>
      Kököçü yerden bir dirsek boyu yüksekte, tamamen uzanmış duruma gelince anlaşılmaz sesler çıkarmaya başladı.
    </div>

    <div>
      Daha sonra bağırmaya başladı, daha doğrusu içine yerleşmiş ses bağırdı, çünkü dudakları oynamıyor, olsa olsa hafifçe titriyorlardı:
    </div>

    <div>
      - Cengiz! Cengiz! Cengiz!
    </div>

    <div>
      Anlamı okyanus olan bu ad gittikçe hızlanan çığlıklarla yinelendi, güçlü bir pişmanlık gibi yankılandı.
    </div>

    <div>
      Temuçin'in iki altın sahandan daha ateşli kısık gözleri şamandan ayrılmıyordu. Sanki sadece bakışının parlaklığı şamanın havada kalmasına yeter gibiydi.
    </div>

    <div>
      Kököçü, ruhların konuşmayı kestikleri her seferde olduğu gibi gürültüyle yere düştü. Büyük yelpaze taşıyıcıları atılıp şamanı serinlettiler. Güçlükle doğruldu, bir solucan kadar solgun, bağırdı:
    </div>

    <div>
      - Üç şafaktan beri, Tengri bana mavi bir baştankara kılığında görünüyor. Her sabah kuş aynı çadırın tepesine konuyor ve üç defa ötüyor... Cengiz! Cengiz! Cengiz! Sonra, kanatlarını açıyor, güneş ışınlarını yayarken, duman deliğinden bir gökkuşağı giriyor. Bu çadır, Kağanımızın çadırı. Tengri'nin işareti benim için kayanın üzerinden geçen çağlayan gibi, açık, geri çevrilmez: bana seçileni gösteriyor. Artık Temuçin yok! Tengri'nin yeryüzündeki iradesi Cengiz yaklaşsın.
    </div>

    <div>
      Temuçin keçenin kıyısına kadar gelip durdu. Kasar ve Temüge onu izledi, her iki yanında, birer adım gerisinde durdular.
    </div>

    <div>
      - Beyaz yuvasına ayak basmaya cesaret edenler, diye devam etti ilahların sözcüsü, şaşkınlar, alçaklar, muhalifler bilsinler ki, Tengri oğlunu koruyor! Tengri'nin öfkesinin nasıl olacağım görsünler!
    </div>

    <div>
      Şaman suçlu bir köleyi yakaladı, kutsal çemberin ortasına götürdü, asasıyla yüreğini gösterdi. Zavallı hemen ateş aldı. Omuzlarına ve bacaklarına vurarak çığlık attı, sonra koşmaya başladı. Soylu konukların yanına varmayı başaramadan kargılarla delik deşik edildi.
    </div>

    <div>
      Kököçü üç adım ilerledi, kolunu kaldırdı, büyük bir öfkeyle titreyerek konuştu:
    </div>

    <div>
      - Cengiz Han en yüksek dağları aşacak, en kalın zırhları delecek. Hiçbir ordu ona karşı koyamaz, çünkü ona görev yukarıdan geldi.
    </div>

    <div>
      Temuçin'e döndü: 
    </div>

    <div>
      - Eğer sen oysan, korkma, ilerle. Hiçbir şey, hiç kimse onu kandıramaz. Hepimiz seni başımızın üzerine kaldıracağız.
    </div>

    <div>
      Kağan kemerini çıkardı, omuzlarına yerleştirdi, başlığını çıkarıp gölgeden çıktı. Altı adım sonra, beyaz yün halının ortasındaydı.
    </div>

    <div>
      Alev alıp yanmadığını gören kalabalık, bir an tepkisiz kaldı. İlk diz çökenler azat edilmiş köleler oldu. Başlar eğildi. Kasar ve Temüge yere diz vurdular, abilerini kaldırdılar. Belgütey ve Kağan'ın oğulları da yetişti. Binlerce kol harekete geçti, börklerini, tulgalarını havaya fırlattılar, sonra da göğüs ceplerinden mataralarını çıkardılar. Mataralar hızla boşaldı, bütün bu neşeli kutsamanın hedefi Cengiz Han olduğu kadar gök, yer, sekiz yön ve atların yeleleriydi.
    </div>

    <div>
      Ölümsüz Tengri'nin mücevheri Anda kazınmış kellelerin ve gülümseyen gözlerin üzerinde güneş gibi geziyor, mavi kaftanı gökle karışıyordu. Bakışlarını insan yüzlerinde gezdirdi. Gözlerimi yakaladı, zaferinin getirdiği büyük mutluluğu gördü. Gözünü kırpmadı, en ufak bir işaret yapmadı, geçip gitti.
    </div>

    <div>
      Artık Temuçin yok. Bakalım Cengiz Han benim için neler hazırlayacak?
    </div>
  </div>
</body>
</html>
