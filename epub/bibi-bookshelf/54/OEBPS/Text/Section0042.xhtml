<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Kırk ikinci kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Cerelma'nın sesi alaycıydı.
    </div>

    <div>
      - İşte Andan bu! Kutsanma günüde bütün sadık adamlarını onurlandırıp ödüllendiriyor, sen ise yurduna eli boş dönüyorsun.
    </div>

    <div>
      Çadırını benimkinin yanına diktiği günden beri ilk kez bu kadar yaralayıcı oluyordu. Dilini tutmayı öğrenmişti ama erkeğinin, kağanın sağ kolunun eli boş dönmesi ona fazla gelmişti.
    </div>

    <div>
      Dışarda, Onon kıyılarında düzenlenen şölenin ilk gecesinin gürültüsü duyuluyordu. Alevler yıldızlara kadar yükselmişti.
    </div>

    <div>
      - Sus, cahil kadın!
    </div>

    <div>
      - Kağan bütün kurtlarını varlıklı yaptı. Basit birer çoban bile adını Kağan'ın ilahi dudaklarından duydu. Seni böyle bir kenara itmesi için, koyun götü kırbaçlayıcısından da mı aşağıdasın?
    </div>

    <div>
      Doğru söylüyordu. Cengiz Han'ın iltifatlarını duymuş, ödüllerini izlemiştim. Tek bir kişi unutulmuştu: ben.
    </div>

    <div>
      - Hiç önemi yok! Kağan'a hizmet etmek için ödüllendirilmeme gerek yok. Dilini koparsam iyi olacak.
    </div>

    <div>
      Dışarı çıktım.
    </div>

    <div>
      Kağan'ın kişisel muhafızlarından beşi yurdumun önündeydi. Tolgalarının tepelikleri ve sadakları şölenin kızıllığım bölüyordu.
    </div>

    <div>
      - Ne istiyorsunuz?
    </div>

    <div>
      - Kağan yanında olmamana şaştı.
    </div>

    <div>
      Konuşan bir adım öndeydi, dirseğini eyerinin kaşına dayamış, gülümser gibiydi.
    </div>

    <div>
      - Ona sevincimi anlatın. Rahat olsun, uzaklaşmıyorum. Tam tersine, onunla ve kurtlarınla kutlamaya gidiyorum.
    </div>

    <div>
      - Dikkatli ol, soylu Borcu, güneşin üzerine doğmamasına özen göster, çünkü Cengiz Han yarın şafakta seni bekliyor.
    </div>

    <div>
      Atlarının başlarını çevirdiler, Onon'a doğru dörtnala kalkarak alevlerin kızıllığında kayboldular.
    </div>

    <div>
      Niyetim bütün bu gürültüden kaçmak, yarım günlük yolda, Kızıl Tahttaki topraklarıma gitmekti. Kağan'ın çağrısı tasarılarımın değişmesine yol açtı.
    </div>

    <div>
      Geceyi burnumu samanyoluna uzatarak geçirdim, sonunda yalnız ve bağlanmış bir fil gibi, uykuya dalmayı başardım.
    </div>

    <div>
      <br />
    </div>

    <div>
      Gelişimi haber vermeleri için, Kağan'ın muhafızlarının karşısında sabırla beklemem gerekti.
    </div>

    <div>
      Esen yel vahşi hayvanların yürek yakıcı kokusunu getiriyordu. Hayvanlar şimdi çadırların kuzeyinde, çatılmış kazıklardan yapılmış hapishanelerinde, çevreye tehdit dolu bakışlar atarak dolaşıyordu. Kağan'ın aldığı bütün armağanlar o taraftaydı. Panterler ve leoparlar, tavus kuşlarının, maymunların ve başka bir sürü değişik hayvanın yanındaydı. Elmas kakmalı kafeslere hapsolmuş papağan ve bülbüller birazdan özgür bırakılacaktı. Av ve savaş manzaraları, kutsama ya da evlilik törenlerini gösterir sayısız halı, mücevher tepeciklerinin yanına yığılmıştı; biraz ötede de değişik kumaşlardan, usta sanatçılarca yapılmış silahlardan, tabaklardan, kalaylanmış kâselerden, altın veya gümüş taslardan öbekler vardı. Temuçin çoğu kadın iki yüz köle, güzel olmamakla birlikte soylu ailelerden gelme altı kadına da sahip olmuştu. Kadınlardan birinin yanında, kahverengi tenli, kömür gözlü, burulmuş iki köle de vardı. Bütün bunların yanında bazıları kalın bacaklı, uzun tüylü, bazıları ceylanlar kadar narin soylu atlar da vardı. Atlardan kimileri ince ve ateş doluydu ama karınlarının altından çok fazla yel geçiyordu. Bu atların bozkır kışına dayanmaları imkânsızdı, Gobi'nin güneyine gönderilmeleri gerekecekti. En çok hoşuma gidenler, büyük develer oldu. Geldikleri yerlere göre dizilmişlerdi, süt beyazından karaya, kum ve portakal renginden kahverengi ve kırmızıya kadar tüm renklerden deve vardı. İçlerinden en güzelleri Alakuş Tigin'in topraklarından gelmişti. O denli iriydiler ki, çayırın üzerine abanmış bulutlara benziyorlardı. Çenelerinin biteviye gidiş gelişleri ve kapkara gözleri dışında, yeryüzünde yaşadıklarını belirtecek tek bir işaret yoktu. Kağan'ı en çok etkileyen armağanlar, yerden iki karış yüksekliğe asılmış karaçam dallarına tutunuyordu. Bu dallarda şahinler, doğanlar, her çeşit bozdoğan, dağ kartalı ve balıkçı kartal vardı. Çoğunun kafasına başlık geçirilmişti, serinlemek için kanatlarını açıyor, görmeden başlarını çeviriyorlardı.
    </div>

    <div>
      Kağan'ın muhafızları safları yardığında güneşin ilk ışıkları kağan çadırının avlusunu okşamaya başlamıştı.
    </div>

    <div>
      Kağan ailesinin ortasına oturmuş, bıyıklarını sıvazlayarak dalgın dalgın bana baktı. Üzerinde, eteğinin iki yanına yürüyen bir balıkçıl işlenmiş mavi bir kaftan, içinde de göğsüne kadar açık bir tunik giymişti. Kafasında önünde bir zümrüt ve üç tüy bulunan ipek bir takke görünüyordu. Yatak kadar geniş, sırtı sırmalı ipeklerle süslü tahtın solunda oturan Börte'nin başlığı kocasının omuzu hizasındaydı.
    </div>

    <div>
      Yere diz vurdum. Kağan tahtından kalktı. Üstü değerli testi ve taşlarla kaplı alçak masanın başında bekleyen saki Kağan'a bir çamçak sundu. Kağan çamçağı aldı, ilerledi, beni kaldırıp çamçağı uzattı.
    </div>

    <div>
      Göğü ve yeri kımızla kutsadım, içtim. Cengiz Han da benim gibi yaptı, sonra sesini yükseltti:
    </div>

    <div>
      - Dün gece, güzel kokulu etleri ısırırken kadınım Börte beni sadık adamlarımdan birini ödüllendirmemekle suçladı. Yoldaşlarımın içinde en değerlisini nasıl unutabilirim? Borcuyu? Ben daha bir hiçken, o beni izlemek için ailesini terk etti. O günden beri yanımda at sürüyor. Onun vücudu benim kalkanım, onun okları benim irademdir.
    </div>

    <div>
      Yaptıklarımı sıraladı, onu öldürülmekten nasıl kurtardığımı, Targutay'dan nasıl kaçırdığımı, boynundaki yarayı nasıl temizlediğimi, susuzluğunu nasıl giderdiğimi hatırlattı...
    </div>

    <div>
      - Dün, seni görmemiş gibi yaptım. Kıskançların bu fırsatı kaçırmayacaklarını, kulaklarına fısıldamaya başlayacaklarını biliyordum. Çatal dillerle yapılan alaylarda bile ağzından benim hakkımda bal akacağından emindim. Bana yanılmadığım söylendi. Dinleyin, hepiniz dinleyin!
    </div>

    <div>
      İlerledi, kolundan gümüş saplı kısa bir hançer çıkardı, gözlerini çevrede uzun uzun gezdirdi.
    </div>

    <div>
      - Naku'nun oğlu Borcu benim vahşi kurdumdur. O değerli andadır. Benim için ölür. Sizler! Moğollar! Borcu olun! Onun hakkında dedikodu çıkarmaya ya da zenginliğini kıskanmaya kalkışmayın, yoksa... (hançeri kaldırdı) hainlerin başını ben kendim uçururum! Söylediklerimin tanığı olun, onu hepinizin üzerinde yüceltme kararımı herkese anlatın.
    </div>

    <div>
      Binlerce alın yere ya da yelelere eğildi.
    </div>

    <div>
      Kasar, Belgütey ve Temüge'nin oğullarıyla birlikte çadırın ucunda duran Orda'yı gördüm. Gözleri kıvılcım gibi, yanağını kaşırken bana gülümsüyordu.
    </div>

    <div>
      Dedesi sözüne devam etti:
    </div>

    <div>
      - Sağımdasın, Borcu.
    </div>

    <div>
      Sonra, kalabalığa döndü, haykırdı:
    </div>

    <div>
      - Sonsuza dek sağımda kalacak!
    </div>
  </div>
</body>
</html>
