<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Otuz altıncı kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Yüreğim çarparak yanına vardım. Çenesini çevirdi, yüzünü sakladı. Eğildim, perçemlerinden birini yakaladım, yavaşça çektim. Gözleri yerde, endişeli ve utangaç bir bakış fırlattı. Adını söylemek için şaşkınlıktan açık kalmış ağzımı güçlükle kapatabildim:
    </div>

    <div>
      - Temülün...
    </div>

    <div>
      Düş kırıklığım o denli belirgin olmalıydı ki, gözlerinin yaşardığını gördüm.
    </div>

    <div>
      - Gel... dedim, atının dizginini elime alarak. Gel, sürüye bir göz atalım.
    </div>

    <div>
      <br />
    </div>

    <div>
      Beyaz Bulut sakince yaklaştı, burun deliklerinin ucuyla selam verdi. Kuyruğunun gerisindeki sürü sakinleşmiş, otluyordu.
    </div>

    <div>
      Aygırıma bakarken, Çiçeklerin Ecesi'nin hayali gözlerimin önünde eğilip bükülmeye başladı. Arkamda, Temuçin'in kız kardeşi hıçkırıklarını tutmaya çabalıyordu.
    </div>

    <div>
      Yaşına karşın, bir sürü çiftleşme sonucu kalınlaşan boynu dışında, Beyaz Bulut değişmemişti. İnceledikçe, bacaklarının biraz düğümlü olduğunu gördüm. Ancak diğer her tarak, en ufak hareketi bile dengeliydi, aynı dengeyi yavrularının çoğunda da fark ettim. Sadık, yuvarlak, parlak ve hâlâ canlı gözleri mutluluktan yanıyordu. Ön ayağıyla yeri eşeledi, yelesini dalgalandırdı, sonra kulaklarını sürüsüne çevirerek boynunu yükseltti. Kısa ve tiz bir kişneme. Kısraktan başlarını kaldırdı, bazıları aygırın arzusunu anlayabilmek için birkaç adım attı. Beyaz Bulut yeni başarılarını bana göstermek istiyordu. Gözüme bacakları ve yelesi mürekkep lekeli bir doruyla, tezek renginde, neşeli bir kısrak çarptı. Bir diğeri, yoğunlaşmış süt renkli, fildişi toynaklı bir kısrak, yanında açık mavi renkte tayı. Daha sonra, iki baharlık, kayısı donlu, burnunun ucunda tutuşmuş bir kumaş parçasına benzer ince tüylü hareketli bir yosma. Beyaz Bulut bu genç kızı aşma zamanı bulabilmiş miydi? Bunu öğrenmek için kışı beklemem gerekecekti. Çapkınlıklarından gurur duyabilirdi. Kısraklar binlerce alev gibi yanıyor, gözlerinden güven okunuyordu.
    </div>

    <div>
      İçinde genç Temülün'ün dişi olan ipek kesenin Beyaz Bulut'un boynundan ne zaman düştüğünü bilemiyorum. Ama o dişin atımı korumuş, sevmiş olduğu açıktı. Şimdi, hepimizin Deve Çenesi'nin mücevher kutusuna benzer çayırları üzerinde yeniden bir araya geldiğimize göre, Beyaz Bulut genç kızın elini tutmamdan ve ona gülümsememden hoşlanacak mıydı?
    </div>

    <div>
      Atımı durdurdum, Temülün'ü bekledim, bir elimi koltuğunun, diğerini kalçasının altından geçirerek eyerime çektim, Ayı Korkusu'nun sırtında, Merkitlerden kaçtığımız, bana çocuk aşkını açıkladığı günkü gibi, yanağını omzuma bastırdım.
    </div>

    <div>
      <br />
    </div>

    <div>
      Geceyi geçirmek için yumuşak otlarla kaplı bir tepe seçtim. Yüksek bulut kümeleri uzaklardaki tepelerin morluğu üzerinde toplanıyordu. Batan güneş, bulutların dolgun şekillerini kızıla boyadı. Yamacın kenarındaki çiçekler çanlarını boşluğa çevirdi. Aşağıda, çamların koyu maviliği arasında, odakların yumuşak yeşilliğini kaplayan sürüyü seyrettik.
    </div>

    <div>
      Yüreklerimiz dönüyordu ama bunun nedeni bulunduğumuz yerin yüksekliği değildi. Bir söz bile söylemedik.
    </div>

    <div>
      Omzu omzuma dayalı, gözlerimiz güneye dönük, nabızlarımızı duymanın tadına vararak öylece oturduk; daha sonra, gökyüzü ışıklı mücevherlerine büründüğünde, sırtüstü uzandık, eli elimde, yıldızdan oklara bakakaldık.
    </div>

    <div>
      Çiçeklerin Ecesi'ni gözümün önünden uzaklaştırmıştım. Düş kırıklığım o denli büyüktü ki, dönüşünün yasını tutmam gerektiğini anlamıştım.
    </div>

    <div>
      Temülün'ün yüzüne, altın alevli kahverengi gözlerine eğilmem şafağı buldu. Dudaklarımı gözkapağına değdirdim, parmağımla dudaklarının çizgisini okşadım, kadınım olacağını söyledim:
    </div>

    <div>
      - Başkadınım, dedim, çünkü Kağan'ın iradesi böyle.
    </div>

    <div>
      Çiyden ıslanmış küçük burnunu burnuma dayarken,
    </div>

    <div>
      - Asıl benim iradem bu, dedi.
    </div>

    <div>
      <br />
    </div>

    <div>
      Mutluluğun tüm basit koşulları bir aradaydı.
    </div>

    <div>
      Kafası havada, bir kuş izlerken ayakları dibinde yatan semiz köstebeği görmeyen samur gibi, ben de hiçbir şeyin farkına varmamıştım. Cerelma'yı topraklarımın doğusundaki obalarından birine göndererek aşkımı kolaylaştıran Temuçin olmasaydı, mutluluğun yanından geçip gidecektim...
    </div>

    <div>
      Olağandışı bir şey olmadı; mehtaplar gürültü çıkarmadan birbirini izledi, ırmaklar hep belirli yerlerde daha güzel türkü çağırdı, ama içimdeki sevinçle boy ölçüşebilecek başka bir güzellik yoktu. Mutlu ve endişesizdim, kadın beni seviyordu, bu da yeterince harika bir duyguydu. İlk kadınımdı, son ve tek kadınım olacaktı.
    </div>

    <div>
      <br />
    </div>

    <div>
      Kağan'ın bana kadınım olarak verdiği kız kardeşinin yanına gitmemi buyurduğu günden bu yana iki yaz ve iki kış kadife kaftanlarını sererek geçti.
    </div>

    <div>
      Çadırlarımızı Tereli'nin ve yeşil kabuklu dev kayınlarının yakınına kurmuştuk. Irmak gür sesiyle türkü çağırıyor, sularında iri balıklar oynaşıyordu. Irmağın kollarında koşturduk, kırmızı, mavi ve mor taşları arasında oynadık. Çırılçıplak, derin otların arasında yuvarlandık, kumun üzerinde sırtımızı kuruttuk, güneşin altında, akıntının pırıl pırıl cilaladığı ağaç kütüklerine dayanmış halde uyuduk. Avuç dolusu kocayemiş ve çilek yedik, yelin dolaştırdığı söğüt tohumlarının peşinde gülüşerek koşuşturduk.
    </div>

    <div>
      Deve Çenesi'nden Kızıl Taht'a, Kızıl Taht'tan Deve Çenesi'ne göçerek geçirdiğimiz bu iki büyük güneş çemberi süresince adarımız semirdi, topladığımız et ve süt ihtiyacımızı aştı, adamlarım avdan elleri boş dönmedi.
    </div>

    <div>
      Kabul Han'ın küçük torunu Temülün kusursuz bir kadın oldu. Güneş onu hiç uykuda yakalayamadı; herkesten önce kalkıp közleri canlandıran, yemeği hazırlayan, yurdumu ve yüreğimi ısıtan oydu. Günlerinin sayılı olduğunu bilen arı gibi, sürekli olarak bir şeyler yapıyor, yaparken de gözlerini benden ayırmıyordu. Dikkatli, tatlı, sakin ve sevgi dolu bu alçakgönüllü prenses sesini hiç yükseltmiyordu, sevişirken ilk hareketi benden beklese de tatmin olmam için elinden geleni ardına koymuyordu.
    </div>

    <div>
      Gözlerinde, okşayışlarında, hareketlerinde aşktan başka şey yoktu, gün geçtikçe onu daha fazla seviyordum, o kadar ki, yanımda olmadığı zaman onu düşlemek bile yüreğimin zevkle çarpması için yeterli oluyordu.
    </div>

    <div>
      Yüz hatlarında ne Höelün Ana'nın soylu güzelliği, ne de Temuçin'in gururu vardı. Daha çok Höelün Ana'nın ortanca oğlu Temüge'ye benziyordu ama abisinden daha neşeliydi. Temülün sadece âşık olduğu için güzeldi. Onun yaşamasını, yurdun sırıklarını süslemesini, kısrakları sağmasını izlemek, onu çıplak göğsüme yaslamaktan, ensesini, koltukaltlarını ve ruhun saklanmaktan hoşlandığı diğer kuytularını koklamaktan daha büyük bir keyif veriyordu.
    </div>

    <div>
      <br />
    </div>

    <div>
      Bir gün, Temülün yeni bitirdiği, yünle kaplı ipekten ve deriden yaptığı zırhlı yeleği sırtıma geçirirken, nöbetçilerden biri doğudan büyük bir toz bulutu yükseldiğini bildirdi.
    </div>

    <div>
      Akşam olurken, Cuci ve Çağatay yüz atlının başında Deve Çenesi Geçidinin ucunda gözüktü. Arkalarındaki sancaktar ucunda savaş rengindeki dokuz siyah manda kuyruğu dalgalanan üç uçlu mızrağı taşıyordu.
    </div>

    <div>
      - Bir avuç bahadırın bu kadar toz kaldırması mümkün mü? diye sordum.
    </div>

    <div>
      Sevgili Küçük Lokma geniş geniş gülerek bir dostu korkutmak istemediğini anlattı. Alnı endişeyle kırışmış kardeşiyse durumu açıkladı:
    </div>

    <div>
      - Bizimkilerden on bini Tuul'un kıyısındaki yarların dibinde bekliyor.
    </div>

    <div>
      - Babanız ata binip yurdundan uzaklara gitme zevkini unuttu mu? Bana neden sümüklülerini gönderiyor?
    </div>

    <div>
      - Sen istediğini kadar alay et. Borcu, dedi Cuci, çeyrek ay tamamlanmadan onu karşında göreceksin. Peşimizden geliyor, Ögedey'le birlikte kağnıların ve yük atlarının adımlarına ayak uyduruyor. Amcalarımız da fazla gecikmez. Kasar Onon'un sağ yakasından ilerliyor, Belgütey Kurku Irmağı'nı, Temüge de Lutulun Dağları'nı izliyor.
    </div>

    <div>
      - Demek oklarımı sivriltmekle iyi yaptım?
    </div>

    <div>
      - Tamamen. Sadağını kemerine sıkıca tak, çünkü Naymanların Hanı Tay, Karaim topraklarını geri almaya ve topraklarımızı ele geçirmeye ant içmiş.
    </div>

    <div>
      - Bu kralcığın çılgınlığını nereden öğrendin, Küçük Lokma?
    </div>

    <div>
      - Hasan'ı, hani biz Çamurlu Göller'de eğleşirken koyun sürüleri götüren o Sart'ı hatırlıyor musun? Her baharda sürüleriyle birlikte babamın obasına uğrar. Kağan bize verdiği koyunların değerini iki kere ödedi. Efendisinin adının Alakuş Tigin olduğunu da hatırlıyor musun?
    </div>

    <div>
      - Jinlerin büyük duvarının yakınında yaşadığını da hatırlıyorum.
    </div>

    <div>
      - İşte o. Alakuş Tigin Öngutların önderi, Naymanların Hanı, her ikisinin de Nasturi olduğunu söyleyerek Öngutların arkamızı çevirmesini önermiş. Alakuş Tigin hemen Hasan'ı göndererek bizi uyardı, Naymanların kraliçesinin bize hangi gözle baktığını anlattı. Bir taşın gölgesine kıvrılmış bir yılan gibi olduğu söylenen bu kadın bizleri at ve bok kokan canavarlara benzetiyormuş. "Moğollar o kadar çok çiftleşiyor ki, kızıl kıça benzer yüzleriyle Moğol çocukları, enselerinde kaynaşan bitlerden de kalabalık. Onları topraklarımızdan sürelim" demiş Öngut önderine, "çünkü onlar pis, çirkin ve kavgacı."
    </div>

    <div>
      - Babanız ne diyor?
    </div>

    <div>
      - Tanrısal kalçalarını Gurbesu'nun, adı bu, dudakları üzerine yerleştirmeye ant içti. Gurbesu, Tay'ın hem anası, hem de kadını.
    </div>

    <div>
      <br />
    </div>

    <div>
      Temuçin Kağan on bin savaşçının başında geldi.
    </div>

    <div>
      Anda beni danışmanlarını topladığı çadırında kabul etti. Yüzü güneşten bakırlaşmış, gülüşü ay ışığı gibi, kara kaftanının içinde göğsü yüksek, omuzlan geniş ve dolgundu, her zamankinden daha genç görünüyordu.
    </div>

    <div>
      Bütün sadık adamları çevresindeydi: Subetay, Çelme.
    </div>

    <div>
      Mukali, Ok Cebe, Curçedey, kardeşi Kadak, Temüge, oğullan Ögedey, Cuci, Çağatay, kurultayda konuşacak yaşa gelmemiş genç Toluy, Höelün Ana'nın evlatlıkları Kuçu, Mavi Ardıçkuşu, Borokul. Şaman Kököçü de altı kaba kardeşiyle birlikte oradaydı.
    </div>

    <div>
      - Gel yanıma Borcu, benim mavi atım, güvendiğim dostum. Hâlâ bir atışta iki ok çekebiliyor musun?
    </div>

    <div>
      - Evet, Kağan.
    </div>

    <div>
      - O halde Nayman hanının kalkanları hiçbir işe yarayamayacak, çünkü Ok Cebe'yle birlikte en iyi iki okçu bir araya geldi. Tay denen o hanı basit bir halı gibi düreceğiz!
    </div>

    <div>
      <br />
    </div>

    <div>
      Tuul'un hemen yanı başında, onun pembe omurgasını oluşturan kum tepelerinin üzerinde, binerlik birlikler halinde ilerledik.
    </div>

    <div>
      Kahverengi ve zırhlı, yavaş ve sessiz yürüyüşümüz görkemliydi. Açık yeşil bir tülle çevrelenmiş mavi göğün altında ilerliyor, ipeksi kargılar ve sancaklarla bezenmiş geniş dörtgenler oluşturuyor, saflarımızda en ufak bir bozulma olmadan yerin engebelerine uyuyorduk. Irmağın yuvarlak kıvrımlarını terk ettik, tepelere, tam önümüzdeki çiçekli, milyarlarca kanadın oyunuyla titreşen yamaçlara tırmandık.
    </div>

    <div>
      Ya! Demek ki bizler pis kokulu, kavgacı, havlayan köpeklerdik, öyle mi? Batıdaki talihsiz savaşçılar kusursuz düzenimizle tanışmalıydı. Boşaltmayı düşledikleri sadaklarımızı yalandan göreceklerdi. Dedikleri gibi bitlerimiz, veletlerimiz, kanlı çekik gözlerimiz ve korkunç yüzlerimizle geliyorduk. Kısa süre sonra, bakışlarımızdaki ölümcül parıltıyı, gözlerimizdeki katliam, kadın ve zenginlik, taze et ve şölen açlığını, bir daha unutmamak üzere tanıyacaklardı.
    </div>

    <div>
      <br />
    </div>

    <div>
      İzciler, düşmanın Orhun Vadisinin yamaçlarına on beş bine yakın savaşçı yığdığını bildirdi. İhtiyatları, muhafız birliğini ve seçkin askerlerini de ekleyince, karşımızda yirmi beş bine yakın asker olduğu sonucuna vardık. Han Tay bütün ordusunu toplamıştı anlaşılan.
    </div>

    <div>
      Buyruk'a karşı giriştiğimiz seferde tutsak aldığımız birkaç Nayman bize Tay hakkında değerli bilgiler verdiler. Onlara göre Buyruk'un küçük kardeşi savaşçılarıyla geniş sürek avları düzenlemek yerine birkaç soyluyla birlikte şahinle avlanmayı tercih eden korkağın biriydi. Yurdundan uzaklara sefer düzenlemek onu korkutuyordu, uzun yürüyüşlerin verdiği rahatsızlık nazik vücudunu etkiliyordu. Tek yaptığı, düşmanlarını topraklarının dışında tutmaya çalışmaktı. Kardeşinin imdadına koşması gerektiğinde bile atı taşlardan yapılmış geniş çadırının önünde bağlı kalmıştı.
    </div>

    <div>
      Kağan zaman yitirmeden Nayman hanının bu zaafından yararlanmaya girişti. Keçeden korkuluklar yaptırdı, bunları dizginler ve söğüt dalları kullanarak yedek atların sırtına bağlattı. Dağların tepelerinde göründüğümüzde, düşman bizim seksen bin kişi olduğumuzu sanacaktı, oysa yirmi bin bile değildik. Her iki Moğol'dan biri Orhun Vadisi'ne inip çadır kurdu, yanında bir korkuluk götürdü. Diğerleri, beşli birlikler halinde yamaçlarda kaldı. Batan güneş gölgelerimizi gösterdi. Gece olunca ateşler yaktık, düşmanı kandırmak için korkuluklara geçit yaptırdık. Naymanların sırtlarını dönüp kaçacaklarına, o sırada da onlara saldıracağımıza inanıyorduk.
    </div>

    <div>
      Oysa ne kadar korkmuş olurlarsa olsunlar, Naymanlar yerlerinden ayrılmadı. Öyleyse, seksen bin Moğol askeri onları korkutmaya yetmiyordu, öylemi? Okçuları bizden korkmayacakları kadar çok muydu? Salmak istediğimiz korku, bize karşı mı dönecekti? Savaşçılar arasında yaptığım bir yürüyüş bana endişelenecek bir şey olmadığını gösterdi. Yuvarlak, kemikli, sıska ya da dolgun bu yüzler, yaralarla kaplı, çıkık ya da basık alınlı, enselerine kadar uzanan örgülerle süslü, dudaktan sıkılı bütün bu suratlar, savaşma sabırsızlığını, yıkma arzusunu, yağma, katliam, kesme tutkusunu gösteriyordu. Keskin gözlerdeki parlak ışık, belirgin cesaret öldürücü vuruştan önceki uğultunun, o korkutucu gürültünün ifadesiydi. Bu kusursuz savaşçılardan, bu düzenli ordudan kim şüphelenebilirdi? Daha şimdiden düşmanın
    </div>

    <div>
      yüreğine yerleşmişler, karnını yarıp kanlı barsaklarının üzerinde dörtnala at koşturmaya girişmişlerdi.
    </div>

    <div>
      <br />
    </div>

    <div>
      Bizim o sırada bilmediğimiz, Tay'ın yanında danışman olarak karanlık ve kurnaz Camuka'nın bulunduğuydu. Temuçin'in amansız düşmanı, Moğol savaşçılarının sayısıyla ilgili gözcülerin getirdiği haberlere inanmamıştı. Son yıllardaki çarpışmaların içinde olduğundan, Karaim ve Moğolların savaşma çağında kırk bin kişiden fazlasını toplayamayacağını biliyordu.
    </div>

    <div>
      - Tatar ve Merkit artıkları ile Ongirat boylarını da toplasa, diyordu Yalnızların önderi, Temuçin'in bu kadar sadağı bir araya getirmesi imkansız.
    </div>

    <div>
      - Gökteki yıldızlar kadar çok ateş yaktılar, diyordu Tay.
    </div>

    <div>
      Topraksız Gürhan geri çekilmeyi önerdi:
    </div>

    <div>
      - Peşimizden kaç kişi geleceğini görürüz. Atları yorgun, kısa sürede soluksuz kalırlar. O zaman onları Kangay Dağları'nın batı yamaçlarında avlarız.
    </div>

    <div>
      Han öneriyi kabul etti, ordularının komutanı olan oğluna geri çekilme hazırlıklarına başlaması buyruğunu verdi.
    </div>

    <div>
      Babasının buyruğunu beğenmeyen Bodur Sağlam, diğer komutanların yanında diklendi:
    </div>

    <div>
      - Hanımız bütün kâbuslarındakilerden fazla Moğol gördüğü için bir yaprak gibi titriyor! Oysa işemeye giden bir gebe kadından daha fazla uzaklaşmayan, elde beslenen bir kuzu gibi çadırından dışarı adım atmayan hanımız Moğolları nasıl gördü? Karşımızda gerçekten kaç Moğol var? Bizi etkilemek için sümüklüleri ve kadınlarıyla birlikte gelmiş olmasınlar? Camuka bize sancağının altında Temuçininkinden çok daha kalabalık savaşçı bulunduğunu söylememiş miydi? Yalnız bizden yana mı, değil mi? Saldırı zamanı geldiğinde babamı böylesine korkutmakla hangi amaca varmak istiyor? Şafakta, korkak babam kıçını dönüp başını anasının omuzuna dayamaya fırsat bulamadan saldıracağız.
    </div>

    <div>
      Tay oğlunun kararını öğrenince, Camuka'dan bir çare bulmasını istedi. Yalnızların önderi müttefikinin korkusundan yararlanarak onu biraz daha endişelendirmeyi tercih etti:
    </div>

    <div>
      - Temuçin düşmanların en kurnazıdır. Ama kurnazlığı, korkunç savaşçıları, demir gibi sert aç aslanları olmadan hiçbir işe yaramaz. Kan içinde kalsalar, vücutları oklardan delik deşik olsa da gözlerini hedeflerinden ayırmazlar. Oğlunun göğsü bir kartalınki gibi kabarıyor ama Moğollar saldırdığında, soluklarım yüzüne üflediğinde dizlerinin titrememesi için dua et, çünkü bir Moğol'un ağzından çıkan, gerçekleşir.
    </div>

    <div>
      Gözbebekleri korkudan genişlemiş Nayman hanı son kararını verdi:
    </div>

    <div>
      - Ölmek gerektiğine göre, gidip savaşalım.
    </div>

    <div>
      <br />
    </div>

    <div>
      Tam bir katliam oldu. Düşman öncüleri yamaçlardan inmeye başladığı anda savaşçılarımız çalı gibi ilerledi, hızlı atlara binmiş küçük birlikler halinde düşman öncüsünün kanatlarına saldırdı, saflarının düzenini bozdu, ordumuzun geri kalan bölümünün bir ok gibi atılacağı bir boşluk yarattı. Düşmanın derinliğine dalan dev bir bıçak gibi, savaşçılarımız ilerledikçe genişledi, bir dalga gibi önüne çıkanları ezdi, oklarla delik deşik etti, kılıçla parçaladı. Kaçmayı başaranlar toplanıp ardımızı çevirmeye cesaret edemedi, Temüge ve Ögedey tarafından tepelerde yürütülen korkulukların görüntüsüne kanmışlardı.
    </div>

    <div>
      Ele geçirdiğimiz topraktan bir karış bile vermeden ilerledik, Naymanları Kangay'ın vadilerine sürdük, küçük birlikler halinde yamaçlara doğru kovaladık, tepelerde bekleyen hafif süvarilerimizin kıskacına düşürdük. Atları boyunlarını ya da bacaklarını kırıyordu, gelinciklerle kaplı yüksek çayırlarda yuvarlanarak vadiye kadar düşüyordu. Aralarından çok azı tekrar ayaklanarak savaşa devam edebildi.
    </div>

    <div>
      Biz ilerledikçe Tay Han tepelere doğru çekiliyordu. Çarpışmaları izlerken düşmanlarının kim olduğunu öğrenmek istedi:
    </div>

    <div>
      - Savaşçılarımı izleyen ve onlara aman vermeyen o beş soylu, kim onlar?
    </div>

    <div>
      - Temuçin'in kurtlan: Borcu, Ok Cebe, Kubilay, Çelme ve Subetay dedi Camuka. Onların gıdası çiy ve insan etidir. O kadar acımasızlardır ki, Kağan onları zincire vurmak zorunda kalır. Savaş günü zincirleri çözüldüğünde, okçuların önünde yelin sırtında dörtnala giderler, ağızları açık, keyiften salyalarını akıtırlar.
    </div>

    <div>
      Muhafızları savaşçılarımızın saldırısına uğradığında Han Tay tepedeki bir vadiye sığınmak istedi.
    </div>

    <div>
      - Muhafızlarımın çevresinde başları açık dönenen bu Moğollar kim?
    </div>

    <div>
      - Kelle avcısı Oruğut ve Mangudar. Çıplak elleriyle kargıları ve kılıçları tutarlar, tırnaklarıyla düşmanlarını boğazlarlar, saç örgülerini ve sakallarını yolarlar!
    </div>

    <div>
      Nayman hanı daha yüksekteki bir tepeye varmak için atını topukladı:
    </div>

    <div>
      - Peki, onların arkasında adamlarıma aç bir doğan gibi saldıran beyaz tolgalı kim?
    </div>

    <div>
      - Ah! dedi Camuka en güzel gülüşüyle, ona iyi bak, çünkü o anda, benim müttefikim, Kağanlar Kağanı Temuçin. Savaşçıların onun vücudunda oklarını saplayabilecekleri en ufak bir boşluk bile bulamayacaktır.
    </div>

    <div>
      - Çabuk, kaçalım!
    </div>

    <div>
      - Dur bakalım, Hanım! Çok korktun. Onların sadaklarını koparmaya ant içmemiş miydin? İşte, Temuçin'in sağında durana bir bak. Oklarını sırtında taşıyor. Haydi, git, silahlarını al! O gördüğün Temuçin'in kardeşi Kasar'dır, gerçek bir kaplan. Daha küçücük bir sümüklüyken Höelün Ana onu diğer dört çocuğundan sonra emzirirdi, çünkü Kasar anasının memelerim boşaltırdı. Her öğünde bir at yemesi gerekir, vücudu üst üste konmuş üç zırhtan daha da sağlamdır. Uzun oklarıyla beş bin adım ötede arka arkaya duran on adamı deler.
    </div>

    <div>
      Camuka daha sonra seyisini çağırdı, kabile önderlerine ıslıklı oklar gönderilmesini buyurdu. Oklar iki haber taşıyordu. Bunlardan biri Yalnızlar içindi: "Çekiliyoruz.” Diğeri ise dört yüz kadar müttefikine: "Komuta sizde”; savaşa Naymanların yanında devam edip etmeme özgürlüğüne kavuşan Katacinler, Salciyudar, Dörben ve noyanlar bize katılmayı yeğledi.
    </div>

    <div>
      <br />
    </div>

    <div>
      Naymanlar Kangay'ın yüksek yamaçlarında toparlanmaya çalışırken gecenin karanlığı çöktü. Düşen kelleler şölenine ara verdik, Karaimlerle birlikte çıktığımız sürek avlarından tanıdığımız bu dağların çevresini kuşattık.
    </div>

    <div>
      Düşman karanlıktan yararlanarak kaçmaya kalkıştı. Yanıldılar: taşlı bir araziye düştüler, toprak ayaklarının altından kaydı, birliklerinin üçte biri uçurumların dibine yuvarlandı, etten, kemikten, naldan ve demirden bir bataklık oluşturdu.
    </div>

    <div>
      Sabah olunca Naymanlarla yeniden karşılaştık. Düşman dağların güney yamaçlarına ulaşmaya çabalıyordu. Tay Han kancalı bir kargıyla başından ağır yaralandı. Komutanları çevresinde toplandı, savaşa devam etmek için hanlarına yalvardı. Başaramadılar, Tay'ın kafatası çökmüştü, dil döktüler, Gurbesunun onu savaşırken görmek için en değerlli mücevherlerini taktığını anlattılar, nafile. Tay bir inek pisliği gibi yerde kaldı.
    </div>

    <div>
      Komutanlar o zaman çarpışmanın gözüne daldılar, güçlerinin son damlasına kadar savaştılar. Kahramanca vuruştular, teslim olmayı reddederek, elde silah, öldüler.
    </div>

    <div>
      Altaylar'dan Kangay Dağları'na kadar geniş topraklar Temuçin'in eline geçti. Gurbesu'yu Kağan'ın huzuruna çıkardılar. Ciddi olmasına karşın güzel yüzlü, güçlü ve boylu bir kadındı, ağır giysileri ve sayısız mücevherleriyle daha da etkileyici gözüküyordu. Diz çökmeye zorladılar.
    </div>

    <div>
      Kağan mavi renkli geniş çadırının gölgesinde yemek yiyordu. Mağlup kraliçenin yüreğine bastırdığı sırmalı kumaşı istedi, ellerini skip ayaklarının dibine attı. Kadına daha fazla hakaret edecek, onu soyup üzerindeki değerli giysileri savaşçılarına bağışlayacak, kalçalarını onun sivri burnu üzerine yerleştirecek miydi?
    </div>

    <div>
      - Bizi çirkin ve kokulu bulmuyor musun?
    </div>

    <div>
      Gurbesu cevap vermeye yeltendiyse de, muhafızlar konuşmasını engelledi, doğrudan Kağan'a hitap edemeyeceğini hatırlattı. Kağan da kraliçenin sözlerini kendine iletecek birisini seçti.
    </div>

    <div>
      Şaşkın Gurbesu özürler diledi.
    </div>

    <div>
      - Sadece göğün hafif ve benzersiz kokusunu duyuyorum, görünüşünüz de göğün sonsuzluğunu kaplayan beyaz bulutlardan bile parlak.
    </div>

    <div>
      Kağan o zaman Gurbesu'ya yatağına da alışması gerektiğini, çünkü onu kadını olarak aldığını söyledi.
    </div>

    <div>
      <br />
    </div>

    <div>
      Temuçin artık Altaylar'ın batı yamaçlarından Büyük
    </div>

    <div>
      Hinggan'a kadar uzanan toprakların hâkimiydi, ülkesinin bir ucundan diğerine gidebilmek için yedi milyon adım atmak gerekiyordu. Naymanların çoğunu doğuya gönderdi, zanaatkârları, özellikle de usta demircileri kabilelere dağıttı. Tay Han'ın danışmanlarından, sakin görünüşlü bir Uygur olan Tata Tongayı yanında alıkoydu. Bu bilgin Uygurca, Jince ve Şartça okuyup yazabiliyordu. Bunun yanı sıra bazı Moğol, Nayman, Kırgız ve Karaim lehçelerini de konuşuyordu. Temuçin bu değerli bilgine önemli sorumluluklar verdi. Bunlardan birincisi, yasağın sözlü maddelerini Uygurca'ya çevirmekti. Tata Tonga bunun yanı sıra Temuçin'in oğullarının eğitimini de üstlendi, Cuci, Çağatay, Ögedey ve Toluy Uygurca'yı konuşmayı, yazıp okumayı öğrendiler. O sıralar on birinci baharında ve adı Ayna olan Toluy kardeşlerin en yeteneklisiydi. Tata Tonga Kağan'ın tercümanı oldu, baş eğen bütün boyların konuşup anlayacağı ortak bir dil bulmakla görevlendirildi.
    </div>

    <div>
      <br />
    </div>

    <div>
      Kraliçe Gurbesu Temuçin'e bir insan kafatası verdi. Beyaz altınla süslenmiş, zümrüt kakılı kafatası iki bölümden oluşuyordu. Kafatasının tepesi kesilip inceltilmiş, susuzluğu gidermek için dudakların ıslatılacağı keyifli bir kupaya dönüştürülmüştü. O dönemde taktığımız adıyla Önsezik Gurbesu kafatasını Toğrıl'dan artakalan son parça olarak Temuçin'e sundu.
    </div>

    <div>
      - Nekun Deresi'nden su içerken izcilerimize yakalandı, diye açıkladı Gurbesu. Askerlerimiz onun korkulu halini görünce Karaimlerin hanı olduğuna inanmadı ve kellesini uçurdu.
    </div>

    <div>
      - Ama, yalnız değildi ki? dedi Temuçin. Bizden kaçarken yanında oğlu, bazı soylular ve bir de okçu birliği vardı.
    </div>

    <div>
      - Nöbetçiler bize böyle söylemedi.
    </div>

    <div>
      - Demek Nilka babasını terk etti! Babalığım bana ihanet etmenin cezasını çekti.
    </div>

    <div>
      Binlerce ışık saçan kafatasını elinde çevirdi. Sol göz çukurunun kenarında ince bir yara vardı, hayattayken bu yaranın fazla derin olmadığını düşünmüştük. Her dişi gümüş kaplanmıştı ve bu haliyle sevinçten donmuş bir tebessüm görüntüsü veriyordu.
    </div>

    <div>
      - Bundan böyle bu kafatası benim kupam olacak, dedi
    </div>

    <div>
      Kağan, böylece beni beslemeye devam edecek.
    </div>

    <div>
      Kraliçe Gurbesu bir keresinde, Toğrıl'ın kafatasıyla tanrılara şarap sunduğu sırada çenenin çıkarak dişlerin birbirine çarptığını, korkudan ödü kopan Tay'ın da elinin tersiyle kafatasını yere devirdiğini anlattı. Nayman hanının bu hareketiyle büyük felaketlere yol açacağı belliydi. Zaten başından aldığı yara da bunun göstergesi değil miydi?
    </div>

    <div>
      Temuçin konuştu:
    </div>

    <div>
      - Süt, et, ama özellikle kadınlar, altın ve gümüş Toğrıl'ın dişlerini birbirine çarptırmıştır. En büyük yoldaşı ölümün bile onun âdetlerini değiştirebileceğine inanmıyorum.
    </div>

    <div>
      <br />
    </div>

    <div>
      Toğrıl'ın oğlu Nilka'nın başından geçenleri, onu Gobi Çölünde terk eden seyisinin ağzından öğrendik. Seyis Kağanımızın huzurunda efendisinin kaçışının öyküsünü anlattı. Toğrıl'ın atı Kongor Dağı'nda cansız devrildiğinde Nilka babasını terk etmişti. Daha sonra tuzlu göller ovasını geçmiş, Altaylar'a tırmanmış, Tangut ülkesine varabilmek için büyük çölü aşmaya çalışmıştı. Nilka rüzgâra karşı sabırla ilerler ve sağrıları kenelerden kapkara olmuş bir yabaneşeği sürüsüne yaklaşmaya çalışırken, seyis iki atı da alıp kaçmıştı.
    </div>

    <div>
      - Ödül olarak ne istersin? diye sordu Kağan.
    </div>

    <div>
      - Sana hizmet etmek, Kağan.
    </div>

    <div>
      - Peki, seyislerimden en büyüğüne, at sürülerimin efendisine hizmet etmeye ne dersin?
    </div>

    <div>
      Seyis mutluluğunu göstermek için yere kapandığında, Temuçin bana özel işaretini verdi ve ekledi:
    </div>

    <div>
      - Peki öyleyse, Sadık Borçu'ya hizmet et, ölürken iyi bir yastık olmaya çabala!
    </div>

    <div>
      Seyis doğrulurken perçeminden yakaladım, parmaklarımı gözlerine sapladım, sesini kesmek için gırtlağını kestim.
    </div>

    <div>
      İhanetleri karşılığında ödüllendirilmek için Temuçin'in huzuruna çıkmaya cesaret edenlerin sonu buydu.
    </div>

    <div>
      <br />
    </div>

    <div>
      Demek ki, Nilka çöldeydi. Yanındaki yüz Yalnız'la birlikte Camuka ile Tay'ın inatçı oğlu, elimizden kaçmayı başaran Bodur Sağlam da orada olmalıydı.
    </div>

    <div>
      Kızgın güneşin yaktığı o yaz gününde, düşmanlarımın akıbetiyle fazla ilgilenmedim, Kızıl Taht'taki obama, en büyük neşe kaynağım, tatlı kadınıma ulaşmaya can atıyordum. Atımın adımları beni kadınıma yaklaştırdıkça, vücudum ve ruhum hafifliyordu. Büyük bir mutluluk duyuyordum. Kana bulanmış, aşka susamış savaşçının mutluluğunu.
    </div>
  </div>
</body>
</html>
