<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Yirmi üçüncü kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Döne döne alçalan vadiciklerden başları açık insanlar iniyordu. Atlarının üzerinde neşeyle sallanıyorlardı, keyifliydiler. gözün görebildiği her yerde, yüzlerini güzelleştiren parlak inci kolyelerini dişlerinin arasına sıkıştırdıkları fark ediliyordu. On, yirmi, otuz kişilik kafileler halinde geliyorlar, günün ilk ışıklarının altında kuşlar gibi şen, ötüşüyorlar, gırtlaklarından havaya keskin kahkahalar ve tiz sesler yükseliyordu. Atlarının terkilerinden kuzular, kırbalar sallanıyor, arkalarından uzanan iplerin ucunda danalar, deve yavruları ya da kağana getirdikleri diğer armağanlar geliyordu.
    </div>

    <div>
      Yamaçlardan tırmanıp Mavi Göl'ün küçük platosunda, yurt adacıklarıyla karaçam koruları arasında toplanıyorlardı. Saçlarını örüp yağlamışlar, örgülerini enselerinin iki yanından sarkıtmışlardı.
    </div>

    <div>
      Güneş yükseldikçe toprağın üstü kalabalıklaşıyordu, kısa süre sonra en ufak bir boşluk bile kalmadı, görülen bir yele denizi ve örgü dalgasıydı.
    </div>

    <div>
      Güçlü uğultu yavaş yavaş azaldı, mırıltıya dönüştü, söndü. Duyulan sesler sineklerin vızıltısı, koşumların şakırtısı ve kuzuların melemesiydi.
    </div>

    <div>
      Temuçin'in cadırı önünde geniş bir geçit bırakılmıştı, lekesiz keçe kaldırıldığında bütün göğüslerden aynı ses duyuldu:
    </div>

    <div>
      - TEMUÇİN! TEMUÇİN! TEMUÇİN KAĞAN!
    </div>

    <div>
      Gırtlaklardan bu haykırış yükselirken, oklar havada ıslık çalıyordu.
    </div>

    <div>
      Anda elini kaldırdı, sesleri susturdu.
    </div>

    <div>
      - Siz, hepiniz, dedi bütün kalabalığı gözleriyle tarayarak; beni dinleyin. Ben Temuçin'im, Yesügey'in ve Höelün Ana'nın oğlu. Dedem, Kabul Han'ın oğlu, Korkusuz Bartan'dı, soylu atalarımın kanı sayesinde, yaratıcılarımız Bozkurt ve Mavi Geyik'in yirmi üçüncü kuşaktan torunuyum. Yaşlılar kurulu, amcalarım, yeğenlerim, kardeşlerim, ulular ve soylular beni seçti. Bana bakın! Ben kağanınızım! Bunu asla unutmayın, çünkü ben, paylaşma günü geldiğinde, yüzlerinizi unutmayacağım. Sancağınım altında toplanmak için ilk gelenleri, sizleri hatırlayacağım. Bana itaat edeceksiniz, içinizden kimsenin, Yasa'mı, bilmezden gelmesine izin vermeyeceğim. Hiçbir eksiğiniz olmayacak, sizi koruyacağım... Ama bizi terk edene eyvah. Ben kağanım ve hayatlarınız bana ait. Hayatlarınız benim elimde, yaptıklarınız yaptıklarım olacak, gözleriniz de benim. Binlerce kişisiniz, ama tek bir kişi olacaksınız, çünkü böyle istiyorum.
    </div>

    <div>
      Kalabalık yeniden bağırmaya başladı. Onları susturdu:
    </div>

    <div>
      - Başınızı eğin ve ruhunuzu bana bağışlayın. Hiçbir ihanet cezasız kalmayacak!
    </div>

    <div>
      Çeneler göğüslere dayandı, bakır rengi kellelerden bir şelale oluştu.
    </div>

    <div>
      Tören elbisesini giyiniş Kököçü, Temuçin'in yanma geldi, görkemli bir sesle konuştu:
    </div>

    <div>
      - Kağan Tengri'nin oğlu, onun seçtiğidir. Bana Temuçin'i hepinizin başının üzerine, kendine doğru kaldırmamı buyurdu.
    </div>

    <div>
      Anda börkünü çıkardı, kemerini çözüp omuzlarım üzerine yerleştirdi, kalın beyaz keçenin ortasına oturdu. Ben, Kasar, Belgütey, Temüge ve Çelme keçeyi kaldırdık, at üstündeki savaşçıların haykırışları, yelelerin, ışıktan parıl parıl elbise ve kaftanların arasında, çadırın çevresini üç kez dolandık.
    </div>

    <div>
      Sonra, Kağan soyluları, kardeşlerini, şamanı, Celme ve beni çadırının eşiğini aşmaya çağırdı.
    </div>

    <div>
      - Değerlileri onurlandırmak ve herhangi bir girişimde bulunmadan önce, ödüllendirmek istediğim iki kişi var. Ben daha bir hiçken, gölgem oldular. Benim için, çiçek için gerekli güneş ve yağmur gibiler. Onlar bu çiçeğin dayandığı ve yükseldiği köklerdir. Bilin ki onlar dokunulmazdır, eğer içinizden biri onlara zarar vermeye yeltenirse, bu hakareti bana yapılmış sayacağım ve atına bindiğinde eyere değen bütün etlerini koparacağım.
    </div>

    <div>
      Böylece, ben atların büyük seyisi olurken, Çelme de Kağan'ın kişisel muhafızlarının komutanlığına getirildi.
    </div>

    <div>
      Atların, özellikle de avda ya da savaşta düşmanın karşısına çıkacak olanların seçimi ve eğitilmesiyle görevlendirilmiştim. Aynı zamanda otlakların ve savaş ya da barış zamanındaki göçler sırasında izleyeceğimiz yolların, at bakıcılarının ve eğitmenlerinin de seçimi benim sorumluluğumdaydı.
    </div>

    <div>
      Buna karşılık Temuçin bana, kendi seçimini yaptıktan sonra düşmandan alınan tutsaklar arasından istediğim kadınları seçme hakkı tanıdı. Ek olarak, beni baç ödemekten azat etti, istediğim topraklara yerleşme özgürlüğü verdi, o toprakların erkek çocuklar yoluyla soyuma kalacağını belirtti. Sonunda da yapacağım hatalardan onunu satın alacağını söyledi.
    </div>

    <div>
      Bilgiç bilgiç gülüyordu:
    </div>

    <div>
      - Bu da seni hiç cezalandırmamam için yeterli bir sayı.
    </div>

    <div>
      Heyecandan yanaklarım seyiriyordu. Ona ölçüsüz bir hayranlık besleyen sadece ben değildim kuşkusuz, ama önderimiz olduğu gün herkese beni sağına alacağını belirtiyordu. Aramızda kimse olmayacaktı, Şaman Kököçü bile.
    </div>

    <div>
      Ne var ki, Tengri tanığımdır, Çiçeklerin Ecesi'nin göğsünü yüreğime yaslayamadığım sürece, bütün bu ödüllerin, bütün bu gücün hiçbir anlamı yoktu.
    </div>
  </div>
</body>
</html>
