<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Elli ikinci kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Yedi Tepeler'in en alçağı olan Kumru Gagası'nın üzerinde, güvenle bir sihirbazın yolunu gözlüyordum. Böylesi bir adamın kimseye belli etmeden geçmesi imkânsızdı.
    </div>

    <div>
      Temüge benden onu bulmamı, onun yolda fazla oyalanmamasını sağlamamı istemişti; Kağan'ın küçük oğlu sihirbazın uçup kaybolmasından korkuyordu.
    </div>

    <div>
      Yüzlerce günlük yolda, savaşın ortasındaki Cengiz Han'ın onu sabırsızlıkla beklemesi için bu Jin'de ne gibi yetenekler vardı ki?
    </div>

    <div>
      Adı Zhangzhouen'di ve ölümsüzlüğe ulaşmayı sağlayan bilgileri olduğu söyleniyordu. İşte Kağan'ın dünyanın öbür ucunda onu görmesinin nedeni buydu. Hıtay danışmanı Yeliu Çutsay ona sihirbazdan söz etmiş, Altın Hanların bu Taocu rahibi saraylarına bağlamak için her türlü fedakârlığı yaptıklarını anlatmıştı.
    </div>

    <div>
      Temüge onu düşmanın elinden alınan ve Kağan'ın döşeğine gönderilen soylu prenseslerle birlikte göndermek istiyordu ama Zhangzhouen onlarla gitmeyi kabul etmemişti.
    </div>

    <div>
      Ayaklarımın altındaki Kerulen, üzerinde durduğum tepenin gagasının çevresinden dönerek akıyordu, birazdan Jin bilgesinin kervanının aksi sularda yansıdı. Çok yaşlı, bir sarmaşık kadar zayıf biriydi, o kadar hafifti ki, altındaki at çıplak görünüyordu. Çok daha genç ve kıvranmasından kıçının ağrıdığı belli ikinci bir Jin, yirmi kadar Moğol'un başında, ona eşlik ediyordu.
    </div>

    <div>
      Yüzlerini göremeyeceğim kadar uzaktaydılar. Gözlerimi doğuya çevirdim, Temülün'ün heykelini gördüm: kuru otların arasından yükselen kara bir gölge. Daha uzakta, yosunlu bu topraklardan titreyerek çıkan taşlara baktım. Bu yerleşim denemesi, Börte'nin çılgınlıklarından biriydi. "İmparatorluğumuzun ötesinde” diye bağırmıştı bir gün, "han karılarının yerleşimleri var. Öyleyse, Kağan'ın tohumlarını karnında taşımış olan benim, bozkırda bir saray yaptırmamı kimse engelleyemez.”
    </div>

    <div>
      Kağan bu çılgınlıktan hoşlanmamış gibiydi. Ama Harezm üzerine sefer açmaya hazırlanan, bu sefere de ilk kez gözdesini götürmek isteyen Kağan'ın başkadının isteğine karşı çıkması kolay değildi. Börte çalışmaların başlamasını buyurdu. Birbirlerine koşut üç sokak kükürt tadındaki kaynaktan başlıyor ve Kerulen'in yeşil sularına uzanıyordu. Yolların iki yanında, yerden bir karış yükseklikte, yurtları taşıyacak dörtgenler yapılmıştı. Her duvarcık köşesine, Jin'den ganimet olarak getirilmiş dev kaplumbağa heykelcikleri yerleştirilmişti. Gerçekten de bu kent bir kadının şımarıklığından başka bir şey değildi. Atımın başını çevirdim, yaşlı ve çok önemli konuğun kervanım gözden kaçırmamaya kararlıydım.
    </div>

    <div>
      <br />
    </div>

    <div>
      Atımla yol alırken karanlık duygulara daldım, tüm dörtnal boyunca, Börte'nin kentinin görüntüsü gözümün önünden gitmedi. Toprakta açtığı yaralardan hoşlanmamıştım. Yarıklardan doğal olarak çıkan kayaların dışında, taşların ruhların uzaklaşmasıyla bağlantılı olduğunu düşünürdüm. Temülün'ün heykeli ve topraklarımızda gömülü eski Türklerin taşları da böyleydi. Mezarlıkların bu görünen bölümü beni hep korkuturdu, üstelik göğe yükselen bu gölgelerde bir bitmemişlik görürdüm. Börte'nin müstakbel kentinden de bir terk edilmişlik, ani bir donma ve ölüm duygusu yükseliyordu...
    </div>

    <div>
      Çalışmalar imparatorluk ordusunun dönüşüyle yeniden başlayacaktı, ancak bir şey, ne olduğunu bilemediğim bir şey bitecek ve yok olacaktı.
    </div>

    <div>
      <br />
    </div>

    <div>
      İki günlük yürüyüşten sonra, Tuul kıyılarında ilerlerken,
    </div>

    <div>
      Altay Dağları'nın eteklerinden Börte'nin buyruğuyla beni aramaya gelen bir mangaya rastladım. Börte'nin haberi açıktı: "Sadık yoldaş, üzüntünün ağırlığını olduğun yerde bırak, benim için yaldızlı kartal kanatlarını tak. Hayattaki en değerli varlığımı, yaşamımın kanını bir tek sen kurtarabilirsin. Ey dost, acele et!"
    </div>

    <div>
      Bu çağrının Jin'in yolculuğuyla bir ilgisi var mıydı? Cengiz Han'ın ta Harezm'den buraya ördüğü bir ağ mıydı? Hiçbir fikrim yoktu, ama Börte'nin ünlü soğukkanlılığını düşününce, durumun önemli olduğunu anladım, dörtnala batan güneşe doğru at kopardım.
    </div>

    <div>
      Yıllar Börte'nin vücudunu yuvarlaklaştırmıştı. Elmacık kemikleri iki olgun incir gibi kızarmış, dudaklarının iki kenarında oluşan ince çizgiler çenesinden aşağıya sarkmıştı. Başlığının altındaki saçların gri olması gerekirdi, ama altın gölgeli zümrüt gözlerinin parıltısı eskisi gibiydi, zamanın etkisini hafifletiyordu. Endişe güzelliğini bozamamıştı.
    </div>

    <div>
      - Borcu, dostum, onu kurtarmak için senden başka kimsem yok, bütün yoldaşları uzakta.
    </div>

    <div>
      - Onu kurtarmak mı?
    </div>

    <div>
      - Cuci. İmparator'un çağrısını cevapsız bıraktı. Kervancılar ve ulaklar bana haber verdi; erkeğim çok öfkeli, onu keçelerin altına yatırmaya ve vücudunu çiğnemeye ant içti. Onu Kağan'ın askerlerinden önce bul. Seni dinleyecektir...
    </div>

    <div>
      - O belki, ama ya babası?
    </div>

    <div>
      - Sakin ol. Cengiz Han insanların değerini bilir. Bir tek sen onun hayatı için yüreğini verirsin.
    </div>

    <div>
      - Beni öldürmek istediğini, beni terk ettiğini unuttun mu? Beni bir köpek gibi kusmuklarına attı.
    </div>

    <div>
      - Hayır, unutmadım, o ise hiç...
    </div>

    <div>
      - Dur, Kraliçem! Benden her şeyi isteyebilirsin, bunun için inanmadığım bir şeye ikna etmen gerekmez.
    </div>

    <div>
      - Dinle, Borcu. Sadık adamları içinde, onu senin kadar iyi tanıyan başka biri yok.
    </div>

    <div>
      - Ben de öyle sanıyordum. Yalnızlığım yanıldığımı kanıtladı.
    </div>

    <div>
      - Höelün Ana öleli beri, değişti.
    </div>

    <div>
      - İmparator olalı beri.
    </div>

    <div>
      - Korkularını bir ben biliyorum. Kulan bile onun endişelerinden habersiz. Sana yaptıklarından acı çekiyor. Adaletsizliğini. ihanetini, başkalarına olduğu kadar kendine karşı acımasız olmadaki yetersizliğini iyi biliyor. Ama gerçek bu, bir kadın için kendi yazdığı Yasayı bozdu, en iyi yoldaşını yitirdi.. Bu da onun cezası. Sana acısını göstermeyecek kadar gururlu, ama gözdesinin yüzü ona her gün güçsüzlüğünü yeniden hatırlatıyor.
    </div>

    <div>
      Ayağa kalktığım sırada, ekledi:
    </div>

    <div>
      - Cuci'ye el sürmeye kalkmasın, çünkü o zaman onun başını döndürenin başını kendi ellerimle koparırım.
    </div>

    <div>
      Bu son cümlesi zaman kaybetmeden bir erzak torbası doldurmama, yanımda Taocu keşiş, batıya yönelmeme neden oldu.
    </div>

    <div>
      <br />
    </div>

    <div>
      Zhangzhouen az konuşuyor, söyleyeceklerini kısa cümlelerle ve alçak sesle anlatıyordu, iyi bir insandı, zayıf ve güçsüz vücudundan etkileyici bir huzur yayılıyordu. Almalık'ın ünlü meyve bahçelerinde ayrılmadan önce, Kağanla görüşmesinden ne beklediğini sormuştum.
    </div>

    <div>
      - Benim gibi önemsiz bir dağlının bekleyebileceği fazla bir şey olamaz: hiçbir açısı olmayan o büyük dörtgenin altında kalmak, hiçbir kelime oluşturmayan sesi dinlemek, hiçbir şekli olmayana bakmak ve rüzgârın beni taşımasına izin vermek... Efendinin benden çok daha fazlasını beklediğini sanıyorum.
    </div>

    <div>
      - Onun için nasıl bir gelecek görüyorsun?
    </div>

    <div>
      - Biraz dikkatli olmazsa, kısa.
    </div>

    <div>
      - Öyleyse bu uzun yolculuk neden?
    </div>

    <div>
      - Yurdun altına tek ayakla girilmez.
    </div>
  </div>
</body>
</html>
