<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Otuz birinci kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      İki mehtap sonra Toğrıl Han, eski bildiğimiz haline döndü. Bütün bu süre boyunca Kököçü onunla kendi ilgilendi, Tengri'nin yardımıyla kısa zamanda kurtulacağım müjdeledi.
    </div>

    <div>
      Temuçin sözünü tuttu, ona çadırlar, sürüler, kadınlar, köleler ve muhafızlar verdi. O andan itibaren, Karaim önderinin sağlığı gün geçtikçe düzelmeye başladı. Sadece saçının ve sakalının kar gibi beyaz kılları ve hafif topallaması başından geçenleri hatırlatıyordu. Kendisi için oluşturduğu küçük yuvarlak obadan, kendine güvenen köpek gibi konuşmaları yükseliyordu. Kasar yanından hiç ayrılmadı. En sevdikleri faaliyet, sarhoş olmaktı. Toğrıl'ın yurdu hiç boşalmadı. Orada, her yerden daha çok oyun oynanıyor, tartışılıyor, türkü çığırılıyor, insanlar kızıştırılıyordu. Yasağın sessizlikle ilgili kuralları eski hanın çevresinde geçerli değildi. Toğrıl'ın tahtını yeniden ele geçireceği günden de söz ediliyordu. Temuçin bunun için gayret gösteriyordu. Toğrıl'ın eski topraklarına casuslar göndermiş, iki Nayman hanının yanına da adamlarını yollamıştı. Kağan'ın sıkça kullandığı bir deyimle, "düşmanın yakasına bir bit yerleştirmişti.”
    </div>

    <div>
      <br />
    </div>

    <div>
      Öküz Yılı'nda Börte dördüncü çocuğunu, sonradan Toluy olarak adlandırılacak oğlunu doğurdu. İşte o sıralarda, Toğrıl kendi oğlunun nerede olduğunu öğrendi. Nilka yanında bin Karaim atlısıyla Camuka'nın ordusuna sığınmayı başarmıştı. Toğrıl yazı oğlunun yanında geçirdi, sonra Temuçin'in obasına döndü.
    </div>

    <div>
      Nilka, Camuka'nın da yardımıyla Orhun'un kıyılarını geri almak umudundaydı. Bu umut Toğrıl'ı sevince boğsa da, Camuka'yı tasarılarının üzerinde bir kara gölge olarak gören Temuçin pek memnun olmadı.
    </div>

    <div>
      Anda Bozkurt halkını, yok edilmez bir zincir olarak düşlüyordu. Gizlice gerçekleştirdiği bu düşteki tek güçsüz halka Camuka'ydı, O halka olmadan da Moğol bütünlüğünden söz etmek imkânsızdı. Camuka, Nilka ve Toğrıl'ın topraklarını yeniden ele geçilmelerini başarırsa, daha şimdiden noyanların desteğini almış Yalnızların gücüne karşı konulması güçleşecekti; ona şükran borcu olan Karaimlerin Camuka'nın her istediğini yapacakları açıktı.
    </div>

    <div>
      - Farkında mısın, oğul? diyordu Toğrıl heyecanla: senin Moğolların Camuka'yla birleşince, yirmi bin savaşçımız olacak.
    </div>

    <div>
      - Camuka'ya ne kadar kinlendiğimi biliyorsun...
    </div>

    <div>
      - Seninle savaştı, kardeşini öldürdü diye mi? Ne var bunda? Kendi kardeşinin öcünü aldı, sonra da sürülerinin arasında sakin sakin oturdu.
    </div>

    <div>
      - O at hırsızı Camuka'nın kardeşi değildi, o sadece bir bahaneydi. Camuka'nın sadece bir üvey kardeşi var, o da benim sadık Kurçim.
    </div>

    <div>
      - Kindar olma! diyordu yaşlı Karaim. Moğolların mavi gök gibi birleşmeleri ve tek yumruk olmaları gerekir diyen sen değil miydin?
    </div>

    <div>
      - Evet ama, gökyüzünde sadece bir güneşe yer var. Camuka o güneş olmak istiyor. Ne var ki hiç ışık vermiyor; o ay gibi, iki yüzü var, karanlık yüzünü de iyi biliyorum.
    </div>

    <div>
      <br />
    </div>

    <div>
      Karaim hanının topraklarını geri almasını sadece Camuka'nın eline bırakmaktan korkan Temuçin, Kaplan Yılı'nın başlarında savaşçılarını topladı.
    </div>

    <div>
      Koşullarını açıklamıştı. Camuka ve tümen'i Orhun Vadisi'nin güneyinden ilerleyecekti. Bize gelince, elimizdeki tümenle düşmanı doğudan ve kuzeyden kıskaca alacaktık.
    </div>

    <div>
      Soylular, ulular ve yüzbaşılarla yaptığı konuşmada Kağan bize planını açıkladı. Daha baştan Toğrıl'ın düşman kardeşinin onu ilgilendirmediğini söyledi:
    </div>

    <div>
      - Erke'nin elinde üç bin asker bile yok. Camuka'nın askerlerinin yaklaştığını görünce, kuzeye, Tarim Irmağı'na kadar kaçacaktır. Buradaki geçitlerden geçerek doğuya, müttefiki Buyruk'un yanma gidecektir. Artçılarıyla Camuka'nın askerleri arasına girecek, onu izleyeceğiz. Bizi doğruca Buyruk'un yanına götürecek. O zaman Nayman ordusunun üzerine yürüyecek ve topraklarını alacağız.
    </div>

    <div>
      <br />
    </div>

    <div>
      Ordumuz harekete geçti, her bir asker yasağın buyurduğu malzemeyi almıştı: iki yay, üç sadak, bir eğe, bir balta, bir bıçak, iki kangal ip, iki kırba, atların kuyruklarına bağlandığında nehirden ıslatmadan malzeme geçirilmesine yarayan, şeritli bir torba.
    </div>

    <div>
      <br />
    </div>

    <div>
      Bir zamanlar Toğrıl'ın yazlağı olan yere vardığımızda, Camuka ve Nilka'yı orada bulduk. Erke beklendiği gibi Tarim Irmağı'na doğru çekiliyordu.
    </div>

    <div>
      Sevgili Orhun Vadisi'ne tekrar kavuştuğu için mutlu gözüken Toğrıl, zaferi kutlamak için avlar ve şölenler düzenlemek üzereydi ki, Temuçin konuştu:
    </div>

    <div>
      - Kardeşin Erke Naymanların yanına sığındı. Şimdi bir şey yapmazsak, yakında hep birlikte döneceklerdir. Şimdi onlara saldırmanın ve hanlığını, eskiden olduğu gibi saygın ve güçlü yapmanın zamanı.
    </div>

    <div>
      <br />
    </div>

    <div>
      Her savaşçının üç atı vardı. Binekler değiştirildi ve Süslü Guguk Kuşu Ayı'nın ilk günlerinde Büyük Hinggan Dağları boyunca Tarim kıyılarında ilerlemeye koyulduk. Camuka'nın birlikleri arkamızda ve iki günlük yolda, ordumuz sabırsız ama disiplinli yirmi beş bin kişiden oluşuyordu. Toynakların otlardaki sesi ve koşumların şakırtısını dinleyerek sessizce yol alıyorduk.
    </div>

    <div>
      Mutluluk Zirvesi'nin uzakta ufku deldiğini gördüğümüzde Temuçin Camuka'ya ulak gönderdi. Geniş platonun ortasında yükselen zirvesi karlı bu yüksek tepenin önünde ayrılmayı önerdi. Biz Buyruk'un üzerine ilerlerken, Yalnızlar daha doğuya kayacaklar, Koyun Tepeleri önünde konaklayarak bozkır yolunu kapayacaklardı. Yedek atlarımızı Camuka'ya bırakacak, böylece gönüllerince otlamalarını sağlayacaktık.
    </div>

    <div>
      Temuçin, Buyruk'un askerlerinin büyük bölümünün Altay eteklerinde olduğunu biliyordu. Onları bu yüksek duvarların dibinde kıstırmak, doğudaki ve güneydoğudaki geçitleri kapamak isteğindeydi.
    </div>

    <div>
      Mutluluk Zirvesi'nin geniş kuşağının altındaki üç büyük gölde dimdik yarların kül mavisi yansıyordu. Kara Göl'ün kıyısında ilerledik, güçlü tepelerin gerisinde Altaylar'ın sivri uçları göğü yarıyordu.
    </div>

    <div>
      Akşam olur olmaz atlarımızdan indik, bataklıkların kenarında, topuklarımızın üzerine çömeldik, gecenin yıldızlı örtüsünü sermesini bekledik. Kurbağalar bağırıyor ya da bir su kuşunun önünden, halkalar bırakarak suya dalıyordu. Sivrisinekler sinir bozucu vızıltılarına başladı. Bize ilk onlar saldırdı, yorulmadan üzerimize geldiler, o kadar ki, sabah olduğunda çoğumuzun yüzü kan içindeydi. Görüntü Kağan'ın hoşuna gitti:
    </div>

    <div>
      - Düşman yüzümüze kurbanlarımızın kanını sürdüğümüzü biliyor. Bizi gördüğünde adamlarından çoğunun oklarımıza hedef olduğunu sanacaklar.
    </div>

    <div>
      Ancak Kara Göl'ün çevresinde yıkılacak pek çadır yoktu. Taşlı, yer yer kumlu toprakta biten cılız otlar sadece keçi sürülerine uygundu.
    </div>

    <div>
      Güneşin ilk ışıkları Kağan'ın zırhında yansırken terk edilmiş yurtlardan birine girdim. Dişsiz ve yaşlı bir kadın süt köpürtüyordu.
    </div>

    <div>
      Sadağımı çıkarmadan ev sahibinin yerine çöktüm. Bana bir tas uzattı:
    </div>

    <div>
      - Sabah sütü ısınırken eşikten bir yabancının girmesi iyiye işarettir.
    </div>

    <div>
      Peşindeki kuzu durmadan bacaklarına dolanıyordu. Kadın bakınca melemeye koyuluyor, minik toynaklarıyla yeri eşeliyordu. Bir kırlangıç duman deliğinin kenarına konup öttü. Yaşlı kadın, iki sırık arasındaki yuvayı gösterdi.
    </div>

    <div>
      - Her baharda, bu kırlangıç için geliriz. Erkeğim çok kızgın. Burasının çok sıcak olduğunu, göl suyunun zehre dönüştüğünü, otların bir işe yaramadığını ve sivrisineklerin krallığında yaşadığımız söylüyor. Her sabah, dağlara gidip atlarını aramak zorunda. Ama çadırında bir kırlangıçtan daha büyük bir mutluluk olur mu?
    </div>

    <div>
      Ne kadar haklı olduğunu bilmiyordu. Eşiğini geçerken içimdeki öldürme isteği, kırlangıcı görünce buharlaşıp uçmuştu. Ayağa kalkarken, Buyruk'un ordugâhının nerede olduğunu sordum. Beni dışarı çıkardı, bütün çevresinin savaşcılarla karardığını görerek şaşırdı. Gözlerime baktı, benden bir kötülük gelmeyeceğini anladı, tepelerin üzerinden sıyrılan bir bulut parçasını gösterdi.
    </div>

    <div>
      - Bu bulutu iten Altaylar'ın rüzgârıdır. Birazdan yayılacak. Güneş en tepeye varınca açılacak ve Buyruk'un sürülerini suladığı ırmağı ortaya çıkaracak.
    </div>

    <div>
      <br />
    </div>

    <div>
      Yaşlı kadının verdiği bilgi doğruydu. Bulut gri karınlı dev bir yengeç halini alıncaya kadar göğü kemirdi, altında çamurlu bir ırmağın kıyılarını kaplayan bin kadar çadır göründü. Buyruk'un taşlardan yapılmış bir duvarın ortasındaki obası, çadırların az ötesindeydi. Dağların yamaçlarını süpüren büyük çınarların dışında, yer yer yıpranmış kayalarla süslü meyilli ve taşlı çanak, hiç de bir vahaya benzemiyordu. Kızıl toz bulutları yerden yükselip her yönde koşturuyordu.
    </div>

    <div>
      <br />
    </div>

    <div>
      Buyruk ve seçme birlikleri zaman kaybetmeden tepelere çekildiler. Çarpışmaları daha iyi idare etmek için savaşı tepeden mi izlemek istiyordu? Ne olursa olsun, büyük bir hata yapmıştı. Savunma güçleri okçumuzun ilk atışları karşısında sendeledi, Kasar'ın buyruğundaki binlik, onları kısa sürede dağıttı. Başsız kalmış Naymanlar oldukları yerde dönenmeye başladı, geniş çanağın ortasında kovalanıp oklandılar.
    </div>

    <div>
      Hemen Buyruk'un kaçışını korumak için geride bıraktığı beş bölüğe daldık, yaman çarpışmalardan sonra düşmanı ezdik, yüzümüz düşmanların kanıyla kıpkırmızı, Altay'a sardık.
    </div>

    <div>
      <br />
    </div>

    <div>
      Celme, tutsaklar ile mallarını izcilerin bulduğu, ırmaklarla kaplı geniş bir platoya götürmekle görevliydi. Onu orada bulacaktık.
    </div>

    <div>
      <br />
    </div>

    <div>
      Akşam, karmakarışık bir göğün üzerine hızla indi, bizi durmaya zorladı. Talihimizin bizi terk ettiğini düşünüyorduk, ancak soğuk ve rüzgârın cehenneme çevirdiği bir geceden sonra, şafağın ilk ışıklarıyla birlikte harekete geçtiğimizde Tengri'nin yanımızda olduğunu gördük.
    </div>

    <div>
      Buyruk'un Altay'ın tepelerinden birine ulaşıp diğer yamaçtan kaçabileceğini düşünmüyorduk, çünkü gördüğümüz izler başından geçenleri açıkça gösteriyordu. Karın ilerleyişini durdurduğu yerde karınlarına kadar kara saplanmış, çoğu donarak ölmüş atlar bulduk. Biraz ötedeyse, toprak ayaklarının altında kaymış, bütün bölükleri götürmüştü. Biraz daha yukarda, elli askerlik bir birlik bir yamaca tutunmuştu. Gün ışığında dipsiz bir uçurumun kenarında olduklarını görmüşler, kıpırdayamamışlardı. Daha da yukarda, arkadaşları karın üzerine uzanmış, yüzleri mavi ya da kapkara, bir daha uyanmamak üzere uykuya dalmıştı.
    </div>

    <div>
      Temuçin durmamızı buyurdu. Geri döndük, alabildiğimizi aldık, hatta birkaç tutsak bile yakaladık: atları parçalarken, ölü hayvanların karınlarına saklanmış savaşçılar bulmuştuk.
    </div>

    <div>
      İki günlük bir yürüyüşten sonra Celme'yle buluştuk. Akşam olurken solumuzdaki tepelerden oluşan uzun gerdanlığı binlerce renge boyayan göğün altında, yarların maviye, kırmızıya, kahverengiye ya da sarıya dönüşmesini seyrettik. Her zirve diğerinden farklıydı, hep birlikte göz kamaştırıcı bir görüntü çiziyorlardı. Irmaklar neşeyle yamaçtan aşağı akıyor, aşağıda altın ve gümüş gibi parıldıyan bir nehirde birleşiyordu. Uzakta, pembelere bürünmüş Bin Mücevher Dağı, bulutların altında bir taç gibi ışık saçıyordu.
    </div>

    <div>
      Tutsaklar göz ucuyla bizi izliyor, onlara baktığımız zaman da gözlerini indirmeye dikkat ediyordu. Kadınlar ve çocuklar daha çekingendi, bazılarının gözlerinde eğreltiotu renkleri vardı.
    </div>

    <div>
      Son ışık, dağların yamacım aydınlattı, mor gölgelerin içinde, bir Nayman kadınına türkü, söylettik. Gözleri alev alev, özlem dolu titreşimler yaydı:
    </div>

    <div>
      <br />
    </div>

    <div>
      <i>Altay Altay, ulu Altay,</i>
    </div>

    <div>
      <i>Rüzgârların kaynaklandığı,</i>
    </div>

    <div>
      <i>Fırtınaların ateşini aldığı...</i>
    </div>

    <div>
      <i>Sürülerimizi bağışla.</i>
    </div>

    <div>
      <i>Bahar beyaz elbiselerini çözüyor,</i>
    </div>

    <div>
      <i>Göğsüne bin çiçek konduruyor,</i>
    </div>

    <div>
      <i>Alnın okyanusa kadar parlıyor.</i>
    </div>

    <div>
      <i><br /></i>
    </div>

    <div>
      <i>Altay, Altay, duru Altay,</i>
    </div>

    <div>
      <i>Kuşları ötüşen,</i>
    </div>

    <div>
      <i>Irmakları neşeli...</i>
    </div>

    <div>
      <i>Aşklarımızı koru.</i>
    </div>

    <div>
      <i><br /></i>
    </div>

    <div>
      <i>Yaşı bilinmeyen yaşlı,</i>
    </div>

    <div>
      <i>Neden senin gibi,</i>
    </div>

    <div>
      <i>Gözyaşlarımı bulutlarda saklayamıyorum?</i>
    </div>

    <div>
      <br />
    </div>

    <div>
      Gecenin billuru altında uykuya daldık. Sabah olduğunda, vücutlarımızın şeffaf bir örtüyle kaplandığını gördük.
    </div>

    <div>
      Bin Mücevher Dağı'na doğru yola koyulduk. Toğrıl geride kaldı, Camuka ve Nilka'nın birliklerini bekledi.
    </div>

    <div>
      Yedi gün sonra, tuzlu göllerle parçalanmış çorak topraklara ayak bastığımız sırada, büyük bir Nayman ordusu yolumuzu kesti. Hemen Toğrıl'a ulaklar gönderdik. Akşam, askerlerimizi savaş düzeninde yerleştirdikten sonra, ulaklar geri geldi, Karaimlerin Hanı'nın haberini getirdi: ”Bu gece orada olacak ve kuzeyde ateş yakacağız. Birçok ateş. Böylece oğlum, nerede olduğumuzu anlayacaksın. Naymanlar da kalabalığımızı görüp korkacaklar.”
    </div>

    <div>
      <br />
    </div>

    <div>
      Sabahın ilk ışıklan göründüğünde, korkan biz olduk: müttefiklerimizden eser yoktu. Soğuk küllerin dışında, izleri buharlaşıp kaybolmuştu. Hangi yöne dönersek dönelim, karşımızda hep Naymanlar vardı, sayıca da bizden üstündüler. İşte sahtekâr Toğrıl'ın teşekkürü. Canı sıkkın Kağan yine de konuştu:
    </div>

    <div>
      - Bunlar, Camuka yılanının işi. Kellelerimizi istiyordu, onları Naymanlar ona sunacak.&nbsp;
    </div>
  </div>
</body>
</html>
