<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Otuz beşinci kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Büyük bozkırdan ayrıldık, kadınlarımızı ve çocuklarımızı Ongiratların yanında bıraktık, suları duru Argun'u aştık, sivrisineklerden başka kimsenin sevmediği sıkıcı Çamurlu Göller'e vardık.
    </div>

    <div>
      Bataklığa vardığımızda, kıyılarda süsenler, suokları ve sazlar çiçek açmıştı. Bir mehtaptan daha az bir sürede sarı, mavi, mor, beyaz ya da pembe yapraklar göğün sıcaklığında buharlaştılar, göllerin suyunu da birlikte götürdüler.
    </div>

    <div>
      Bir gölgeler ordusu gibi sararmış otların, küçük bir su birikintisinin peşinde dolaşıyorduk. Bir süre sonra, birkaç damla su edinebilmek için çamurları elekten geçirmek zorunda kaldık.
    </div>

    <div>
      Böylesi yöntemlerle elde edip içtiğimiz su, insanları dizlerinin üzerine çökerten, atları sırtüstü deviren ishallere neden oldu. Çakırdikenlerin dibinde, yumrularının insanın acılarını dindirdiğini bildiğimiz yılanotu aramaya başladık.
    </div>

    <div>
      Bataklıkta avlanacak kuş yoktu, geç bırakılmış yumurtaları yutmak için yuvalarından çok uzaklaşan kara tilkilerden de eser kalmamıştı. Atlarımızı okşarken parmaklarımız çıkık kaburgalarına, gözlerini sineklere kapatmış kızgın kafalarına dokunuyordu. En güçsüzleri yemeye koyulduk, kazandığımız taze kanı da sivrisinekler emdi. Beyaz Bulut ve sürüsünü Ongirat ülkesinde bırakmış olmaktan pişman değildim. Ne teselli...&nbsp;
    </div>

    <div>
      Paçavralar içinde, zayıf ve pistik ama hepimiz de silahlı ve dikkatliydik, çevredeki yılanları kızartıp yedikten sonra her yeri saran kertenkele ve köstebeklere bile bir çocuk oku fırlatmaya hazır bekliyorduk. Bağırsakları alt üst eden o bulanık sudan adam başı yarım tas elde ettiğimiz bir gün, Temuçin Kağan tasını sadık adamlarına, bana, Celme'ye, komutanlarına ya da kabile önderlerine, Subetay'a, Mukali'ye, Borokul'a Çilağun'a Curçedey'e uzattı... Herbirimiz bir yudum içtikten sonra, acılarını paylaştığımız için bize teşekkür etti, bizleri hiç terk etmeyeceğine söz verdi.
    </div>

    <div>
      - Bu andıma ihanet edersem, Tengri beni bu çamurlu suya döndürsün.
    </div>

    <div>
      <br />
    </div>

    <div>
      Tengri'nin bizi terk ettiğini düşünmeye başladık. Oysa en kötü zamanda bile beklenmez bir olay oluyordu: kısa olduğu kadar değerli bir sağnak, bir ceylan sürüsü, bir ziyaretçi... Noyanların bir alt boyuna mensup yaşlı adam gibi.
    </div>

    <div>
      Peşinde, yurdun keçeleri ve sırıkları yüklü bir deveyle en az onun kadar yüklü dört at çekiyordu, atların çevresini de kadınları ve çocukları almıştı: saygıdeğer bir nine, oldukça yaşlı iki kadın ve iki genç kız.
    </div>

    <div>
      Yirmi yaşlarında bir savaşçı buraya kadar gelmelerine yardım etmişti.
    </div>

    <div>
      - Kim bu adam, diye sordu Kağan, yaşlı adama.
    </div>

    <div>
      - Okundan kurtulunmaz bir kahraman. Kendi boyundan geriye bir şey kalmadığı için oklarını senin hizmetine vermeyi diliyor. Dağıttığın kabilesinden geriye kalanlar kendi aralarında çekişip savaşıyor.
    </div>

    <div>
      Kellesi kazınmış okçunun göğsünü de deri parçalarından yapılmış yarım bir zırh koruyordu. Sadağının ok dolu olduğunu görünce, kendimi tutamadım:
    </div>

    <div>
      - Anda! Atlarımızı öldüren, gırtlağını delen noyan, işte bu. Oklarının tüylerini tanıdım.
    </div>

    <div>
      Subaylar hemen okçunun çevresini aldılar.
    </div>

    <div>
      Temuçin adama yaklaştı, onu ve değerli atını oklayanın o olup olmadığım sordu.
    </div>

    <div>
      Okçu tereddütsüz cevap verdi:
    </div>

    <div>
      - Tepenin üzerinden Kağan'ı okladım. Kağan dilerse beni öldürebilir, ama ha burada, ha başka yerde çürümüşüm,
    </div>

    <div>
      fark etmez. Ama beni yanına alırsa, önünden dörtnala gitmek. taşları kırıp düşmanlarıyla savaşmaktan mutluluk duyarım.
    </div>

    <div>
      Bunları söyledikten sonra Temuçin'in yarasına kaçamak bir bakış attı, daha sonra gözlerini Kağanınkilere dikti.
    </div>

    <div>
      - Ölümümü isteseydin, kendini övmek için buralara kadar gelmezdin, dedi Kağan gözlerini okçudan ayırmadan. Gözlerin dürüst, yaptıklarını da inkâr etmiyorsun. Adın ne?
    </div>

    <div>
      - Cebe!
    </div>

    <div>
      - Peki öyleyse Cebe, oklarınla atımı, sadık Borçununkini
    </div>

    <div>
      vurup beni de yaraladığına göre, sana bundan böyle Ok Cebe diyeceğim.
    </div>

    <div>
      <br />
    </div>

    <div>
      Daha sonra üç noyan, bir baba ve iki oğlu bize sığındılar, halklarının ve önderlerinin içinde bulunduğu karmaşayı anlattılar:
    </div>

    <div>
      - Targutay artık at üzerinde duramıyor, diye başladı baba söze. Kılıçlarından biri kolunu kesti. Ateşler içinde, Camuka'nın önünden kaçmak zorunda kaldı. Oğullarımla birlikte yanında en son kalanların arasındaydık, onu alıp sana getirmeyi düşündük. Senin bizi koruyup ödüllendireceğini düşündük ama yolda yüreğimiz buna izin vermedi. Onun için dövüşmemiş miydik? Yerlerde sürünen bir önderden ne ün kazanabilirdik ki? Onu serbest bıraktık ve kollarımızı hizmetine vermek için buraya geldik.
    </div>

    <div>
      - İyi yaptınız, dedi Kağan. Bana Targutay'ı getirmiş olsaydınız her üçünüzün de kellesini uçururdum, çünkü efendisine el süren bir adam ölümden başka hiçbir şeye layık olamaz. Bunu da Yasa'ya yazalım!
    </div>

    <div>
      <br />
    </div>

    <div>
      Günler ve mehtaplar geçti, sefil hayatımızı renklendirenler sadece kaçaklar, Kağan'ın ordusunu arayanlar, eski müttefikler arasındaki yağmalardan kaçan acınacak durumdaki ailelerdi. Camuka'nın yarattığı kanlı çekişmelerin ortasında kalmaktansa, bizim yanımıza gelmeyi, yokluğumuzu paylaşmayı tercih ediyorlardı.
    </div>

    <div>
      Hepsi de derin kinlerden, durmak bilmez yağmalardan, tecavüz ve katliamlardan söz ediyordu... Her yer, bozkırlarımız, vadilerimiz, ormanlarımız yaralanıp ıssızlaşıyor, herkes Temuçin'in iyiliklerini daha önce göremediği için hayıflanıyordu.
    </div>

    <div>
      Karaimler bu kargaşadan yararlanıp topraklarımızın batısını işgal etmiş, çadırlarını Onon ve Kerulen arasına dikmişlerdi.
    </div>

    <div>
      - Ya Moğollar? diye gürlüyordu Kağan. Bunu engellemek için ne yaptılar? O kendini beğenmiş Gürhanınız, açgözlü Camuka, topraklarınızı böyle mi koruyacak?
    </div>

    <div>
      Söylentilere göre Yalnızların önderi Nayman topraklarına gitmek üzere ülkeden ayrılmıştı.
    </div>

    <div>
      - Buyrukla ittifak kuracak, diye köpürdü Kağan.
    </div>

    <div>
      Gerçekte ise Camuka, hemen hemen herkesle olduğu gibi Buyrukla da kapışmıştı. Bu nedenle askerlerini Buyruk'un düşman kardeşine, yüksek ovalardaki Naymanların önderi Tay'a götürüyordu. Amacı neydi? Karaimlere karşı koymak için destek aramak mı, yoksa Buyruk'u ortadan kaldırıp topraklarını ele geçirmek için bir ittifak oluşturmak mı?
    </div>

    <div>
      <br />
    </div>

    <div>
      Temuçin çekilişinin neden bu denli rahat olduğunu anlıyordu. Gözleri yeniden alevlendi, bu alevlerde fetih pırıltıları görünüyordu. Bizi çevresine topladı.
    </div>

    <div>
      - Nilka ve Toğrıl bizim yok olduğumuzdan emin. Ongirat topraklarına gönderdikleri birlikler elleri boş döndü. Börte'nin kabilesi kan bağına ihanet etmedi. Bizim Büyük Hinggan'ın öte tarafına kaçtığımızı, Curçet ülkesine geçtiğimizi, Amur Nehri kıyısındaki bataklık ovalara yerleştiğimizi söylediler. Oysa benim kurtlarım kaçmaz, tehlike karşısında yere yatmaz, düşmana sırtını dönmez. Bu izlenimi vermelerinin nedeni ise dişlerini düşman gırtlağına daha derin geçirmek içindir.
    </div>

    <div>
      Yüzü gergin, bakışları çelik gibi, gözlerimize baktı ve devam etti:
    </div>

    <div>
      - Moğollar ayakta! Zırhları parlıyor, Moğollar yenilmez, çünkü önlerinde benim sancağım, Borçeginlerin sonsuza dek yaşayacak sancağı dalgalanıyor... İşte tek başlarına kalmış Moğollara bunları söyleyeceksiniz. Ayaklanma onların yüreğinde kaynıyor. Bizim yakımızda silahlanacaklar. Atlarımızın toynaklarının bozkırı ateşe vereceği günler yakındır, Karaimlere biraz daha zaman verelim. Semiz koyunlarını yiyip güven içinde uykuya dalacaklardır. İşte o zaman onları kanatacağız!
    </div>

    <div>
      <br />
    </div>

    <div>
      Kurak bozkırı gözlediğim bir sabah, rüzgârın taşıdığı melemeler duydum. Sesler o kadar uzaktan geliyordu ki, tam yerlerini belirleyemedim; ama gürültüden kalabalık bir sürü geldiğini anladım, ağzım sulandı.
    </div>

    <div>
      Temuçin'e haber verdim, güneş göğün tepesine vardığında, platonun kenarından muazzam bir sürünün beyaz ve kahverengi lekeleri görüldü. Güçlü develere binmiş birkaç adam, en az üç bin başlık bir sürü güdüyordu.
    </div>

    <div>
      Kervanın sorumlusu, Gobi Çölü'nün güneyindeki Öngut topraklarından geldiğini söyleyen bir Sarftı.
    </div>

    <div>
      - Adım Hasan. Efendimin adı da Alakuş Tegin. Efendim Jin duvarı ile çölün arasındaki toprakların hakimidir. Onun buyruğuyla kuzeydeki ormanlara, bu sürüyü kürklerle değiştirmeye gidiyorum. Ancak bildiğimiz su kaynaklan kurumuş, bu nedenle yolumuzu değiştirmek zorunda kaldık.
    </div>

    <div>
      Temuçin kendi topraklarından geçtiklerini söyleyerek, sürünün yarısını istedi. Onu anlamazlıktan gelip sürünün tümüne el koyacağımıza göre, istemekle ne kaybederdi?
    </div>

    <div>
      - Nerede su bulabileceğimizi söylersen, sürünün yarısını veririm.
    </div>

    <div>
      Cevap karşısında şaşkına dönen Kağan geniş bir şalvar ve göğe yönelik başlıklı bir gömlek giymiş adama uzun uzun baktı. Suyun nerede olduğunu bildiğini söyledi, Hasan'a suya kadar eşlik etti.
    </div>

    <div>
      Sürü sulanıp dinlendikten sonra Sart, hayvanları ikiye ayırdı.
    </div>

    <div>
      - Bunlar senin.
    </div>

    <div>
      - Benim kim olduğumu biliyor musun? diye sordu Kağan.
    </div>

    <div>
      - Büyük bir Moğol hanı, dedi kervancı, sonra da umursamaz bir ses ve hayran bir bakışla ekledi: belki de hepsinin en büyüğü.
    </div>

    <div>
      - Benden korkmuyor musun?
    </div>

    <div>
      Sart'in kaşları şaşkınlıktan ufuktaki iki yurt gibi yuvarlandı.
    </div>

    <div>
      Temuçin Kağan, elleri kalçalarında, bacakları açık, yıpranmışlıktan yer yer sökülmüş zırhı içinde, karşısında duruyordu. Sadece mavi taşlarla süslü kemeriyle silahları ona bir renk katıyordu. Kafasının derisi yanık ağaç kabuğu gibiydi. Kırk bahara karşın, tüm yüzünde gözkapaklarının bir uzantısı gibi görünen, at kılı kadar ince iki çizgi vardı.
    </div>

    <div>
      - Doğru ve dürüst olan bir kağandan neden korkayım ki?
    </div>

    <div>
      - Açık gözlerin var, Hasan, dedi Kağanımız. Hayvanlarının karşılığını veremeyeceğimi görmüyor musun?
    </div>

    <div>
      - Önemli değil, diye cevap verdi Sart. Ben de senin gözlerinden dostunu unutacak biri olmadığım okuyorum. Bunun dışında da geçerli başka bir borç yok. Sonsuza dek seni bize rehberlik edip koruyan biri olarak hatırlayacağım, efendime de öyle söyleyeceğim.
    </div>

    <div>
      <br />
    </div>

    <div>
      Hasan sık ormanlara doğru yola düşmeden önce yarım mehtap yanımızda kaldı. Koyunların yanı sıra, bizimkileri boyca yarım boyun geçen sarı renkli bir de deve hediye etti.
    </div>

    <div>
      - Böylece, dedi Temuçin'e, topraklarını geri almaya gittiğinde, davul çaldırabileceksin. Davulların uzaklardan duyulacak.
    </div>

    <div>
      <br />
    </div>

    <div>
      Onon Irmağı'na beş günlük yol kalıncaya kadar yaklaştık. Kış gelmeden önce atlarımızı semirtmemiz, soğuklardan korunacak av dolu bir bölge bulmamız gerekiyordu.
    </div>

    <div>
      İlerledikçe, Temuçin Kağan'ın döndüğü haberleri önümüze geçti. Her obada adının söylenmesi bile erkeklerin sadakları ve yaylarını kemerlerine takıp çadırlarından çıkmalarına, atlarına atlayıp birliklerimize katılmalarına yeterli oluyordu. Bir süre sonra bineklerimizin kuyruklarına, göğe ve toprağa süt döken kadınlarla babalarına bir kırba, bir tulum, erzak, bir kalkan, bir enselik ya da herhangi bir alet uzatmak için koşarak gelmiş çocuklar da peşimize takıldı.
    </div>

    <div>
      <br />
    </div>

    <div>
      Dibinde bir suyun parladığı bir yangın kenarında ilerlerken, bir mağaradan fırlayan adam bağırmaya başladı:&nbsp;
    </div>

    <div>
      <br />
    </div>

    <div>
      - Temuçin! Temuçin!
    </div>

    <div>
      Bağıran kardeşi Kasar'dı, Tanınmayacak kadar zayıflayıp hırpalanmış, elbiseleri ve yüzü çamur kaplanmıştı.
    </div>

    <div>
      Bizi bağrına bastı. Altı mehtap önce Toğrıl'ın ordusundan kaçtığı günden beri bizi arıyor, bozkırdaki leşlerden kopardığı parçalar ve çiğ deriyle besleniyordu. Bize Toğrıl'ın başından geçenleri anlattı. Anlaşılan Toğrıl, Kerulen kıyısında, Saksağanlar Yarinin kuzeyinde, çember biçiminde bir oba kurdurmuştu.
    </div>

    <div>
      - Üç Irmağın kaynaklarından İngoda Vadisine kadar her yerde Karaimlerin varlığından rahatsız Moğollara rastladım. Aralarından bazıları bana yiyecek ve yatacak yer verdi. Çoğu Camuka'nın, Altan'ın, Kutçar'ın ve Targutay'ın yanında bize karşı savaşmış. Bu dördü ya kaçmış ya da ölmüş ve Moğollar senin gittiğine pişman, ey abi. Bodur Ağaç'a doğru gidelim, orada hem Dayanıklılar kabilesi, hem de öksüzler gibi ağlaşan noyanlar seni bekliyor.
    </div>

    <div>
      - Kadının ve üç sümüklün nerede?
    </div>

    <div>
      - Karaimlerin şamanı İtürgen'in yanında. O sahtekâr ateşler içinde kaldığım bir akşam fırsattan yararlandı, boynuma bir lale taktırdı. Bir ayağını diğerine bağlanmış, iki elim eğilmiş göğsüme yapışık seke seke dolaşmak zorunda kaldım. Beni bir köpekten de beter besledi, üzerimi pisleyince de Metekna'nın gelip beni yıkamasını engelledi. O pire suratlı, kadınımın üzerine yattığında ağzımı tıkayıp ayaklarımı zincirliyordu. Hatırladıkça gözümü kan bürüyor.
    </div>

    <div>
      - Sakin ol, kardeşim. Durumundan yararlanabiliriz, eğer tasarladıklarımı gerçekleştirebilirsem, şamana içinden ne geliyorsa onu yap.
    </div>

    <div>
      Kağan Kasar'ı Karaimlerin yanına göndermek niyetindeydi.
    </div>

    <div>
      - Onlara şunu söyleyeceksin: "Ülkenin her köşesinde
    </div>

    <div>
      kardeşimi aradım. Dağları, nehirleri aştım, çakıl taşlarının altına baktım, tüm izleri kokladım, seslendim ama onları bulamadım. O günden beri yıldızların altında, başımı bir ot kümesine dayayarak uyuyorum. Üşüdüm ve acıktım." Seni yakalayıp İtürgen'e teslim edecekler. Ona da aslında beni bulduğunu, ama benim seni Karaim casusu olarak görerek kovduğumu anlatacaksın. Kadınına ve çocuklarına hiçbir şey yapılmayacağı vaadi karşılığında ona nerede bulunduğumu anlatacak, yanımda da iki yüz savaşçıdan fazla bulunmadığım söyleyeceksin. O zaman İtürgen bin kadar atlıyla gelecek, biz de onu öldüreceğiz.
    </div>

    <div>
      Temuçin tahminlerinde yanılmadı. İtürgen, yanında Kasar ve ailesi olduğu halde geldi. Yanında sadece iki bölük vardı, çünkü Kasar Kağan'ın çevresinde sadece otuz altı kişi olduğunu söylemişti.
    </div>

    <div>
      Şaman bir vadinin girişinde çadırlarımızın tepesinin oluşturduğu beyaz kalabalığı görünce durumu anladı, atının başını çevirip uzaklaşmak istedi ama geç kalmıştı, savaşçılarımız kaçış yolunu kesmişlerdi.
    </div>

    <div>
      Muhafızları teker teker öldürüldü, İtürgen ise elleri bağlı Kağan'ın önüne götürüldü, Temuçin ona bir kez bile bakmadan Kasara teslim edilmesini buyurdu. Kasar, İtürgen'in kulak zarlarını patlatmaya, gözkapaklarını kesmeye, boğazına tükürüp işemeye ant içmişti. Daha da ileri gitmiş, kafasının derisini yüzmekten, uzun saç örgüsüyle kıçını tıkamaktan, parmaklarının arasına bıçak sokmaktan, ellerini bileklerinden kesmekten de söz etmişti. Bunun dışında canlı canlı derisini yüzmeyi, sabırla bütün vücudunu soymayı, bunlar yetmezse de, bazı sinirleri kesmeyi düşünüyordu. Kısacası, İtürgen Kasar'ın karşısına getirildiğinde çevresi meraklılarla doluydu, bu nedenle Kasar kılıcının ucunu şamanın karnına sokup, yakasından yapıştıktan sonra hançerine dört kez kaburgalarına saplamakla yetindiğini görünce herkes şaşırdı.
    </div>

    <div>
      Kısa sürmüştü!
    </div>

    <div>
      Kasar üzüntüsünden ağlayabilirdi; hainin cezasını uzatmayı o kadar istiyordu ki. Oysa bütün keyfini aptalca bir kılıç darbesiyle sona erdirmişti... İşte tam Kasar gibi bir hareket, koca herif, duygularına yenilmişti.
    </div>

    <div>
      <br />
    </div>

    <div>
      Ama şamanın hesabı görülmüştü. Bizim şamanımız ise karşı çıkıp büyük felaketler kehanetinde bulunmuştu, çünkü bir şamana dokunmanın cezası ağırdı. Kököçü'nün öfkesi beklediğimizden hafifti. Kağan'ın çevresinde kimse Doymak Bilmez Boz'un ölümünü unutmamıştı. Birçok kişi de Kasar'ın Karaimlerin ellerinde çektikleriyle Kököçü'nün görevi sırasında yaptıkları arasında bir ilişki olup olmadığını merak etmeye başladı. Daha döner dönmez, Temuçin kardeşinden haber sorduğunda, Kasar'ın bir han gibi yaşadığını söylememiş miydi?
    </div>

    <div>
      <br />
    </div>

    <div>
      İzciler Toğrıl'ın yerini belirledi. Karaimlerin hanı altın renkli büyük çadırını kurdurmuş, hiçbir şeyden endişelenmediğinden şölen düzenlemişti. Birliklerimizi Devler Platosunu çevreleyen tepeler arasındaki vadiciklere topladık. Temuçin ve ben bin savaşçıyla birlikte, çocukluğumun otlağı Kızıl Taht Vadisi'nin yolunu tuttuk.
    </div>

    <div>
      <br />
    </div>

    <div>
      Buz gibi bir gece yürüyüşe geçtik. Toprak karanlıktı ama bulunduğumuz yeri o denli iyi tanıyordum ki, gözlerim bağlı da olsa buluşma yerine gidebilirdim. Adamlardan yansı peşimde, Mavi Ormanlardan geçtik. Diğer yarısı ise geniş bir cengel çizerek Kerulen'in bati kıyısına doğru yürüyordu. Onların yürüyüşü daha kolay geçecekti ama saldırı noktalarımıza hemen hemen aynı anda varacağımızı hesaplamıştık, izcilerin getirdiği haberlerden Temüge ve Ongiratların Kerulen'in yukarısındaki geçitten geldiklerini öğrendik. Onlarla birlikte Temuçin'in elinde on üç binden fazla savaşçı toplanmıştı. Hesaplarımıza göre, topraklarımızın üzerinde on beş on sekiz bin arası Karaim vardı.
    </div>

    <div>
      Atımın adı Kara Kuyruktu. Dürüst, cesur ve sakindi. Temuçin'e gelince Kağan, göğsündeki ve sağrısındaki şişkinliklere karşın, en hızlı atlardan biri olarak tanınan cesur Beyaz Ağızlı Doru'ya binmişti. Bu ata sahip olmak için Kağanınım beş kısrak feda etmesi gerekmişti. Pişman olmadı, çünkü Beyaz Ağızlı Doru tam ondan beklediğimiz özelliklere sahipti: kusursuz bir boyun eğme ve dayanıklı bir öfke.
    </div>

    <div>
      <br />
    </div>

    <div>
      Sağ kanadımızdaki birlikler Kerulen'in karşı kıyısında savaş düzenine geçtiklerinde biz en ufak bir ses çıkarmadan, tek bir davul bile vurmadan yamaçlardan kaymaya başladık. Şafağın sessizliğini sadece sancakların şaklaması ve savaşçılarımızın omuzlarındaki zırhların gıcırtısı bozuyordu.
    </div>

    <div>
      Düşman bizi toprakların en ucunda, bir mevsimlik yolda sanıyordu, oysa biz ayaklarının dibindeki suları sıçratıyorduk! Şaşkınlık etkisi bizi kanatlandırdı. Dalgalar halinde, aman vermeksizin vurduk, koca Karaim obası kıvranıyor, birçok yerde bel veriyordu.
    </div>

    <div>
      Akşam gölgelerini ve sislerini yayarken çarpışmalar devam ediyordu.
    </div>

    <div>
      Karaim önderleri savaşı ertesi güne ertelemeyi önerdiler.
    </div>

    <div>
      - Durmak söz konusu değil, diye kükredi Kağan. Şimdi çizmelerimizin altında kaldılar. Ya teslim olurlar ya da ezeriz!
    </div>

    <div>
      Silahlarını attılar, Temuçin'in Mavi Moğolları'nın sancağı altında savaşmak dışında hiçbir koşul ileri süremeden teslim oldular. Kadınlarının ve çocuklarının varlığı tüm başkaldırı iştahlarını kesmeye yeterli olacaktı.
    </div>

    <div>
      Ne var ki, bunun sırrını hâlâ çözemedik, Toğrıl ve Nilka elimizden kurtulmuştu. Daha ilk saldırımız sırasında kaçmış, savaşçılarını kaderleriyle baş başa bırakmış olmalıydılar. Temuçin üstünlüğümüzden yararlanarak yürüyüşümüzü Tuul Nehri kıyısındaki Kara Orman ordusuna kadar, daha sonra da Toğrıl'm sayısız sürüleri ve zenginlikleri, fetihlerden elde ettiği ganimetleri, kervanlardan alınan vergileri bulundurduğu çadır kenti olarak adlandırdığı obasının bulunduğu Orhun bozkırına kadar sürdürmeye karar verdi. Karaimler burada da çok güçsüz direnç gösterdiler, seçkin birliklerinin teslim olmaları için üç gün üç gecelik bir savaş yetti. Toğrıl hâlâ ortalıkta yoktu. Ardına bakmadan, işeyecek zaman bile bulamadan kaçmıştı, güvenini yitirdiği Temuçin'den o kadar korkuyordu.
    </div>

    <div>
      Toğrıl'ın komutanlarından Cesur Kadak kemerini çözüp silahlarını Kağan'ın ayaklarının dibine bıraktı
    </div>

    <div>
      - Hanımın umutsuz yüzünü görünce, onu yakalamak kararımdan vazgeçtim. Tam tersine hayatını kurtarmaya karar verdim ve ona zaman kazandırabilmek için savaşa devam ettim. Ölmem gerekiyorsa, ölürüm. Eğer Temuçin Kağan hayatımı bağışlarsa, bütün gücümü emrine veririm.
    </div>

    <div>
      Kağan yenik komutanın sadakatini övdü, ayağa kaldırdı:
    </div>

    <div>
      - Kadak adına yarasanı yaptı. Kuyidar'ın ölümüyle cesur komutanlarımdan birini yitirdim. Bundan böyle sen ve en sadıkların arasından seçeceğin yüz savaşçı, Kuyidar'ın kadınları ve çocuklarıyla ilgileneceksiniz. Kadınlara erkek çocuklar doğurtun, çocuklara cesaret ve mutluluk verin. Kuyildar'ın çocuklarının çocukları da yetim hakkından mahrum kalmasınlar.
    </div>

    <div>
      <br />
    </div>

    <div>
      İki mehtapta Argun kıyılan ile Orhun'un kaynakları arasındaki ot ve ağaç okyanusunu bir uçtan diğerine aşmış, aynı zamanda da topraklarımızı geri almıştık.
    </div>

    <div>
      Temuçin Kağan birliklerinin büyük bölümünü büyük Orhun Vadisindeki Karaim topraklarının merkezine ve Tuul Irmağı kıyılarına yerleştirdi. Toğrıl'ın halkının birliğini bozmak için Karaimlerin çoğunu dağıttı, Tanrı Dağı'ndan Kerulen kıyılarına kadar giden bir yay üzerinde yerleştirdi. Kabilelerimiz arasına karıştılar, Moğol kadınlarıyla evlilikleri desteklediğimiz için de kısa zamanda bizlerden biri gibi oldular. Üstelik, Kağan ileri görüşlü davranmış, Karaim önderlerinden çoğuna önemli sorumluluklar yüklemişti.
    </div>

    <div>
      Kağan yanında savaşan sadık adamlarına olduğu kadar, gölgede kalan, düşmanı gözleyip haber getirenlere de cömert davrandı, Toğrıl'ın altın kaplamalı çadırıyla kadınlarını onlar arasında üleştirdi. Toğrıl'dan arta kalan ganimet işlemeli kumaşlardan yapılma yüzlerce üçgen ya da yuvarlak çadırdan, elbiselerden, başlıklardan, inci ve mücevherattan, ipek ve kürkten, en yumuşak yünlerden, değerli taşlarla süslü altın ya da gümüş tabaklardan, silahlardan, incelikle işlenmiş deri eyerlerden, gümüş kakmalı koşum takımlarından, kaplan ya da panter postundan yapılmış eğer halılarından oluşuyordu. Temuçin Han bütün bu zenginlikleri sadık adamlarına dağıttı. Bununla da kalmadı, savaşta ve güçlükte cesaret ve bağlılık gösterenleri soylu ilan etti. Böylelikle bazı basit çobanlar ya da at bakıcıları Kağan'ın da katıldığı şölenlerde silah taşımak, sadece kendierine ait bir kupadan içmek ve büyük sürek avlarında vurdukları hayvanları muhafaza edebilmek gibi ayrıcalıklara, benim uzun süreden beri kullandığım ayrıcalıklara kavuştular.
    </div>

    <div>
      Bir gece süresince yarasını temizlediğim, susuzluğunu gidermek amacıyla noyanların arasına sızdığım için Anda bana otuz Uygur halısı ile pembe dudaklı otuz beyaz kısrak armağan etti.
    </div>

    <div>
      Yazı Otlar Adası'nda, kışı da Ongiratların yanında geçirmek istiyordu. Ben ise Devler Platosu'na, Ayı Korkusunun anasının ormanın güçlü pençeleri karşısında yenik düştüğü Kızıl Taht Vadisi'ne, Karaimlerin beklenmedik saldırısından önce toplandığımız yere dönmek arzusundaydım.
    </div>

    <div>
      Tuul Irmağı'nın yüksek ve doğal duvarların ardında saklı bir tepe olan Deve Çenesinin çevresinde döndüğü yerde ayrılacaktık; o Kerulen'e doğru yol alırken ben de Tuul boyunca ilerleyecektim.
    </div>

    <div>
      - Sürülerim semizlerken, dedim Anda'ya, Kızıl Taht'ın çevresinde bir duvar öreceğim. Sonsuza dek oranın muhafızlığını yapacak, benim dışımda kimse o duvarların gerisindeki toprağa ayak basamayacak.
    </div>

    <div>
      Geceyi Tuul'un kıyılarında geçirmeye karar verdi. Adamlar atların üzerindeki yükleri yıkarken, beni yeşil ovanın üzerinde asılı gibi duran geniş çenenin üzerine çağırdı. Dibi yuvarlak taşlı ırmağı geçtik, çamlar ve karaçamlar arasında tırmandık, değişik şekilli kayaları aştık, dev kayaların arasındaki açık yeşil çimene vardık. Zaman dev kayaları ve yarları cilalamış, başımızın üzerinde hayvan şekilli bir gerdanlık gibi dikmişti. Saygı ve pişmanlıkla öldürülen bütün hayvanların ruhlarının gece burada toplandığı söylenirdi.
    </div>

    <div>
      Mavi göğün üzerinde kayan beyaz bulut sürüleri de nefes kesici bu manzaranın etkisini artırıyordu.
    </div>

    <div>
      Havada kartallar, kanatlarını açmış, kendilerini sıcak hava akımlarının gücüne terk etmiş, salınıyorlardı.
    </div>

    <div>
      Göğe doğru uzanmış sivri şekillere ve Tengri'nin arzusuna göre oluşmuş yuvarlak ve çekici çizgili kayalara bakarak kadife halının üzerinde ilerledik. Boyumun on kati kadar yüksek, omuzlarımın yirmisi kadar geniş bir kaya kaplumbağaya benziyordu, körpe otların üzerine yaslanmış bir başkasıysa, aslan pençesini andırıyordu.
    </div>

    <div>
      Temuçin Kağan beni düşümden uyandırdı:
    </div>

    <div>
      - Eğer istiyorsan, burası senindir.
    </div>

    <div>
      Şaşkınlık içinde yüzüne baktım, hiçbir ödülün beni bu denli mutlu edemeyeceğini söylemeye hazırlandım, Anda sözünü tamamladı:
    </div>

    <div>
      - Biraz önce terk ettiğimiz Tuul kıyılarından, biraz ötedeki Tereli kıyılarına kadar, şaha kalkmış bir ata benzeyen şu bulutun altındaki bütün bu ilahi otlakları sana veriyorum. Hepsi bu değil, Borcu! Geçidin sağına, yamacın üzerinde uçan şu sürüye bak. «
    </div>

    <div>
      Baktım. Sürünün başı beyaz aygır yükseğe sıçrıyor, boynu bir yay gibi, portakal rengi yarın üzerinde yelesini sallıyor. sağrısı ve bacakları hafif, koşuyordu. Son bir kez sıçradı, kişniyerek şahlandı, selamı yankılanarak dağıldı.
    </div>

    <div>
      Beyaz Bulut?..
    </div>

    <div>
      Peşindeki sürü dikilmiş yeleler arasında bir yarım daire çizdi. Kara Kısrağı, Maviş'i, Düşük Bukağılı Kırat'ı, Beyaz Dudak'ı, Alnı Yıldızlıyı, fare renkli doruyu tanır gibi oldum... Evet, evet, bu benim en sevdiğim sürüydü, Beyaz Bulut'un sürüsü!
    </div>

    <div>
      - Bu benim, bağlılığımın karşılığı olarak verdiğim bir armağan değil, Anda. Bunlar zaten senin malındı. Benim tek yaptığım sürüyü toparlamak ve Beyaz Bulut'un arzusu ve eseri birkaç kısrakla zenginleştirmek oldu.
    </div>

    <div>
      Mutluluktan ne yapacağımı bilemiyordum, Temuçin isteseydi uçmaya bile hazırdım.
    </div>

    <div>
      Geçidin girişinde, beyaz kaftan giymiş bir binici sürüme doğru ilerliyordu. Uzun saçları atının sağrısına kadar düşmüştü.
    </div>

    <div>
      - Atlarını güden bu güzel tebessüm sana ikinci armağanım. Onu kadının yap. Sana onu da veriyorum. Onu gördüğünde, onu tanıyacak, seni ne denli etimin kanı olarak gördüğümü anlayacaksın. Git, Borcu! Yanına git.
    </div>

    <div>
      Ben biniciye bakarken, gizemli bir tebessümle yanımdan ayrıldı.
    </div>

    <div>
      Çiçeklerin Ecesi? Sonsuzum, aşkım, sevgilim, her şeyim! Tatlım...
    </div>
  </div>
</body>
</html>
