<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Otuz yedinci kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Yaprakların arasından süzülen güneş Temülün'ün pürüzsüz vücudu üzerinde sırmadan ve ipekten şekiller çiziyordu. Kayın ve karaçam ağaçlarının arasında, bir yamacın kuytusundaki yosunların üzerine uzanmış, sevişmiştik; isteklerimizi karşılamanın duygusunu paylaşıyor, gün geçtikçe artan aşkımızı gemleyememenin keyfini sürüyorduk.
    </div>

    <div>
      Mutluluğun tepesindeydim. Elimi yuvarlak karnına, bizi birbirlerine âşık bir üçlü yapan yuvarlaklığa götürdüm.
    </div>

    <div>
      Nayman seferinden dönüşümden hemen sonra her şey bana yeni zenginliğimizi işaret etmişti: çıkık alnı; pırıltılı gülüşü; muzip bakışları; tilkileri ve çocukları anlatan türküleri; sessizliği. Hiçbir şey söylemedi, gözlerimde kalçalarının beşiğindeki hazinenin yarattığı pırıltıyı görmek için soyundu. Daha şişmanlamamıştı, ama alevlerin ışığında, sanki karnını izliyormuş gibi yürüyüşü, döşeğimizin bir adım ötesinde ayakta bekleyişi bana sonunda her şeyi anlattı: baba oluyordum.
    </div>

    <div>
      Moğollar ağlamaz. O gece, burnumu o küçük göbek deliğine gömdüm, kollarımı Temülün'ün beline doladım, bir Moğol gibi davranmadım.
    </div>

    <div>
      <br />
    </div>

    <div>
      Sonraki günler, daha önce olmadıkları kadar keyifliydi, ancak Temülün'ün yuvarlak karnını okşadığım o gün, mutluluğun zirvesi oldu. Yosundan döşeğimizin yanındaki çiçekler, mor ve sarı başlarıyla bize bakıyordu. Güneş batıyordu, üzerimizdeki tek şey olan gölgesi, gittikçe uzadı. Bir an önce, yaprakların da yardımıyla, kadınımın vücudunda şekiller çizmiş, onun pirinç renkli derisini bir panter kürküne dönüştürmüştü. Sonra, batıda, karaçamları alevlendirerek kaybolmadan önce, Temülün'ün göbeğine son bir ışık gönderdi.
    </div>

    <div>
      - Bir erkek, dedi. Hissediyorum, biliyorum. Ellerinin altında yumruğunu nasıl sıktığına bir bak.
    </div>

    <div>
      Son aydınlık tepelerin üstünde asılı gibiydi, daha da yukarıda Tengri parlak maviliğini koruyordu.
    </div>

    <div>
      Başımı geriye atıp gözlerimi kapattım, yüreğim çarparak mırıldandım: Toya, Toya.
    </div>

    <div>
      Toya bir kadın adıydı ve eğer çocuğumuz annesinin iddia ettiği gibi erkek olursa, Küçük Parıltı anlamına gelen bu isim yeni doğmuş çocukları kaçıran kötü ruhları kandırmaya yarayacaktı. Küçük ama ışık saçan, titrek bir damlacığa benzeyen parıltı.
    </div>

    <div>
      Güneş kaybolduğunda göğsümü dolduran üzüntü kayboldu. Temülün'e baktım; yosunun üzerinde çözülmüş uzun örgüleri; beyaz elmacık kemikleri altında mutlu gülümseyişi. Alnı o denli hayat kokuyordu ki, bir karınca üzerinde gezinmeye doyamıyordu. Yüzlerimizin sessizliğinde, birbirimize güvercinler gibi aşkımızı anlatıyorduk. Şakaklarımın gümbürtüsü sürüyordu:
    </div>

    <div>
      Temülün ve Toya... Toya ve Borcu... Temülün, Borcu, Toya... Toya, Toya, Toya...
    </div>

    <div>
      <br />
    </div>

    <div>
      Temuçin'in kışlık ordugâhını kurduğu Otlar Adası'na gitmek istedi. Höelün Ana da oradaydı. Artık iyice yaşlanmıştı ve yurttan dışarı çıkamıyordu. Temülün çocuğumuzun doğduğu o anı anasına armağan etmek istiyordu.
    </div>

    <div>
      Oraya şafakla birlikte vardık. Otlar Adası çadırlardan kapkaraydı, her birinin tepesinden de ateşteki taze sütün dumanı tütüyordu. Her yurt çemberinin ortasında, birbirini kesen iki yol vardı. Yurtlar ortadaki bir önderin, bir babanın, bir soylunun çadırının çevresinde kurulmuştu. En dışta, kağnılar, argol öbekleri, kuzular, keçiler, köpekler, sahiplerini bekleyen atlarla kaplı daha geniş yollar görülüyordu. En geniş, en renkli ve en düzenli çemberler, çevresinde kadınlarının çadırlarıyla Kağan'ınkilerdi: Kağan'ın yurduysa beyaz, yuvarlak ve dolunay gibi parlaktı. Şaman Kököçü'nün obasına gelince, sırmalı ve gümüşlü süsleriyle Temuçin'in kardeşlerinin yurtlarından daha muhteşemdi, neredeyse Kağan'ın çadırlarıyla boy ölçüşür gibiydi.
    </div>

    <div>
      Doğan güneşin uzaklardaki yüksek tepeleri pembeye, kızıla ve kekik rengine boğduğu o anda at sürüleri odaklarına doğru ilerliyordu.
    </div>

    <div>
      Yanımda on muhafızıyla Anda'nın çemberine girdiğimde Temuçin'in o ana kadar hiç kimsede görmediğim kadar çok çadıra sahip olduğunu gördüm. Şimdi artık on iki kadını, yirmiye yakın da yeni çocuğu vardı. Esirlerinin sayısı on kat artmış, kişisel muhafızları yüz elliye varmıştı; böylelikle kendi yurdunun çevresinde, bir gülün yapraklan gibi yerleşen iki yüz elli çadır görünüyordu.
    </div>

    <div>
      Beni, yemeklerini yediği çadırda kabul etti. On adım genişliğindeydi, mutfak aletleri ve üç büyük kımız küpü dışında süs olarak sadece kendisinin ve ilk kadını Börte'nin eyerleri ve koşumları görülüyordu. Her biri diğerinden de göz alıcıydı, ilk bakışta ahşap ve deri işçiliğine, değerli taşlardan yapılmış kakmalara, gümüş oymalara, hepsi de ayrı motifte işlenmiş kumaşlara, kaplan ve leopar postlarına, bozkurt, samur ya da beyaz porsuk postundan yapılmış kış minderlerine, gökteki yıldızlar kadar parlak mercan, inci ve firuzeyle işlenmiş dizginlere hayran kaldım.
    </div>

    <div>
      - Yaklaş Borcu, sadık dostlarımın birincisi. Sen ki atlarımızdan yorulmaz savaşçılar yarattın, gel sağıma otur, sabahın ilk sütünü paylaşalım.
    </div>

    <div>
      Kağan'ın yanında oğullan Cuci, Çağatay, Ögedey, Toluy ile Höelün Ana'nın dört evlatlığı duruyordu. Karşıda da dört oğulun anası Börte, Temuçin'in üç büyük oğullarının kadınları ve hizmetkârları vardı. Yer, çoğu av manzaraları gösteren kalın halılar ve sırt dayayacak minderlerle kaplıydı.
    </div>

    <div>
      - Sürülerim nasıl? Otlakların hâlâ doyurucu mu?
    </div>

    <div>
      Kağan yolculuğumun da rahat geçip geçmediğini öğrenmek istedi. Ona Moğolların kervanımın önünü nasıl heyecanla kestiklerini, bana nasıl eşlik etmek isteyip olan bitenlerden haber verdiklerini, mehtaplar boyunca gelişen, obadan obaya aktarılan, en önemlileri Kağan'ın otağına kadar gelen olayları nasıl sıraladıklarını anlattım. Tüm karşılayıcılarım benden iyilik dileklerini Kağan'a iletmemi istemişlerdi.
    </div>

    <div>
      Gelişimizden haberdar olalı üç gün olmuştu. O zaman, habercimin Otlar Adası'na geri dönebilmesi için altı güne gerek duyduğunu hesapladım ve Kağan'a ulak düzeninin yeniden gözden geçirilmesini önerdim.
    </div>

    <div>
      - Nasıl bir düzen düşünüyorsun?
    </div>

    <div>
      - Tüm ülkeyi bir örümcek ağı gibi kaplayan, daha kalabalık ve daha düzenli bir örgüt. Ulaklar kısa mesafelerde dörtnala ilerlemeli, haberleri bir sonraki ulağa zaman geçirmeden iletebilmeli. Böylece, benden gelen bir haberi aynı akşam alabilirsin.
    </div>

    <div>
      - İyi düşünmüşsün Borcu, ama böyle bir düzende gönderilen haberin kısa ve basit olması gerekir. Haber ne kadar karışık olursa, duyacak kulaklar, iletecek diller onu o kadar değiştirir. Hedefe yönelen ok gibi, haber götüren ses de tek olmalı. Yoksa, senin de dediğin gibi, haberleşmenin başarısı atlara bağlı. Gidip Tata Tongayı çağırsınlar.
    </div>

    <div>
      Uygur bilgesi karşımıza gelince, Kağan yeni kuralın Yasa'da yer almasını buyurdu:
    </div>

    <div>
      - Her oba arasında, her kırk bin adımda bir nöbetçi bulundurulacak, bu nöbetçi Kağan'ın, soyluların, önderlerin ve komutanların göndereceği haberciler için eyerlenmiş, dinlenmiş ve beslenmiş üç at hazır tutacak. Bu görevi gerektiği gibi yapmayan, her kim olursa olsun, güvenimi kötüye kullanmış olacaktır. Bu nedenle, görevini yerine getirmeyenlerin dizleri kırılacaktır.
    </div>

    <div>
      Kağan böylece, bir kez yerleştiğinde kusursuz bir ulak hizmeti sağlayacak inanılmaz bir haberleşme ağı öngörüyordu. Savaş onu nereye götürürse götürsün, ana obasından, Otlar Adası'ndan uzaklaşmamış olacaktı.
    </div>

    <div>
      Tata Tonga yazdığı buyruğu okurken, Kasar, Belgütey, Celine, Cuci ve benim aramda, yeniden görüşmekten doğan sevinç tebessümleri dolaşıyordu. Bilge Uygur okumasını bitirince, Kağan'ın ulaklarından sorumlu subayları bulmaya gitti. O zaman buluşmamızın şerefine yemeye ve içmeye koyulduk; rütbem sanki bana Kağan'ın çadırında silah taşıma izni vermezmiş gibi bakan Kököçü ve kardeşlerinin şaşkın nazarlarından etkilenmemeye çalıştım.
    </div>

    <div>
      Doyduktan sonra, eyerlerimize bindik. Temuçin bana atlarını bağladığı uya'yı göstermek istiyordu. Atlarını bağladığı yer güneyde, Kerulen'e doğru üç ok atımlık yoldaydı. Kasar uyanın yirmi bin ayak uzunluğunda olduğunu söyledi. Abartma huyunu bildiğimden, söylediği sayıyı ikiye böldüm. Yine de, her iki ucu sivri birer kayaya çakılmış halkalara bağlı böyle bir uyaya üç bin at bağlanabilirdi. Bilek kalınlığındaki bu ip, at ve manda kıllarından örülmüştü. İpe, Temuçin'in kısraklarından bini bağlıydı.
    </div>

    <div>
      - Sen de atlarını buraya bağla, dedi anda.
    </div>

    <div>
      Yirmi kadar at getirmiştim, Kağan'ın atlarının yanına bağlanmalarım buyurdum. Sonra, Yedi Tepeler'e doğru at sürerek Kızıl Dağlar'ın zengin ve bereketli yamaçlarına tırmandık ve geyik avlamaya koyulduk. Geyiklerden birini sürüden ayırmayı başarmıştık ki, bir ulak Kağan tarafından kabul edilmek istedi. Kerulen'in kıyıları yakınında altı kişinin, altı Yalnız'ın yakalandığım söyledi. Avı yarım bıraktık; duyduklarımız bunu haklı çıkaracak kadar önemliydi.
    </div>

    <div>
      <br />
    </div>

    <div>
      Altısı da diz çöktürülmüş, dev bir laleye bağlanmıştı, karşılarında bir okçu mangası nöbet tutuyordu. Üzerlerinde deri şeritlerden yapılmış, yıpranmış, yer yer sökülüp yırtılmış zırhlar vardı, baştan ayağa kadar toz ve çamur kaplıydılar.
    </div>

    <div>
      Temuçin, içlerinden birinin laleden kurtarılmasını buyurdu. Diğer beşi, önderlerinin beceriksizliği ve güçsüzlüğünden bıkıp daha pembe bir gelecek düşüyle onu Kağan'a teslim etmeyi düşünen beş hain, yerde kaldılar.
    </div>

    <div>
      Çözülen adam kurtarıcısına kadar sürünüp yeri öptü.
    </div>

    <div>
      - Özgürlüğün geçici, dedi Kağan, bana bağlılığını kanıtladığın zaman, belki de o gün ikimiz çok yaşlı olacağız, seni gerçekten serbest bırakırım.
    </div>

    <div>
      - Senin yanında nasıl yaşarım? Gözlerimi sana nasıl çevirebilirim?
    </div>

    <div>
      Yıpranmış zırhına, partal gömleğine, kapkara ve kam çekilmiş yüzüne karşın büyük, güzel ve gururlu Camuka'yı tanıdım.
    </div>

    <div>
      - ... Seninle birlikte yaşadık, aynı örtüyü, aynı kabı paylaştık, aynı keyiflerin tadına vardık. Sonra ben sana ihanet ettim. Aramızdaki anlaşmaya karşın, kör ve inatçı davrandım, seninle savaştım. Bana sıcak kanatlarını uzattığın her üç sefer, onları reddettim. Şimdi bana tekrar gölgeni sunuyorsun. Ben ki kapkara bir kıskançlık duyuyorum, benim utançtan kıpkırmızı olmamı mı istiyorsun? Hayır, Temuçin, sen beni aştın, dört yüz Moğol boyunu sancağın altına topladın, düşmanlarımızı yok ettin, beni yendin. Sayısız sadık savaşçıya, çadıra, semiz sürüye sahipsin. Benimse hiçbir şeyim yok; yalnızlığım o kadar kalın ki, bazen gölgemin peşimden gelip gelmediğini görmek için arkama bakıyorum. Ölmekten başka arzum yok. Bana bu iyiliği yap: beni öldür! Ama kanımı dökme. Daha önce bu sözde yoldaşları, hainlerin en alçaklarım öldür.
    </div>

    <div>
      Temuçin konuşmadan bir süre düşündü:
    </div>

    <div>
      - Sen itaatsiz ve saldırgan birisin, Camuka. Ölümü benim yanımda yaşamaya yeğliyorsun. Artık senin adını duymak istemiyorum. Hiçbir çocuk senin adını taşımamalı, adını yasaklıyorum. Yarın şafak sökerken, isteğini yerine getireceğim.
    </div>

    <div>
      Öteki beşini işaret etti:
    </div>

    <div>
      - Kafaları vurulsun!
    </div>

    <div>
      Peşinde bizler, çadırına doğru yürürken, muhafızlar tutsakları kaldırdı. Camuka karşı koydu ve yalvardı:
    </div>

    <div>
      - Anda! Senin elinde boğularak ölmek istiyorum!
    </div>

    <div>
      Temuçin yavaşladı, arkasına dönmedi. Eski gürhanın sesi yeniden duyuldu:
    </div>

    <div>
      - Beni sadece sen kurtarabilirsin...
    </div>

    <div>
      O zaman Temuçin bana döndü:
    </div>

    <div>
      - Yirmi adamla Kızıl Dağlar'a doğru gidin, tutsakları da yanınıza alın. Yukarıda, mezarının yerini seçmesine izin verin, gün doğarken de keçelerle boğun.
    </div>

    <div>
      - Senin... Senin elinde ölmek istiyor, Kağan. Benimkilerle değil.
    </div>

    <div>
      - Bu imkânsız, Borcu! O benim andam, aramızdaki kutsal bağlar buna izin vermez.
    </div>

    <div>
      Gözlerini benimkilere dikti, bir an korkunun gölgesini görür gibi oldum.
    </div>

    <div>
      - Doğru, hep yolumun üzerine dikildi, beni yok etmeyi düşledi, ama hiçbir zaman ölümümü yürekten arzulamadı. Tengri onu öldürmemi onaylamaz. Git, Borcu! Gök'ün maviliklerine kavuşmasına yardım et, ama kanının bir damlasını bile akıtma.
    </div>

    <div>
      Duygularım, bu görevi bana, yoldaşlarının içinde en sadığına vermesini anlıyordum ama hâlâ endişeliydim.
    </div>

    <div>
      - Yarı yola kadar size eşlik edeceğim, dedi. Sonra Yezüi ile Adacık Gölleri'ne gideceğim.
    </div>

    <div>
      Büyük çadırına girdi; koruyucu ruhların bana yardım etmesi için ellerimi eşiğin doğu direğine dayadım.
    </div>
  </div>
</body>
</html>
