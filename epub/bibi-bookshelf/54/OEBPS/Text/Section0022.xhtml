<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Yirmi ikinci kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Gelenlerin akını, soğuğun kayınların üzerindeki sararmış yapraklardan kürkü dökmesiyle birlikte kesildi. Yurtların aralıklarına çifte keçeler gerildi, Mavi Göl buzlu ve soluk bir tülün gerisinde saklandı. Bazen geceleri, buzun kırıldığını, suyun derinliklerinden giz dolu soluklar geldiğini duyuyorduk.
    </div>

    <div>
      Kışın yüreğine varmaya sabırsızlanıyordum, çünkü o zaman kaplanın büyük çemberi ardımıza sıçrayacak, yerini tavşana bırakacaktı.
    </div>

    <div>
      Her şeyde Çiçeklerin Ecesini görüyordum; uzaktaki bir tepede birden kalçalarından birinin pürüzsüz yuvarlağı görünüyor, yan yana iki yamaç bana göğüslerini hatırlatıyordu; ağaçların altındaki güneş ışını sanki onun gölgesini çizer gibiydi; batan güneşin kızıla boyadığı bir bulut, yüzünün hatlarına dönüşürken bütün bu seraplar körpe otlar üzerindeki at toynağı gibi yüreğime çöküyordu.
    </div>

    <div>
      Kırlangıcım neredeydi? Kimin elindeydi?
    </div>

    <div>
      Onu düşlüyordum. Ama düşteki Çiçeklerin Ecesi kızgın taşta pişirilmiş köstebek yemiyor, vücudunu yağmur damlalarına sunmuyor, yumuşak yosun gibi kokmuyor, kaybolduğunu bilmenin yarattığı öfkeyi sakinleştirmiyordu.
    </div>

    <div>
      <br />
    </div>

    <div>
      Kış öyle geçti.
    </div>

    <div>
      Azgın Dağ Keçisi Mehtabı boyunca, açlıktan çılgına dönmüş geyikler karaçamların kabuğunu kemirdi, Ceylan Ayı süresince durmaksızın dolu yağdı, daha sonra düşen kar atların dizine kadar yükseldi, iki gece boyunca esen dondurucu rüzgâr bütün karı önüne kattı, süpürüp donmuş göklere aldı, götürdü... Kaplan kaçıyor, Tavşan dikkatli adımlarla yılına başlıyordu. Gözlerini ölüye benzeyen bu cilalı, terk edilmiş ve soğuk toprak üzerinde gezdiriyordu ki, ok biçiminde uçan kazlar göğün mavisini yırttı, kül rengi turna katarları bozkırın üzerinde kanat çırptı, yağmur kuşları ve balıkçıllar göllerin kıyılarına indi. Guguk Kuşu Ayı'nın tam ortasındaydık, havada sıcak kum kokusu vardı. Kuşlar kokudan sarhoş gibiydi, onlara, bana Çiçeklerin Ecesi'nin saçından tek bir tel getirmeleri için yalvardım. Bütün çabalarıma karşın, bitmeyen kanat çırpışlarından bir anlam çıkaramadım.
    </div>

    <div>
      <br />
    </div>

    <div>
      Temuçin uluların ortasında taht kurmuştu. Reyinin amcasından ya da yeğenlerinden daha fazla sayıldığından değil, akrabalarım onun yargılarına değer verdikleri için. Karar verirken ya da ileriye dönük tasanlar hazırlarken onların da yanında bulunmalarına özen gösteriyordu. Onlara karşı içinden kin beslese bile, bunu hiç göstermedi.
    </div>

    <div>
      Demirden bir disiplin geliştirmiş, bunu da tüm kış boyunca çıktığı sürek avlarında denemişti. Askerlerini yüzer atlı bölükler halinde düzenledi, yaklaşma manevraları en azından beş ya da altı gün süren saldırı planları geliştirdi. Kar ve buz fırtınalarına, atların göğsünü dağlayan, onları şaha kalkmaya, binicilerine itaat etmemeye zorlayan dondurucu ve şiddetli rüzgârlara karşın, sürekli olarak ilerlemek, attan inmemek gerekiyordu. Sınırları görünmeyen bembeyaz bir dünyada bazıları kayboluyor, amansız fırtınaların içinde boğuluyordu. Buluşma noktasına zamanında varamayanlara eyvah: onlara tek bir av bile verilmiyordu. Yollarını yitiren birliklerin komutanlarını dinledikten sonra Temuçin hatalarını sıralıyor, ne yapmaları gerektiğini anlatıyordu. Subaylar hatalarının birini yinelemeleri halinde, komutanlıktan almıyordu.
    </div>

    <div>
      Temuçin'in olağanüstü bir altıncı hissi vardı, tıpkı eşsiz bir avcı, kurnaz bir taktikçi gibi. Ötekiler tüm ayrıntıları incelemek için izlerin üzerine eğildiklerinde, o, izledikleri hayvanın vücudundaymış gibi şaşırtıcı kestirmeler buluyordu. Oluşturduğumuz çemberden kaçmayı başaran avı ilk bulan genellikle Temuçin'di: bizlere hayvanı ormanın hangi kuytu köşesinde, hangi tepenin üzerinde, hangi inde bulacağımızı gösterirdi. Yükseklerde uçan kartal gibi çok keskin gözleri, çok iyi koku alan burnu vardı. Bütün bu yetenekleri çevresindekilerini etkiliyor, çoğu kişi bu yeteneklerde Tengri'nin parmağını görüyordu. Bense bu özelliklerinin, sürekli olarak savunmada, en küçük bir kökü bulmak için toprağı kazarak geçirdiği gençliğine bağlıyordum. Korkuyu tanımıştı; ancak korku onu felç etmek yerine hayatta kalma içgüdüsünü keskinleştirmişti.
    </div>

    <div>
      <br />
    </div>

    <div>
      Ne hissettiğim tahmin etmek güçtü. İçinde bulunduğu durum ne olursa olsun, yüzünün çizgileri sakin, düşünceliydi. Talimlerde en büyük güçlüklerle boğuşmak zorunda kalmamıza karşın, onu başımızda, acılara göğüs gererken görmek, cesaretimizi artırıyordu. Yarımdan bir an ayrılmayan ben bile onu, bütün bu deliliklerden anlatılmaz bir zevk alırken görüp şaşırmıştım. Atlar ölüyor, savaşçılar kollarının ya da bacaklarının donup çürüdüğünü görüyor, bazıları ölümü durdurmak için parmaklarını kesmek zorunda kalıyor, kimileri donup kalıyor, ama o, kar fırtınası karşısında eğilmiş, hepimiz gibi suratı mavileşmiş, elmacık kemikleri donmuş, dudaklarında, acıdan değil, sevinçten kaynaklanan donuk bir tebessüm, yürümeye devam ediyordu. Böyle durumlarda adı, Temuçin, yani Demirci, tüm anlamını kazanıyordu. Yok edilemez bir madenden yapılmıştı, durmadan, durmadan ilerleyen bir blok döküm gibiydi; adımlan, gözlerini ondan ayırmayanları sağlamlaştırıyordu. Kollarım indirenlere, şikâyet edenlere, güçsüzlere, kararsızlara, korkaklara acımazdı; sadece bakardı. O zaman baktığı ya yerinden kalkar ya da bir daha hiç doğrulamazdı. Öte yandan, gücünün son kırıntısına kadar savaşana, acıya acıyla, yaraya yarayla karşılık verene kendi kürkünü, en soğuklara karşı korunmayı sağlayan kurt postundan kürkünü verirdi.
    </div>

    <div>
      Acımasız olmasına karşın cömertti, paylaşma çağı geldiğinde, kendi öldürdükleri de dahil, en iyi parçalan bırakır,
    </div>

    <div>
      onları en çok hak edenlere verirdi.
    </div>

    <div>
      O kış uzun ve güç geçti ama eğitici ve keyifli oldu. Her sürek avına üç bin savaşçı katıldı, hiçbir aile et sıkıntısı çekmedi. Demircimizin ateşi hiç sönmedi, insanlar bu ateşte ısındı, her geçen gün ateşin kaynağına biraz daha yaklaştı.
    </div>

    <div>
      <br />
    </div>

    <div>
      Temuçin sadakçıları, içki dağıtıcılarını, oba bekçilerini, izcileri, ulakları, demircileri, dericileri, seyisleri, avcıları, yüzbaşıları seçmişti ama en önemlisi, bir zincirin halkaları gibi çalışan ve tüm ulusu denetleyen bir düzen kurmuştu. En yüksek tepelerde, ikişer kişilik takımlar vardı: en ufak bir tehlikede, daha önceden belirlenmiş renkte bayraklarını sallıyor, bozkırın üzerindeki en ufak hareketleri bile tepeden tepeye bildiriyorlardı. Gece olunca, bayrakların yerini ateşler alıyordu.
    </div>

    <div>
      Birbirine yakın yüz kadar obamız vardı, Mavi Göl'den en uzak olanına varmak için bile bir gün yeterliydi. Obalardan bazıları önemsizdi, on kadar çadırdan oluşuyordu, ancak büyük bir çoğunluğu yirmi ya da otuz yurt barındırıyordu. En önemli oba, Temuçin'in obasıydı, burada da iki yüz kadar çadır vardı. Toplam ulus, üçte biri savaşacak yaşta, on beş bin kişiden oluşuyordu.
    </div>

    <div>
      <br />
    </div>

    <div>
      Bir olay, savaşçıların cesaretlerini göstermelerine fırsat verdi.
    </div>

    <div>
      Nöbetçilerimizden biri Eşek Sırtı Bozkırı'nı gözlerken, sürümüzden at çalan iki hırsız gördü. Atına atlayıp zaman geçirmeden yanlarına vardı. İyi nişanlanmış bir okla kaçaklardan birini atından devirdi, ikincisini korkuttu, atlarımızı yakaladı, sonra dönüp hedefine varan okunu aldı. Vurulan, Yalnızlardan biriydi, hâlâ yaşıyordu. Nöbetçi kafasını, dişlerine varıncaya kadar parçaladı.
    </div>

    <div>
      Olaydan iki gün sonra, tepelerin üzerinde bayraklar sallanmaya başladı. Verdikleri habere göre Eşek Sırtı Bozkırı'nın batısındaki otlaklar savaş düzeninde gelen atlılarla kapkara olmuştu. Temuçin toplantı borusu çaldırdı.
    </div>

    <div>
      Kadınlar sürüleri topladı, zaferden sonra buluşacağımız Rüzgârın Yastığı'na varmak üzere ormana daldılar.
    </div>

    <div>
      Birliklerimiz tepelerin yamaçlarındaki yerlerini aldıklarında, güneş tepeye varmıştı. Temuçin üç bölüğü en yüksek tepeye götürdü, sırtında kabilelerin sancakları, Borçeginlerin işareti, tepelerinde üç dişli kargıyla dokuz siyah manda kuyruğu dalgalanıyordu. Düşman savaşa, gücümüzün iki katını, yüz bölük sürmüştü, hafif süvarilerinden bir birliği mevzilerimize gönderdi. Sancaklarından, gelenlerin Yalnızlar olduğu anlaşılıyordu.
    </div>

    <div>
      Düşmanın gücümüzü öğrenmesini engellemek için Temuçin, yanında kardeşleri, gelenlerin karşısına çıktı.
    </div>

    <div>
      - Camuka'nın adına konuşuyorum, dedi ulak: seninkilerden biri kardeşimi öldürdü. Andımıza karşı geldin, bağlarımızı kopardın. Bana suçluyu ve kardeşlerinden birini teslim et, yoksa savaşırız.
    </div>

    <div>
      - Anda'ya söyle, dedi Temuçin, buradaki Kurçi'nin dışında, onun tek bir kardeşi olduğunu sanıyordum: o da benim. Ona söyle ki, kardeşi olduğunu iddia ettiği adam, atlarımızı çalmak istediği için öldürüldü. Suç ortağı da bunu biliyor, yalan söylediği için dilinin koparılmasını hak etti.
    </div>

    <div>
      İzcilerimizden biri, kuzeyden ilerleyerek mevzilerimizi çevirmeye çalışan bin kişilik bir birlik gördüğünü bildirdi.
    </div>

    <div>
      - Bizi güneye sürmek istiyor, dedi Temuçin. Güneyde burada bulundurduğunun en az üç kati kadar ihtiyat gücü olmalı. Noyanlar, o çakallar da yanındadır.
    </div>

    <div>
      Kurtlar kabilesine baktı. Sadakları uzun ve kısa oklarla dolu, kemerleri sıkıca düğümlü, çelik bakışları korkusuz bu savaşçılar güzel bir birlik oluşturuyordu. Hafif, hızlı ve çeviktiler, yıpratma savaşında uzmanlaşmışlardı. Temuçin onları kuzeydeki düşmanı karşılamakla görevlendirdi. Mücadelelerine destek vermek amacıyla da yanlarına, aralarında kardeşi Kaçiun'un da bulunduğu bir bölük kattı.
    </div>

    <div>
      Güç dengesi bize karşı görünüyordu. Gerekli olan, düşmanın tuzağına düşmeden geri çekilmekti. Önderimizin niyeti, Camukayı Yetmiş Batak'a çekip çamura saplanmasını sağlamak, daha sonra kuzeye kaçıp, Kurtların açtığı yarıktan geçerek kurtulmaktı.
    </div>

    <div>
      Tasarladığı gibi oldu: Yalnızlar peşimizden sivrisineklerin kol gezdiği, atların toynaklarını basacakları yere dikkat etmeleri gereken bataklıklara kadar izledi. Tuzağa düştüklerinde, ilk batakların öte kıyısında, savaş düzenindeydik. İlk saldırıları hemen durduruldu, gelenler kılıçtan geçirildi. Bir taraftan kanatlarına dayanırken, oklarımız da merkezlerinin üzerine yağmaya başlamıştı.
    </div>

    <div>
      Kanatlarını kırmış, özlediğimiz teke tek çarpışmaya girişmeye başlamıştık ki, göklerden gerimize yağmur gibi ok yağmaya başladı. Ardımızdaki tepelerden bölük bölük düşman iniyordu; kurnaz Camuka'nın okçuları yamacın ortasında yerleşmiş, acele etmeden bizi oklamaya başlamıştı.
    </div>

    <div>
      Kendi kurduğu tuzağa düşen Temuçin, karşı tepelere doğru çekilmemizi buyurdu. Kalkanlarımızı sırtımıza aldık, kendimize bir yol açtık. Bunun için düşmanı yok etmek, karşımıza gelene kılıç sallamak gerekti.
    </div>

    <div>
      Çarpışma çok şiddetli oldu, yamaçlara vardığımızda sayımız kuşkusuz azalmıştı ama Yalnızlar bizi izlememe buyruğu aldılar. Bu fırsat hem şaşırtıcı hem de sevindiriciydi, Temuçin bu kararın Camuka'nın yeni bir manevrasını örttüğünden kuşkulanıyordu. Nedenini çok geçmeden öğrendik.
    </div>

    <div>
      Yalnızlar, Kurtlan üç bin savaşçılarının bulunduğu bir vadiye çekmişti. Bizimkiler kılıçtan geçirildi. Dengesiz bir çarpışmanın sonunda, bizden, Kaçiun da dahil, yetmiş bir kişi ayakta kaldı. Camuka kollarını bağlattı, obasına götürdü, yetmiş büyük kazanda su kaynattırdı.
    </div>

    <div>
      Tutsakların her biri bir kazanda kaynatıldı. Kaçiun'a gelince, Camuka kafasını uçurdu, kellesini atının kuyruğuna bağladı.
    </div>

    <div>
      Öcünü aldığım düşünerek savaşın durdurulmasını buyurdu.
    </div>

    <div>
      Bu olaylar Kököçü'nün bize katılmasına neden oldu. Olanları bize anlatan da oydu. Onun peşinden gelen iki bin aile, kayıplarımızın hiç olmazsa bir bölümünü karşıladı.
    </div>

    <div>
      Camuka yakaladığı okçularımıza ve izcilerimize de işkence yaptırdı, Okçuların parmaklarını kestirdi, izcilerin gözlerini oydurdu.
    </div>

    <div>
      Zaferi ona yadsınamaz bir üstünlük sağlamış olsa da, daha sonra yaptıkları kazancının bir bölümünü alıp götürdü. Ataların onurunu ayaklar altına akyordu; birçok Moğol boyu onun tek arzusunun soyluların neslini kurutmak olduğunu düşünmeye başlamıştı. Kardeşinin ölümü Temuçin'i etkilemişe benzemiyordu. Bir akşam, oğluyla oynaştığı ve dişlerini bilemek için parmağını ağzına soktuğu sırada, beni her zamanki gibi şaşırttı, aklımdan geçeni okudu:
    </div>

    <div>
      - Artık Kaçiun yok, umarım bulunduğu yerde mutludur. Yaşadığı gibi gitti, tek bir söz etmeden. Yaşarken, bir gölge gibiydi, ne gücü ne de bir kişiliği vardı. Artık daha güçlü.
    </div>

    <div>
      Hiçbir şey söylemedim, sadece Höelün Ana'nın yurdunu sarsan ve göğe yükselen feryatlarını düşündüm.
    </div>

    <div>
      <br />
    </div>

    <div>
      ”Bir kağanımız olsaydı, ordu güçlenirdi.”
    </div>

    <div>
      Bu düşünceyi ilk seslendirenin Temuçin mi, yoksa Kököçü mü olduğunu bilmiyorum. Ne olursa olsun, bu sözler yurtların arasına yayıldı, herkesçe kabul edildi. Sonra hemen, bütün insanlar aynı sormaya başladılar, ”evet ama, kim?”
    </div>

    <div>
      Temuçin'in adı aynı kolaylıkla yayıldı. Yetenekleri sayıldı, cesareti, doğruluğu, cömertiiği, ruhunun yüceliği, soyluluğu ve tuzaklardan kurtulmamızı sağlayan içgüdüleri anlatıldı. Kısacası, herkes aynı düşüncedeydi: Temuçin aranılan kağandı.
    </div>

    <div>
      Her şeyin yerine oturması için çalılık horozu ayının girmesi, yaşlılar kurulunun toplanması gerekti. Yaşlıların yanında soylular, Kököçü ve yüzbaşılar da toplantıya katıldı.
    </div>

    <div>
      Söze Altan girdi:
    </div>

    <div>
      - Temuçin, yaşlılar kurulu seni kağanımız olarak seçti. Kollarını silahlandıracak.
    </div>

    <div>
      Anda Altan'ı dinledi, kurula baktı, başını hayır anlamında salladı.
    </div>

    <div>
      - Kabul edemem. Kutula Han'ın beyaz keçeden halısına basmak hakkı, onun oğlu olarak sana düşer.
    </div>

    <div>
      Altan itiraz etti, Temuçin kadar genç olmadığını ileri sürdü.
    </div>

    <div>
      - Peki o zaman, dedi Temuçin, ya Kersey? O da Kabul Han'ın soyundan değil mi?
    </div>

    <div>
      - Evet, doğru, dedi Curkinlerin önderi.
    </div>

    <div>
      - O zaman, diye sözünü kesti Temuçin, sen Kağan olacaksın. Borçeginlerin bu onuru kendilerine almaları söz konusu olamaz. Yasal veliahtın yerini alan bir ast görülmüş müdür?
    </div>

    <div>
      Başkalarının yuvasını çalan guguk kuşu muyum ben?
    </div>

    <div>
      - Dinle, Temuçin, diye söze girdi Darıtay. Kaç mehtaptır seni Moğolların beşinci kağanı seçmek için toplanıyoruz. Hepimiz Kabul Han'ın kemiklerinden geldik, Altan ve Kersey dahil, hepimiz bu kararı onaylıyoruz.
    </div>

    <div>
      - Seni duydum, Amcam, ama Kersey'in dili de senin söylediklerini kabul ediyor mu?
    </div>

    <div>
      Anda toplantıyı çok iyi yönetiyordu. Onun istediği koşulsuz bir bağlılık andıydı.
    </div>

    <div>
      - Bu onurda gözüm yok, dedi Kersey. Bu nedenledir ki, yapabileceğim zaman bile Targutay'ın arzusuna karşı gelmedim. Bunun için suçlandım. Bildiğim tek bir şey var, o da o Camuka piçinin daha güçlenmesini istemiyorum. Birlikte, onu yolundan çeviririz.
    </div>

    <div>
      - Güzel, geriye aynı kararlılığı onun karşısında göstermen kalıyor. Ya sen, genç yeğenim Kutçar, sen ki kurt kadar güçlü ve kurnazsın; sen ne diyorsun?
    </div>

    <div>
      - Sürü başı olabilecek çağa gelmedim. Benim de senin yaptığın gibi, güçlüklerle savaşmam gerek. Yanında olmaktan onur duyuyorum, sana bağlılığımı göstereceğime de inanıyorum.
    </div>

    <div>
      - Bilgesin, Kutçar. Savaşta, seni sağıma alacağım. Şimdi, önerinize düşünmem gerektiğine göre, bağlılık andınızı duymak istiyorum.
    </div>

    <div>
      Birbiri ardından hepsi, seslerinde kahramanca dalgalanmalarla bağlılık andı içti.
    </div>

    <div>
      Geriye, sözlerini tutmaları kalmıştı.
    </div>
  </div>
</body>
</html>
