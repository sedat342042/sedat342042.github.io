<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Otuz dördüncü kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Büyük Kingan'ın yeşil yamaçlarına çekildik, Mangutların önderi Kuyildar bir geyiği izlerken öldü, hayvanın boynuzları çarpışmada yarılan karnındaki yarayı yeniden açmıştı. Başkaları da demirin kestiği ya da deldiği yerdeki etlerin çürümesinden öldü.
    </div>

    <div>
      Bir akşam Sedef Irmağı, bir yurt kadar gergin ve yuvarlak karnını tutarak karaçamların arasında kayboldu. İki ebeye onu izlemelerini buyurdum.
    </div>

    <div>
      Sabahın ilk solgun ışıklarıyla döndüklerinde yüzlerindeki ifadeden büyük bir felaket yaşandığını anladım. Sabit ve siyah büyük gözlerinden yaşlar damlıyordu, yanaklarını tırmalarlarken başlarından geçenleri anlatmayı başardılar. Dumanı tüten küçük vücut yosun halının üzerine yatırılır yatırılmaz her iki ebe de ananın üzerine atılmış, aradaki bağı koparmaya çalışmıştı. Ama Sedef Irmağı ikisinden de atik davranmış, çocuğunu göğsünün üzerine alarak karanlıkların içinde kaybolmuştu.
    </div>

    <div>
      İkisinin kanlı cesedi bir yarın dibinde bulunduğunda aralarında hâlâ kızıl bir göbek bağı vardı.
    </div>

    <div>
      Pişmanlıklar kısırdır, yine de Tengri'nin başkasına tutkun güzel Merkit'e özgürlüğünü vermediğim için beni cezalandırdığını biliyordum. Bir zamanlar Beyaz Bulutu kanlı çarpışmalardan kurtararak kendi çıkarlarıma karşı savaşmış olsam da Gök bana atların ruhunu okşamanın yeterince bilge olmadığını öğretiyordu. Bu durumda, kadınların ruhu hakkında hiçbir şey bilmiyordum.
    </div>

    <div>
      <br />
    </div>

    <div>
      Kış aylarında baskına uğrama tehlikesini göze alamadık, Halka Irmağı boyunca ilerleyerek Börte'nin doğduğu topraklara kadar indik. Yüksek ovalara varırken Temuçin'in arzusu, aralarındaki çatışmalara karşın tarafsızlıklarını koruyabilmiş Ongiratların desteğini kazanmaktı. Börte'nin babası Bilge Dey ölmüştü. Bu da Temuçin'in ittifak önerisini daha da kolaylaştırdı: "Ya mutluluğunuz için sancağımın altına gelirsiniz ya reddedersiniz. Bu durumda sizi son adama kadar kılıçtan geçiririz.”
    </div>

    <div>
      Ongiratlar kahraman Uruğutlarının başında giden Kağan elçisi Curçedey'den mi etkilendiler? Güçlerimizin durumunu bilmiyorlar mıydı? Hâkimiyetimizi kabul ettiler, biz de obamızı Tunge Irmağı kıyısına kurduk.
    </div>

    <div>
      <br />
    </div>

    <div>
      Darıtay, Altan, Kutçar ve Camuka'dan ayrıldı, yanımıza döndü. Temuçin'in amcası özürler diledi, bir daha Kağan'ı terk etmeyeceğine ant içti. Savaştan sonra yaşadıklarını anlatınca, rahatsız edilmeden kaçabilmemizin nedenini anladık.
    </div>

    <div>
      Bir taraftan Nilka önemli bir yara almıştı. Oğlunun durumunu gören Toğrıl birliklerini toplamış, dönüş yolunu tutmuştu. Diğer taraftan Merkit, Tatar ve Oyrat birlikleri, ganimetimizin ellerinden kaçmasına öfkelenmiş, fırtınadan hemen sonra Camuka'nın ve Targutay'ın obalarına saldırarak yağmalamaya girişmişlerdi. Üstelik Altan'la Kutçar da Targutay'ın güçsüzlüğünden -kesik kolu çürümeye başlamıştı- yararlanarak ulusunu hâkimiyetine almak isteyen Camuka'yla çekişmeye başlamıştı.
    </div>

    <div>
      <br />
    </div>

    <div>
      Yeni Köpek Yılı'nda Kağan, Toğrıl'a, Nilka'ya, Camuka'ya, Altan ve Kutçar'a ulaklar gönderdi.
    </div>

    <div>
      Herbirine yaptığı sahtekârlığı anlattı. Karaimlere gönderilen ulak Kököçü'ydü.
    </div>

    <div>
      Toğrıl'a gönderilen mesaj en ayrıntılısıydı:&nbsp;
    </div>

    <div>
      ”Kimsenin ittifaklara karışmayacağını kararlaştırmamış mıydık? Oysa sen kıskançların aramıza girmelerine izin verdin. Ordunu benimkinin karşısına çıkardın. Kadınlarımı, çocuklarımı ve sürülerimi korkuttun. Beni de iki kardeşin gibi yok etmek mi istiyordun? Babamın seni kölelikten kurtardıktan sonra tahtına geçmen için nasıl yardım ettiğini unuttun mu? Aynı şeyi benim de yaptığımı unuttun mu? Dişsiz bir atın dışkısından daha da kuru, kör atının kanını emdiğin Gobi'de seni aramamı unuttun mu? Sana obamın güvenliğini verdim, yaralarını iyileştirdim, besledim, onurunu yeniden kazanman için ne gerekiyorsa yaptım. Birlikte savaşmadık mı? Naymanlara karşı savaşacağımız günün şafağında beni terketmen, babam olduğunu iddia eden bir müttefike yakışır bir davranış mıydı? Sırtıma sapladığın bu hançere karşın, seni askerlerini kuşatan Naymanlardan kurtarmam için yalvardın Kinim beni sağırlaştırdı mı? İmdat çağrına cevap vermedim mi? Hayır, kan bağlarına saygı gösterdim ve hemen geldim. Bana böyle mi teşekkür etmen gerekirdi? Birlikte Merkitleri, Tatarları dize getirdik. Sana verdiğim çadırlarını, sürülerini aldık. İstediğin ve elinde olmayan ne kaldı? Kasar! Ona ne yaptın? Ona dikkat et, onu çok özledim, o kardeşime de çok ihtiyacım var.”
    </div>

    <div>
      <br />
    </div>

    <div>
      Camuka'ya şu mesajı iletti:
    </div>

    <div>
      ''Eskiden, ikimiz de çocukken, birbirimizle iddialaşırdık. Babamın mavi kupasına ilk kimin dudaklarının değeceğini tartışırdık. Şafakta, hep senden önce kalkar, bu kupadan senden önce içerdim. O yüzden beni kıskandın. Oysa her seferinde sütün yarısı sana kalırdı, çünkü bırakırdım. Nadir de olsa, kupanın yanına benden önce vardığında, bana o değerli içecekten bir damla bile bırakmazdın.
    </div>

    <div>
      Daha sonraları yeniden buluştuk, birbirimize verdiğimiz sadakat sözlerini hatırladık, aynı orduyu, aynı örtüyü paylaştık, sen yine de senden çok daha az şeye sahip olan beni kıskandın. Şimdi de babalığın Toğrıl'ın kupasındaki sütün hepsini içmek istiyorsun. Nilka'nın sana karşı benim gibi sevgi ve sabır dolu olmasını mı bekliyorsun?”
    </div>

    <div>
      <br />
    </div>

    <div>
      Yeğenlerine, soylu Altan ve Kutçar'a şunları söyledi:
    </div>

    <div>
      "Bu onurun size ait olması gerektiğini düşünerek geri çevirmeme karşın beni Kağanınız olarak seçtiniz. Unuttunuz mu? Kağanlığı kemiği bizim kadar soylu olmayan Camuka'ya mı bırakalım? Kağanlığı istemediniz ve beni seçtiniz. Bana itaatsizlik ettiniz, şimdi sırt çeviriyorsunuz. Bana sadakat için içtiğiniz ant bu mu? Hiç olmazsa atalarımızın toprağı üç nehrin kaynağına kimsenin çadırlarını kurup hayvanlarını otlatmasına izin vermeyin."
    </div>

    <div>
      En sonunda Temuçin, Nilka'yı şöyle suçladı:
    </div>

    <div>
      "Babamız iki oğul istedi. Ben evlatlığım, sen ise umut duyulan. Benden korkacak ne vardı? Benden daha küçük olduğun için sadece iyiliğini isteyen beni neden kıskandın? Öksüzler Gök'ün armağanıdır. Öksüzleri iyi karşılamak gerekirken, sen bundan mı endişelendin? Beni Toğrılın uzağına kovdun. Şimdi onun canını sıkma. Sabah akşam onun yüreğini sakinleştir, o hayattayken de han olma arzunu unut."
    </div>

    <div>
      <br />
    </div>

    <div>
      Kâhinlerin de belirttiği gibi, güneydeki topraklara yönelen kazların hızlı uçuşunu bir kar örtüsü izledi.
    </div>

    <div>
      Kış öyle geçti: pembe sislerle kaplı mavi günlerle kesilmiş, uzun, beyaz, sıkıcı ve sessiz. Günlerimizi ayı gibi kıllı develerin tepesinde cılız sürülerimizi bekleyerek geçirirken, gözlerimizi sonsuz beyazlıkta gezdiriyor, vahşi mandalar, yolunu yitirmiş saygalar ya da ava çıkmış yırtıcılar gözlüyorduk.
    </div>

    <div>
      Deve sırtında manda avı bize büyük bir keyif verirdi. Ok atmaktan çok, onu kovalamak ve kargılarımızla vurmayı severdik. Bu soylu hayvanın ani yön değişiklikleri nedeniyle bazen kayıp gürültüyle düşer, devenin kar üzerindeki koşusunun kusursuz olmasına karşın, yönetiminin neredeyse imkânsız olması nedeniyle kahkahadan kırılırdık. Kurt, ayı, tilki ya da samur kürklerimiz bizi soğuktan korur, ancak biz kısa sürede terden sırılsıklam olur, bıyıklarımız buz tutardı. Tüm gücünü harcayan mandaların yanında koşuşturmak ne büyük zevktir! Güçlü kafaları o denli ağırdı ki, genellikle başlarıyla çift sürüyormuş gibi koşarlardı. Vücut kılları kurumdan yapılı çelenkler gibi titreşir, toynakları her adımda bir kar fırtınası koparır, solukları iki duman sütunu gibi çıkardı. Tam yanlarına vardığımızda, kargıyı iki elimizle tutup 'rrrann!” diye o etli kambura saplar, kaburgaları kırarak kalbe ulaşmaya çalışırdık. Bazen de kargı etlerin arasında kırılırdı. Kargının dayanıklı çıkması durumundaysa hayvanın zıplamaları sonucunda börkümüz burnumuza düşer, kaftanımızın kolları yırtılırdı. Ama kargı hâlâ direnen hayatın titreşimlerini taşır, mavi gökteki şimşek gibi hayvanın karın üzerine yığılmasına kadar o doyulmaz zevki tattırırdı.
    </div>

    <div>
      Kalın postlu hayvanın üztüne atılır, daha ölmemişse kafatasını dağıtır, akan kanı kırbalarımıza doldurarak, sıcak sıcak içerdik. Daha sonra en lezzetli parçaları ayırır, dumanlı bir tespih gibi karın üzerine yayar, eti yaprak yaprak doğrar, mide ve yürek parçalarının tadına bakarken, diğerlerinin hemen donmasını beklerdik. Oradan ayrıldığımızda geride, kargaların inip kaldığı kanlı bir iskeletten ve şölene katılmak için uzakta dolaşmaya başlayan kurttan başka bir şey kalmazdı.
    </div>

    <div>
      Kağan'ın gönderdiği ulaklara ilk yankılar, otlakların sarı düğünçiçekleri, hasekiküpeleri, beyaz, pembe ya da mavi unutmabenilerle kaplandığı, göllerin bataklıklı kıyılarında uzun bacaklı kuşların göründüğü çağda geldi.
    </div>

    <div>
      Karaimlerin yanında geçirdiği bir kıştan sonra Kököçü geri döndü ve sızıldanan Toğrıl'm cevabını getirdi:
    </div>

    <div>
      ”Senden ayrılmakla sadakatsizlik ettim. Senden uzaklaştım, artık yüreğim sıkışıyor, gözlerim bozuluyor... Çocuğum olmadığı dönemlerde şamanlar bir oğlum olması için ruhlara yakardı. Arzum yerine geldi, çünkü Nilka doğdu. Daha sonra sen geldin, ikinci bir oğul gibi. Her ikiniz de yaralandınız, neredeyse ikinizi de kaybedecektim. Artık hayatlarınızın tehlikeye atılmasını istemiyorum. Bu andan sonra, ey oğul, senin hakkında tek bir kötü düşünce beslersem, bütün kanım aksın ... ”
    </div>

    <div>
      Şaman küçük eğesini kan çıkartıncaya dek başparmağına sürdü ve konuştu:
    </div>

    <div>
      ”Toğrıl'ın da böyle parmağım kestiğini gördüm. Sonra da oğlum da dudaklarım ıslatsın, belki de o zaman damarlarında benim bilge ruhum dolaşır, dedi.”
    </div>

    <div>
      Kağan'a içinde Toğrıl'ın kanı olduğunu söylediği kayın ağacı kabuğundan yapılmış şişeyi uzattı.
    </div>

    <div>
      - Aç onu.
    </div>

    <div>
      Kököçü şişeyi açtı.
    </div>

    <div>
      - Toğrıl'ın kanı mı?
    </div>

    <div>
      - Kesin olarak söyleyemem, dedi Şaman.
    </div>

    <div>
      - Gözlerinle gördüğünü söyledin...
    </div>

    <div>
      - Belki... belki de beni kandırdı...
    </div>

    <div>
      - İnsan kanı mı?
    </div>

    <div>
      - Muhakkak.
    </div>

    <div>
      - Öyleyse, iç!
    </div>

    <div>
      - Ben şamanım, çeşnici değil.
    </div>

    <div>
      - Ya ben, ben içebilir miyim?
    </div>

    <div>
      - Korku ve kuşku dışında hiçbir şey seni önleyemez.
    </div>

    <div>
      - Kağan Tengri'nin öfkesinden başka hiçbir şeyden korkmaz.
    </div>

    <div>
      - Öyleyse bana dikkat et, Temuçin, çünkü ben Gök'ün kulağıyım.
    </div>

    <div>
      - Ben de sadağı ve okuyum. İradesiyim.
    </div>

    <div>
      İkisinin gözleri meydan okur gibi diğerininkine dikildi, daha sonra Temuçin şamana gidebileceğini belirtti.
    </div>

    <div>
      Daha sonra, Doymak Bilmez Boz'u getirmelerini istedi. Bu savaş köpeği bir koç kadar geniş, bir koçtan daha yüksekti. Kısa tüyleri, boynunun kenarında ve kalçadaki kızıllığın dışında, kapkaraydı. Soydaşlarından hiçbiri bu köpeğin dişlerinden canlı kurtulamamıştı. Kocaman ağzından neredeyse simsiyah bir dil sarkıyordu. Çekik gözlerindeyse, sinirli soluklarına uygun koşan bir alev görünüyordu. Avda bir atılışta bir mandayı boğazlayabileceğini ya da taşaklarına yapışarak yere devirebileceğini kanıtlamıştı. Üzerine devrilip can havliyle tekmeler atan hayvanın ağırlığı bile çenesini açmaya yeterli olmazdı.
    </div>

    <div>
      Doymak Bilmez Boz, Toğrıl'ın kanını yaladı. Gün batmadan böğrünün üzerine devrilmiş, ağzı köpük içinde, gözleri acıdan kıpkırmızı yatıyordu. Daha önce böğürerek karnını parçalamaya çalışmış, çılgın gibi dönenmişti. Zehirlenmişti.
    </div>

    <div>
      Hain Toğrıl hiçbir andını tutmamıştı. Köpek azmanının leşine bakarken, Kağan konuştu:
    </div>

    <div>
      - Karaimler atlarını besliyorlar, savaş sancağını çok geçmeden çıkarırlar. Bizi nerede bulacaklarını biliyorlar, onu soyacağıma inanan süslü Nilka da en önde yürüyecek. Onlarla çatışmak bizim için ölüm olur. Gidelim, Ongirat ülkesinden ayrılalım. Nilka'yı bütün topraklarımızı ona bıraktığını inandıralım ...
    </div>

    <div>
      Anda'nın bakışı kınından sıyrılmış kılıç gibi kupkuruydu.
    </div>

    <div>
      - Bozkurtlardan sonsuza dek kurtulduğunu sandığında, onu uykuda yakalayıp sarmısak dolu keselerini avuçlarız.
    </div>

    <div>
      - Tatlarına kim bakacak diye sordu şaklaban Temüge.
    </div>

    <div>
      - Ablan Temülün, dedi Kağan. Onu kadınlığına layık görmediğine göre o torbalar ablanın demektir.
    </div>
  </div>
</body>
</html>
