<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div style="text-align: center;">
    <h3>Elli dördüncü kısım</h3>
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Güneş ufukta karlı tepelerin üzerinde yansıyordu, gözlerimizi alamadığımız bu parıltı, bizi gözkapaklarımızı kırpıştırmaya zorluyordu. Aral Gölü'nün kuzey kıyılarından Ural Nehri'ne kadar yayılmış Cuci'nin yirmi bin askeri avı Açlık Bozkırı'na sürmüştü. Kağan bu bölgenin güneyinde, Talaş ve Çu nehirleri arasında bekliyordu. Seçme birlikleriyle asıl ordusu Buhara'dan yola çıkan ve kışı avlanarak geçiren Ögedey ve Çağatay'ın sürdüğü hayvanların işini bir mehtap kadar önce Çimkent yalçınlarında bitirmişlerdi.
    </div>

    <div>
      Cuci'nin ulakları Kağan'ın yanına varmış, büyük oğlunun babası için av sürdüğünü, hayvanlarla girişilecek çatışmaların büyük keyiflere gebe olacağını bildirmişlerdi.
    </div>

    <div>
      İki mehtaplık bir yürüyüşten sonra ilk çadırları gördük, daha geride, hemen her yerde, atlarının boyunlarına dayanmış, ellerinde gergin urgalarıyla dağınık sürüler arasında koşuşturan atlıları seçtik. Daha sonra Cebe ve Subetay'ın getirdiği Türk ve Sart tutsaklarla dolu obalardan geçtik, tutsaklarımızı orada bıraktık. Toplanan yüzler bitkin oldukları kadar değişikti. Başkırtlar, Kıpçaklar, Kangliler, Bulgarlar, çok sayıda Rus, Gürcü ve Orosud, Alan, Sergesüd, Macar ve Sasüd.
    </div>

    <div>
      Kağan ordusuna varabilmek için iki gün boyunca tutsak çadırları arasından geçmemiz gerekti. At üzerinde ya da topukları üstüne çömelmiş binlerce asker seferden getirdikleri ganimetieri değiş tokuş ediyordu.
    </div>

    <div>
      Komutanlardan biri süreğimizin olağanüstü olduğunu söyledi. Sürdüğümüz hayvanlar o kadar çok ve o denli bitkindi ki, yakalamak için elini uzatıp eğilmek yeterliydi, birçoğu serbest bırakıldı. Bir gün önce dağlarda Kağan'ın başından geçen bir av kazasını da anlattı. Yaralı bir ayı Kağan'a saldırmış, oklar ve kargılarla delik deşik edilen hayvan Kağan'a ulaşamamışsa da, Temuçin yere düşmüştü ve acılar içindeydi.
    </div>

    <div>
      <br />
    </div>

    <div>
      Atlar bir süreden beri imparatorluk ordusunun dışında tutulduğundan, atımdan inmek ve yoluma yaya devam etmek zorunda kaldım.
    </div>

    <div>
      Yaldızlı büyük bir tahtın üzerinde bağdaş kurarak oturmuş Cengiz Han beni bekliyordu. Yanında, güneş ışığında soluk ve hafif bir güvercin gibi, Kulan duruyordu.
    </div>

    <div>
      Gök'ün Oğlu beni selamladı:
    </div>

    <div>
      - Seni görmekten mutlu oldum, Borcu.
    </div>

    <div>
      Gözdesi kadar solgundu, bıyıkları ve sakalı tamamen ağarmıştı, ama gözlerinde o eski ürkütücü bakışları kaybolmamıştı.
    </div>

    <div>
      - Kağanımın atının düşmesini duydum. Endişelenmem gerekir mi?
    </div>

    <div>
      - Vücudumdan çok gururum yaralandı. Almalık'a kadar eşlik ettiğin Taocu rahip bunun bana yaşımı hatırlatan bir tanrısal işaret olduğunu, bundan böyle av zevkini başkalarına bırakmamın daha iyi olacağını söyledi.
    </div>

    <div>
      - Bir körün gözlerini açabilirsin ama bu onun göreceği anlamına gelmez.
    </div>

    <div>
      - Ben de ona aynen bunu söyledim, dedi neşeyle gülümseyerek.
    </div>

    <div>
      Sonra bana kupasını uzatarak onurlandırdı, etleri paylaşmamız için yanına çağırdı.
    </div>

    <div>
      Kağan'ın birkaç adım ötesindeki alçak masada, sepetler dolusu kavun, kaysı, hurma, şeftali ve nehirlerle sulanmış güneşli bölgelerden gelme çeşitli meyve vardı, üzerlerinde sürüyle eşekarısı döneniyordu. İki kölenin arıları yumruklarıyla hızla öldürmelerine karşın, arıların gitmeye niyetli olmadıkları açıktı. Sakiler içecek verirken gümüş tepsiler üzerinde haşlanmış koyunlar geldi. Kağan eti kendi eliyle kesti, içlerinde yağlı bir kuyruk da olan en seçme parçaları bana verdi.
    </div>

    <div>
      Prensler ve ben Kağan'ın ifadesiz bakışları altında sessizce yiyorduk. Gözlerinde ne kızgınlık ne de iyilik vardı. Kulan'a bir kez bakmaya cesaret ettim, onun da gizlice beni gözetlediğini biliyordum. Cildinin solukluğuna karşın, bana her zamankinden daha ışıltılı göründü, yüreğimin gümbürtüsünün duyulmasından korktum.
    </div>

    <div>
      Cengiz Han güçlükle doğruldu, peşinde gözdesiyle yurduna çekildi. Kulan eşikte kaybolmadan bana baktı, şimşek kadar kısa bir an için gözünden akan damlanın parıltısını gördüm.
    </div>

    <div>
      <br />
    </div>

    <div>
      Güneş tepelerin ardına devrildiğinde, Kağan beni çağırttı.
    </div>

    <div>
      Döşeğine uzanmıştı, bakışları gökyüzünün derinliğinde kaybolmuş, sordu:
    </div>

    <div>
      - Cuci neden yanında değil?
    </div>

    <div>
      - Öldü.
    </div>

    <div>
      - Beni yalnız bırak!
    </div>

    <div>
      İzleyen sessizliğin içinde, parmaklarının arasında yırtılan ipeğin hışırtısını duydum.
    </div>

    <div>
      <br />
    </div>

    <div>
      Kaynağının yakınında bulunan büyük göle varmak için, Çu Irmağı boyunca ilerliyordum. Balasagunlu bir yaşlı, etleri kestane tadında olan kara kuğuların bu mevsimlerde göle geldiklerini söylemişti. Dağların öte tarafına açılan geçide gelmemiştim ki, Celme'nin yönettiği bir birlik bana yetişti.
    </div>

    <div>
      - Sakın uzaklaşma, dedi sadık savaşçı, Kağan gitmeden önce seni görmek istiyor.
    </div>

    <div>
      - Benden ne istiyor?
    </div>

    <div>
      - Bilmiyorum.
    </div>

    <div>
      - Boynumdaki urgayı sıkıyor!
    </div>

    <div>
      - Yapma Borcu, iğdiş edilmiş bir at gibi kuşkulu olma.
    </div>

    <div>
      - Tamam işte, vücuttaki yaraların mürekkebi, parşömenlerin yazısından daha güçlüdür. Bu yaralar silinmez, unutulmaz.
    </div>

    <div>
      - Bunları biliyorum, dostum, ama uzaktan eğilmiş bir kadını andıran şu kayaya bak. Arkasında, hızla giden birinin hemen varacağı bir erik ormanı var. O bazen siyah, bazen yaldızlı meyvelerin altında, Kağan'ın gözdesi bekliyor. Seninle karşılaşsa şaşkınlığının büyük, sevincinin yüksek olacağım sanıyorum.
    </div>

    <div>
      Geniş geniş gülümsedi, atının başını çevirip uzaklaşırken avaz avaza türkü çığırmaya koyuldu:
    </div>

    <div>
      <br />
    </div>

    <div>
      Aptalın aklı başında değilse,
    </div>

    <div>
      Şaşkın âşık
    </div>

    <div>
      Taşaklarını eyerde unutur.
    </div>

    <div>
      <br />
    </div>

    <div>
      Söylediği yerde ırmak bölünüyor, çalılıkların altından akan dereciklere dönüşüyordu. Karşı kıyıda, uzun otların arasında yüksek ve gölgeli erik ağaçları vardı. Kulan orada, mavi başakların ve odalıklarının arasında, dikenlerin ortasından çıkmış bir çiçek gibiydi.
    </div>

    <div>
      Beni gördü, atının getirilmesini istedi. Yanında bir şemsiye taşıyıcısı vardı, atının adımlarını Kulan'ın hızına uydurmaya çalışıyordu: onu güneşten korumayı başaramadı.
    </div>

    <div>
      Yüzüne bakıp yine hayran oldum. Olgunlaşmış, yüzünün ahengi tam yerine oturmuştu
    </div>

    <div>
      - Bu anı o kadar bekledim ki, başım dönüyor. Yürüyelim.
    </div>

    <div>
      Şemsiye taşıyıcısına baktım:
    </div>

    <div>
      - Yalnız kalamaz mıyız?
    </div>

    <div>
      - Endişelenme. Sağır.
    </div>

    <div>
      - Kör değil mi?
    </div>

    <div>
      - Hayır, ama gözlerini bana kaldırmaya cüret ederse, kellesinin koparılmasını buyurabilirim.
    </div>

    <div>
      - Öyleyse beklemeden kafasını uçuralım, çünkü gözlerinden sana bakmış olduğunu ve bir daha bakamama işkencesine daha fazla dayanamayacağını görüyorum.
    </div>

    <div>
      Köle geri gönderildi.
    </div>

    <div>
      Atlarımız gölgeliklere daldı, otlar omuzlarımıza yükseliyordu. Ayaklarımızın altından ardıçkuşları fırladı, sonra bir alakarga fırladı, iki çalıbülbülü ötüşerek dalların arasında kayboldu.
    </div>

    <div>
      - Kağan'ın bizi ayırdığı gece kadar hiç ağlamadım. Ama o bir şey değil... Soyulduğum, tadıma bakılıp kadın edildiğim, sonsuza dek onun hazinesi olduğum gece hıçkırıklarım daha da arttı. Bunu bana hep hatırlatır. O günden beri vücudum gözyaşından oluştu. Kurumuyor.
    </div>

    <div>
      Konuşmamı istedi. Başımla hayır dedim. Konuşmam imkânsızdı, avuçlarımın içi ıslak, şakaklarım alevlenmiş, midem düğüm düğümdü. Düşten uyanmaktan korkarak sustum... Yüreğimin karmaşasını anlatacak kelime bulamıyordum.
    </div>

    <div>
      - Borcu... Seni görmeyi umarak bakmadığım tek bir tepe, tek bir ağaç altı, tek bir nehir kalmadı. En ıssız odaklarda, en kurak çöllerde bile aldatıcı serapların içinde gölgeni aradım. Seni ne kadar ararsam arayayım, umutla uyuyakalayım, geceleri döşeğimin örtülerini avuçlayayım, sana bir daha elimi değdiremedim. O zaman, hep yanımda olduğunu düşleyebilmek için, arzularımı değiştirmek zorunda kaldım. Uzaktaki bir atlı, bir soluk, bir varlık, bir bulut, bir taş, her şey seni görmem için bir neden oldu. Kağan'ın gözlerinde, parmaklarının altında bana bakan senin yüzündü, beni çıldırtan, yıldızlı gecede alıp götüren senin okşamandı, çünkü bu benim en gizli düşümdü. İşte Borcu, bütün zevklere ve acılara karşın, ben seni sevdim.
    </div>

    <div>
      Aynı zamanda Cengiz Han'ı da sevmemiş miydi? Sus, sus dedim kendi kendime, gururuna yenilme; daha şimdi aşkını itiraf etmedi mi?
    </div>

    <div>
      Sen ki yaşlandın, saçların ağardı, içindeki bütün acıya rağmen Kağan'ın çekim gücüne direnemeyecek misin?
    </div>

    <div>
      Boynundan, içinde dizkapağımın bulunduğu muskayı çıkardı, dudaklarına götürdü. Ben de gömleğimi açtım, Baykal Gölü'nün kıyısında bana verdiği beyaz kaplan postundan börkümü, Cuci'yle gönderdiği ve bir perçemine astığı küçük atı çıkardım.
    </div>

    <div>
      Bana beni nerede bulacağım bildiğini, bir gün bir daha ayrılmamak üzere bir araya geleceğimizden emin olduğunu söyledi. Sonra atının başım kaldırdı, erik ağaçlarının gölgesinde, şemsiye taşıyıcısını bulmak için uzaklaştı.
    </div>

    <div>
      Orada durup peşinden baktım, atının ayaklarının altında ezilen otların doğrulmalarım izledim. Biraz önce durduğu yerde küçük bir örümcek, güneşe batırdığı ipliğini sağıyordu.
    </div>

    <div>
      <br />
    </div>

    <div>
      - Senin atların Borcu, imparatorluğun en iyileri olarak tanınır.
    </div>

    <div>
      - Eskisi gibi büyük sürülerim yok, Kağan. Ayı Korkusu'nun dölünden birkaç baş atım kaldı.
    </div>

    <div>
      - Biliyorum, ama atlarının daha da değerli olmasının nedeni bu. Beni düşüren atı biliyor musun?
    </div>

    <div>
      Bilmiyordum. Cengiz Han sararmış yüzü, üzgün bakışlarıyla uzandığı döşeğinden sakin sakin bana bakıyordu.
    </div>

    <div>
      - Yaldızlı İnce.
    </div>

    <div>
      Bu at, annesi İpek Burun sayesinde, Beyaz Bulut'un, yani Ayı Korkusu'nun torunuydu.
    </div>

    <div>
      - O düşüş, dedi Kağan, beni üzdü ama gözlerimi de açtı. Yorulduğumu, yaptığım onca yolun, uykusuz ve molasız uzun yürüyüşlerin, yemeden ve dinlenmeden geçen günlerin sonunda güçten düştüğümü anladım. Atalarımın öcünü aldım, oğullarımın geleceğini aydınlattım. Bir daha hiçbir halkın sahip olamayacağı kadar büyük zenginlikler topladım. Bütün adamlarımız varlıklı, hepsinden de büyük felaketlerden korkulduğu gibi korkuluyor. Ama büyük oğlumu kaybettim ve kendimi suçluyorum... Şimdi yorgunum. Artık hiçbir şeye ihtiyacım yok, tek istediğim topraklarıma dönmek, yurdumun altında basitçe yaşamak, rüzgârla beslenmek, bozkırın kokularının peşinde sakince yürümek, bir tepenin üzerine çıkıp bulutların akışını izlemek. Uzaklardan getirttiğim bu Jin güya ölümsüzlüğün sırrını biliyordu. Yanıma gelmesini o nedenle istedim. Bana uzun yaşamanın sırlarını bildiğini, ama sonun kaçınılmaz olduğunu anlattı. O yaşlı adam büyük bir bilge. Bana dinini öğretti. Tao'yu aramak insanı hayran bırakan bir uğraş, o gidince de ferman verdim, Gök'e onun gibi yakaranlara konan bütün vergileri kaldırdım. Buhara'da Müslümanları, Nasturileri, Budistleri, karışık ve birbirine aykırı birçok inancı dinledim. Hepsine, korumamı verdim. Karşılığında inananlar her gün on bin kere on bin yıl yaşamam için dua edecekler.
    </div>

    <div>
      - Bu senin öldürdüğün insan sayısı.
    </div>

    <div>
      - Korku çeken, yayını asabilir. Bu başsız insanlar yığını, o kandan nehirler, yıkılmış kentler, hepsi, hepsi gerekliydi. İyi bilirsin, öldürebilecekken yaralamak suçtur. Her şey daha sonra çok kolaylaşıyor, barış yaşanıyor. Ama seni buraya olanı konuşmak için çağırmadım. Börte'nin benimle ilgili kararlarını biliyor musun? Ondan uzak, Kulan'ın yanında bunca yıl geçirdikten sonra, beni nasıl karşılayacak? Onu görmek ve Cuci'nin öldüğünü söylemekten korkuyorum. Bana yardım et! Benden önce git!
    </div>

    <div>
      - Bir şartla.
    </div>

    <div>
      Doğruldu, gözlerini bana dikti. Gözleri yırtıcı bir kuşun gözleriydi.
    </div>

    <div>
      - Asla! Çık!
    </div>

    <div>
      Buyruğuna uydum, eşikten geçerken konuştum:
    </div>

    <div>
      - Gözdemizle ilgilendiğin kadar torunlarınla da ilgilensen iyi olur. Çünkü torunların, tıpkı babaları gibi, birbirlerini soymaya başladılar bile.
    </div>
  </div>
</body>
</html>
