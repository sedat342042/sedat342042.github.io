<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>kitap</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h2 class="h1baslik1" id="calibre_toc_6">II. Perde</h2>

  <h3 class="h3baslik" id="calibre_toc_15">1. Sahne</h3>

  <p class="indentmetin">(Atina’da bir bahçe. Arkada hapishane görünür.)</p>

  <p class="indentmetin">(Zindancı ile Kızın Talibi girerler.)</p>

  <p class="normal">ZİNDANCI</p>

  <p class="normal">Yaşadığım sürece çok az bir miktar biriktirebildim; çeyiz olarak bir şeyler verebilirim, ama bu da pek fazla olmaz. Bu zindana önemli kişiler konur, ne yazık ki bu da çok seyrek olur; genellikle büyük balık gelmeden arka arkaya küçükleri sökün eder. Bu yakınlarda iri, yağlı bir balığın geleceğini haber aldım. Bakarsın bu söylentide gerçek payı vardır. Dilerim söylenenler gerçekleşir. Kutsal Meryem, neyim varsa öyle kalsın. Sana söz veriyorum, öldüğümde kızıma bir şeyler bırakacağım.</p>

  <p class="normal">KIZIN TALİBİ</p>

  <p class="normal">Efendim, sizin önerdiğinizden fazlasında gözüm yok. Ben de söz verdiğim gibi kızınıza gözüm gibi bakacağım.</p>

  <p class="normal">ZİNDANCI</p>

  <p class="normal">Tamam, şu düğün töreni bitsin, ondan sonra bu işi daha etraflıca konuşuruz. Ancak sen kızımdan tam olarak söz aldın mı? Bunu hallettinse, ben de rıza gösteririm.</p>

  <p class="indentmetin">(Zindancının kızı telaşla girer.)</p>

  <p class="normal">KIZIN TALİBİ</p>

  <p class="normal">Evet efendim. İşte o da geliyor.</p>

  <p class="normal">ZİNDANCI</p>

  <p class="normal">Şu aramızdaki konuyu sevgilinle konuştuk; ama artık bundan söz etmeyelim, saraydaki şu hayhuy bitince bunu sonuca bağlarız. Bu arada önemli olan gelecek iki tutuklu; onlara iyi bakmak gerekiyor, çünkü her ikisi de birer prens.</p>

  <p class="normal">KIZ</p>

  <p class="normal">Bunlar odaları için. Hapse atılmaları çok yazık; ama atılmasalar da yazık olurdu onlara. Gerçi bu felaketi tersine döndürecek kadar sabırlılar. Hapishanemize onur verecekler. Kendilerinden o kadar eminler ki, nerede olurlarsa olsunlar kendi dünyalarını yaratabilecek güçteler.</p>

  <p class="normal">ZİNDANCI</p>

  <p class="normal">Mükemmel insanlar olarak tanınıyorlar.</p>

  <p class="normal">KIZ</p>

  <p class="normal">Bence, mükemmel sözcüğü az bile; söylenenden çok daha kişilikliler.</p>

  <p class="normal">ZİNDANCI</p>

  <p class="normal">Duyduğuma göre, savaşta olağanüstü dövüşçülermiş.</p>

  <p class="normal">KIZ</p>

  <p class="normal">Daha çok soylu kazazedelere benziyorlar. Ya zaferi onlar kazansalardı, ne yaparlardı acaba? Bu soylu halleriyle herhalde tutsakları serbest bırakırlardı; felaketi sevince acıyı şakaya çevirirlerdi.</p>

  <p class="normal">ZİNDANCI</p>

  <p class="normal">Yok canım?</p>

  <p class="normal">KIZ</p>

  <p class="normal">Benim Atina’ya hükmetmem ne kadar komikse, onların da bu tutsaklığı kabul etmeleri o kadar saçma; iyi yiyor, mutlu görünüyor, birçok konu üzerinde fikir yürütüyor, ama kendi tutsaklıklarından ve talihsizliklerinden hiç söz etmiyorlar. Sanki kurtuluş için kurban olduklarını düşünüyorlarmış gibi, bazen biri belli belirsiz iç geçirdi mi, öteki hemen tatlı tatlı azarlayıp onu teskin ediyor. Beni böyle azarlayan biri olsa ben de iç geçirir ya da en azından iç geçireni teskin ederdim.</p>

  <p class="normal">KIZIN TALİBİ</p>

  <p class="normal">Onları hiç görmedim.</p>

  <p class="normal">ZİNDANCI</p>

  <p class="normal">Dükün kendi, onlarla birlikte gizlice geldi. Nedenini bilmiyorum.</p>

  <p class="indentmetin">(Palamon ile Arcite yukarıda<sup class="calibre3"><a href="../Text/kitap_split_041.html#footnote-426-12" id="footnote-426-12-backlink">[12]</a></sup>görünürler.)</p>

  <p class="normal">Yukarı bakın, pencereden bakan Arcite.</p>

  <p class="normal">KIZ</p>

  <p class="normal">Hayır efendim, o Palamon! Arcite daha kısa boylu, arkada.</p>

  <p class="normal">ZİNDANCI</p>

  <p class="normal">Onların görüş alanından çıkın. Bizi görmelerini istemiyorum. Hadi çekilin!</p>

  <p class="normal">KIZ</p>

  <p class="normal">Onlara bakmak büyük bir zevk. Bazı erkekler ötekilerden ne kadar üstün!</p>

  <p class="indentmetin">(Zindancı, Kız ve Kızın Talibi çıkarlar.)</p>

  <h3 class="h3baslik" id="calibre_toc_16">2. Sahne</h3>

  <p class="indentmetin">(Hapishane.)</p>

  <p class="normal">PALAMON</p>

  <p class="normal">Nasılsın, soylu kuzenim?</p>

  <p class="normal">ARCITE</p>

  <p class="normal">Ya sen?</p>

  <p class="normal">PALAMON</p>

  <p class="normal">Gülecek kadar güçlüyüm bu felakete;</p>

  <p class="normal">Savaşın getirdiği talihin yükünü taşıyorum;</p>

  <p class="normal">Ama korkarım sevgili kuzen Arcite,</p>

  <p class="normal">Sonsuza kadar esir kalacağız burada.</p>

  <p class="normal">ARCITE</p>

  <p class="normal">Sanırım kader yaşamımızın sonuna kadar</p>

  <p class="normal">Sabırla burada kalmamızı ayarladı.</p>

  <p class="normal">PALAMON</p>

  <p class="normal">Kuzen Arcite, Thebai nerede şimdi?</p>

  <p class="normal">Nerede şimdi o güzel ülkemiz?</p>

  <p class="normal">Nerede dostlarımız, nerede akrabalarımız?</p>

  <p class="normal">Artık o güzel yaşamı bir daha göremeyeceğiz,</p>

  <p class="normal">O cesur gençlerin onur düellolarını seyredemeyeceğiz;</p>

  <p class="normal">Ya sanki yelkenlerini açmış büyük gemiler gibi,</p>

  <p class="normal">O renk renk eşarplı, eldivenli leydiler;</p>

  <p class="normal">Onların arasından süzüldük batı rüzgârıyla</p>

  <p class="normal">Uçup düştük buralara.</p>

  <p class="normal">Ama şimdi yerinden kımıldamayan tembel bulutlar gibiyiz,</p>

  <p class="normal">Daracık bir yerde kısıtlandı hareketlerimiz.</p>

  <p class="normal">Artık bir görev isteyen olmayacak bizden</p>

  <p class="normal">Uzaklaştık insanların övgülerinden,</p>

  <p class="normal">Zafer çelenklerinden.</p>

  <p class="normal">Artık bu onurlu ikizler,</p>

  <p class="normal">Kılıçlarını ellerine alıp asla dövüşemeyecekler,</p>

  <p class="normal">Gururlu denizlere benzeyen</p>

  <p class="normal">Azgın yeleli atlarını hissedemeyecekler!</p>

  <p class="normal">Artık amansız kılıçlarını kullanamayacaklar</p>

  <p class="normal">Gözü dönmüş savaş tanrısı için…</p>

  <p class="normal">Bizi koparıp aldılar kendimizden</p>

  <p class="normal">Ve ihtiyarlar gibi paslanmaya terk ettiler,</p>

  <p class="normal">Bizden nefret eden tanrıların tapınaklarını süslediler;</p>

  <p class="normal">Bir zamanlar kılıçlarına şimşek gibi davranan,</p>

  <p class="normal">Bir hamlede orduları yok eden bu eller</p>

  <p class="normal">Artık asla iş göremeyecekler.</p>

  <p class="normal">ARCITE</p>

  <p class="normal">Hayır Palamon, umudumuz da esir düştü bizimle,</p>

  <p class="normal">Biz buradayız ve erken çiçek açan ağaç gibi,</p>

  <p class="normal">Solmak zorunda gençliğin güzellikleri,</p>

  <p class="normal">İhtiyarlık burada bulacak bizi</p>

  <p class="normal">Ve –en kötüsü de Palamon– evlenmeden,</p>

  <p class="normal">Seven bir sevgilinin tatlı okşamalarını hissetmeden,</p>

  <p class="normal">Binlerce Cupid bizi kollarına almadan, öpülmeden;</p>

  <p class="normal">Bizler olmayınca bizim kopyalarımız, çocuklarımız da</p>

  <p class="normal">Tanımayacak bizi.</p>

  <p class="normal">Kartalın yavrularına öğrettiği gibi, güneşe bakıp</p>

  <p class="normal">“Babanızın ne olduğunu unutmayın,</p>

  <p class="normal">Onun başarılarını aklınızdan çıkarmayın,”</p>

  <p class="normal">Diyemeyeceğiz onlara.</p>

  <p class="normal">Güzel gözlü kızlar ağlayacak bizim sürgünümüze,</p>

  <p class="normal">Kör talihi lanetleyecekler şarkılarında,</p>

  <p class="normal">Ta ki kader bize, doğaya ve gençliğe</p>

  <p class="normal">Yaptıklarından utanç duyuncaya dek.</p>

  <p class="normal">Bizim dünyamız bu kadarcık işte;</p>

  <p class="normal">Hiç kimseyi göremeyeceğiz birbirimizden başka,</p>

  <p class="normal">Her saat başı acılarımızı vuracak dakikalar.</p>

  <p class="normal">Üzümler olgunlaşacak, ama biz göremeyeceğiz;</p>

  <p class="normal">Yaz gelecek tüm güzellikleriyle,</p>

  <p class="normal">Ama biz mahkûmuz bu ölümcül kışın soğuğuna.</p>

  <p class="normal">PALAMON</p>

  <p class="normal">Çok doğru Arcite,</p>

  <p class="normal">Yaşlı ormanı ulumalarıyla sarsan Thebaili köpeklere</p>

  <p class="normal">Bağırmamızın bir anlamı yok artık</p>

  <p class="normal">Öfkemizden Partlı gibi kaçan kızgın domuzlara</p>

  <p class="normal">Gerek yok artık çelik uçlu mızraklarımızı sallamaya.</p>

  <p class="normal">Soylu kafaların beslendiği yiğitlik etkinlikleri</p>

  <p class="normal">Bizimle gömülecek tarihe;</p>

  <p class="normal">Ünümüz yıkılacak bizim ölümümüzle</p>

  <p class="normal">Sadece keder ve bilgisizlik kalacak geriye.</p>

  <p class="normal">ARCITE</p>

  <p class="normal">Ama kuzen,</p>

  <p class="normal">Bu felaketin en derinlerinde yatan talih</p>

  <p class="normal">Bizi ne kadar yaralarsa yaralasın;</p>

  <p class="normal">Tanrıları memnun edecek,</p>

  <p class="normal">Bizi rahatlatacak iki mutlak kutsama görüyorum:</p>

  <p class="normal">Burada direneceğiz yiğitçe bir sabırla</p>

  <p class="normal">Ve kederimizi birlikte paylaşıp tadını çıkaracağız.</p>

  <p class="normal">Eğer son zindanımız buysa,</p>

  <p class="normal">Palamon benimle olduğu sürece,</p>

  <p class="normal">Bırak dünyaya veda edelim.</p>

  <p class="normal">PALAMON</p>

  <p class="normal">Elbette.</p>

  <p class="normal">Kaderimizin aynı olması büyük bir şans.</p>

  <p class="normal">İki ruh iki soylu bedende bir arada,</p>

  <p class="normal">Birlikte acı duysunlar, birlikte büyüsünler</p>

  <p class="normal">Asla yıkılmayacaklar, yıkılmamalılar; yoksa işimiz biter.</p>

  <p class="normal">Ölmek isteyenler uyku uyur gibi</p>

  <p class="normal">Huzur içinde ölürlermiş.</p>

  <p class="normal">ARCITE</p>

  <p class="normal">Herkesin nefret ettiği bu yeri,</p>

  <p class="normal">En iyi şekilde değerlendirebilir miyiz?</p>

  <p class="normal">PALAMON</p>

  <p class="normal">Nasıl, aziz kuzen?</p>

  <p class="normal">ARCITE</p>

  <p class="normal">Kötülerin bizi yozlaştırmasından korunmak için,</p>

  <p class="normal">Gel burayı kutsal bir sığınak gibi düşünelim.</p>

  <p class="normal">Biz genciz ve onurun her türlüsünü arzu ederiz;</p>

  <p class="normal">Aşağımızdaki insanlarla serbestçe ilişki kurmamız</p>

  <p class="normal">Saf ruhlarımız için zehirdir, baştan çıkarıcı kadınlar gibi,</p>

  <p class="normal">Bizi yanıltabilir.</p>

  <p class="normal">Tanrılara şükretsek, gerçek yapmaz mı hayallerimizi?</p>

  <p class="normal">Burada birlikte olmamız, birbirimiz için en huzur verici</p>

  <p class="normal">durum.</p>

  <p class="normal">Biz birbirimizin eşiyiz, tekrar tekrar doğuracağız sevgimizi;</p>

  <p class="normal">Biz birbirimizin babası, dostu, arkadaşıyız;</p>

  <p class="normal">Bir diğer açıdan birbirimizin ailesiyiz biz.</p>

  <p class="normal">Ben senin mirasçınım, sen de benim,</p>

  <p class="normal">Burası da bize bırakılan miras;</p>

  <p class="normal">Hiçbir zorba alamaz burayı elimizden;</p>

  <p class="normal">Sabırla, sevgiyle uzun bir ömür süreceğiz burada.</p>

  <p class="normal">Bizi ayıramaz hiçbir sapma;</p>

  <p class="normal">Burada savaşın hoyrat eli bizi yaralayamaz,</p>

  <p class="normal">Denizler gömemez bizi derin sularına,</p>

  <p class="normal">Eğer özgür olsaydık şimdi,</p>

  <p class="normal">Karımız bizden boşanabilir ya da işten atılabilirdik,</p>

  <p class="normal">Kavgalarla yer bitirirdik kendimizi;</p>

  <p class="normal">Ya da kötü insanlar sırf zarar vermek için,</p>

  <p class="normal">Dost görünebilirlerdi yüzümüze,</p>

  <p class="normal">Ölürken, senin soylu elin olmadan,</p>

  <p class="normal">Beni tanımayan bir yabancının</p>

  <p class="normal">Kapamasını istemezdim gözlerimi.</p>

  <p class="normal">Şükredelim tanrılara,</p>

  <p class="normal">Başka bir kadere layık bulup bizi,</p>

  <p class="normal">Ayırabilirlerdi ikimizi.</p>

  <p class="normal">PALAMON</p>

  <p class="normal">Sağ ol kuzen Arcite,</p>

  <p class="normal">Şu tutsaklığımda çok mutlu ettin beni.</p>

  <p class="normal">Amaçsız orada burada dolaşmak serseri gibi</p>

  <p class="normal">Daha büyük felaket olurdu bizlere!</p>

  <p class="normal">Tıpkı bir hayvan gibi avare.</p>

  <p class="normal">Benim sarayım burası; daha anlamlı;</p>

  <p class="normal">İnsanı hiçliğe iten tüm geçici dünyasal zevkler</p>

  <p class="normal">Nedir görüyorum şimdi;</p>

  <p class="normal">Ve sana şunu rahatlıkla söyleyebilirim:</p>

  <p class="normal">Geçmişimizi açgözlülükle yutan bu dünya,</p>

  <p class="normal">Soluk bir gölgeden başka bir şey değil.</p>

  <p class="normal">Suçun adalet olduğu,</p>

  <p class="normal">Şehvet ve cehaletin erdem sayıldığı</p>

  <p class="normal">Kreon’un sarayında yaşlansaydık ne olacaktı bize?</p>

  <p class="normal">Kuzen Arcite,</p>

  <p class="normal">Bizi seven tanrılar bulmamış olsalardı bu yeri,</p>

  <p class="normal">Biz de saraydakiler gibi ölecektik:</p>

  <p class="normal">Mezar taşlarına tükürülen, küfredilen</p>

  <p class="normal">Arkalarından kimsenin ağlamadığı hasta ihtiyarlar gibi.</p>

  <p class="normal">Daha fazla söze gerek var mı?</p>

  <p class="normal">ARCITE</p>

  <p class="normal">Konuşmanı zevkle dinliyordum.</p>

  <p class="normal">PALAMON</p>

  <p class="normal">Elbette. Bizim birbirimize olan sevgimizden</p>

  <p class="normal">Daha üstün bir sevgi var mı acaba Arcite?</p>

  <p class="normal">ARCITE</p>

  <p class="normal">Eminim yok.</p>

  <p class="normal">PALAMON</p>

  <p class="normal">Dostluğumuzun bozulabileceğini hiç düşünmüyorum.</p>

  <p class="normal">ARCITE</p>

  <p class="normal">Olanaksız bu ölene kadar;</p>

  <p class="indentmetin">(Aşağı sahnede Emilia oda hizmetçisiyle görünür.)</p>

  <p class="normal">Öldüğümüzde ruhlarımız götürülecek,</p>

  <p class="normal">En büyük sevgilerin bulunduğu yere.</p>

  <p class="indentmetin">(Palamon Emilia’yı görür.)</p>

  <p class="normal">Ne oldu, konuşsana.</p>

  <p class="normal">EMILIA</p>

  <p class="normal">Bu bahçe dünyasal güzelliklerle dolu, değil mi?</p>

  <p class="normal">Adı ne bu çiçeğin?</p>

  <p class="normal">KADIN</p>

  <p class="normal">Nergis madam.</p>

  <p class="normal">EMILIA</p>

  <p class="normal">Güzel bir çocuk olduğu kesin,</p>

  <p class="normal">Ama kendi kendini sevmesi aptallıktı;</p>

  <p class="normal">Ortada kız mı yoktu?</p>

  <p class="normal">ARCITE</p>

  <p class="indentmetin">(Palamon’a.)</p>

  <p class="normal">Lütfen devam et.</p>

  <p class="normal">PALAMON</p>

  <p class="normal">Peki.</p>

  <p class="normal">EMILIA</p>

  <p class="indentmetin">(Kadına.)</p>

  <p class="normal">Yoksa kızların hepsi taş yürekli miydi?</p>

  <p class="normal">KADIN</p>

  <p class="normal">Ona karşı merhametsizdiler.</p>

  <p class="normal">EMILIA</p>

  <p class="normal">Ama sen değilsin.</p>

  <p class="normal">KADIN</p>

  <p class="normal">Hayır, ben olamazdım madam.</p>

  <p class="normal">EMILIA</p>

  <p class="normal">Bu iyi işte kadın;</p>

  <p class="normal">Ama bu iyi niyetin için dikkatli olmalısın.</p>

  <p class="normal">KADIN</p>

  <p class="normal">Neden madam?</p>

  <p class="normal">EMILIA</p>

  <p class="normal">Erkekler çılgın şeylerdir.</p>

  <p class="normal">ARCITE</p>

  <p class="normal">Devam etmeyecek misin kuzen?</p>

  <p class="normal">EMILIA</p>

  <p class="normal">Sen bu çiçekleri ipek üzerine işleyebilirsin, değil mi?</p>

  <p class="normal">KADIN</p>

  <p class="normal">Evet.</p>

  <p class="normal">EMILIA</p>

  <p class="normal">Gelinliğimin bu çiçeklerle dolu olmasını isterim.</p>

  <p class="normal">Bu güzel bir renk; bunları etek üzerine işleyebilir misin?</p>

  <p class="normal">KADIN</p>

  <p class="normal">Hem de incelikle madam.</p>

  <p class="normal">ARCITE</p>

  <p class="normal">Kuzen, kuzen, iyi misin? Ne oldu Palamon?</p>

  <p class="normal">PALAMON</p>

  <p class="normal">Bugüne kadar tutsak değilmişim Arcite.</p>

  <p class="normal">ARCITE</p>

  <p class="normal">Ne oldu sana, ne oldu, söylesene?</p>

  <p class="normal">PALAMON</p>

  <p class="normal">Bak ve hayran ol; tanrılar, bu bir tanrıça.</p>

  <p class="normal">ARCITE</p>

  <p class="normal">Ne?</p>

  <p class="normal">PALAMON</p>

  <p class="normal">Saygı duymalısın ona;</p>

  <p class="normal">O kesinlikle bir tanrıça.</p>

  <p class="normal">EMILIA</p>

  <p class="normal">Sanırım gül daha güzel.</p>

  <p class="normal">KADIN</p>

  <p class="normal">Niçin efendim?</p>

  <p class="normal">EMILIA</p>

  <p class="normal">Çünkü bakireliğin simgesi;</p>

  <p class="normal">Çünkü batı rüzgârı onunla kırıştırdığında</p>

  <p class="normal">Koncaya durur, süsler gün ışığını</p>

  <p class="normal">Alçakgönüllükle</p>

  <p class="normal">Kızarır saf güzelliğiyle!</p>

  <p class="normal">Ama kuzey rüzgârı ona yaklaştığında,</p>

  <p class="normal">Sert ve sabırsızca,</p>

  <p class="normal">Güzelliğini koncası içine gizler,</p>

  <p class="normal">Onu dikenlerini gösterip reddeder.</p>

  <p class="normal">KADIN</p>

  <p class="normal">Evet güzel madam,</p>

  <p class="normal">Bazen o kadar fazladır ki alçakgönüllülüğü</p>

  <p class="normal">O yüzden solar yaprakları;</p>

  <p class="normal">Bir bakire, eğer onuru varsa,</p>

  <p class="normal">Örnek almaktan kaçınır gülü.</p>

  <p class="normal">EMILIA</p>

  <p class="normal">Sen çapkınsın.</p>

  <p class="normal">ARCITE</p>

  <p class="normal">Hayran olunacak kadar güzel.</p>

  <p class="normal">PALAMON</p>

  <p class="normal">Var olan kadınların en güzeli.</p>

  <p class="normal">EMILIA</p>

  <p class="normal">İçeri girelim, güneş iyice yükseldi.</p>

  <p class="normal">Al bu çiçekleri;</p>

  <p class="normal">Bakalım ne kadar yakalayacaksın bu renkleri.</p>

  <p class="normal">Kendimi çok mutlu hissediyorum,</p>

  <p class="normal">Her şeye gülebilirim.</p>

  <p class="normal">KADIN</p>

  <p class="normal">Ben de uzanıp sere serpe yatabilirim.</p>

  <p class="normal">EMILIA</p>

  <p class="normal">Bul o zaman kendine bir tane.</p>

  <p class="normal">KADIN</p>

  <p class="normal">Konuştuğumuz gibi madam.</p>

  <p class="normal">EMILIA</p>

  <p class="normal">Öyleyse anlaştık.</p>

  <p class="indentmetin">(Çıkarlar.)</p>

  <p class="normal">PALAMON</p>

  <p class="normal">Bu güzele ne dersin?</p>

  <p class="normal">ARCITE</p>

  <p class="normal">Az bulunur bir kadın.</p>

  <p class="normal">PALAMON</p>

  <p class="normal">Gerçekten öyle mi düşünüyorsun?</p>

  <p class="normal">ARCITE</p>

  <p class="normal">Evet, emsalsiz bir güzel.</p>

  <p class="normal">PALAMON</p>

  <p class="normal">İnsan kendini kaybedip onu sevemez mi?</p>

  <p class="normal">ARCITE</p>

  <p class="normal">Sen ne dersin bilmem ama,</p>

  <p class="normal">Benim gözlerim kamaştı</p>

  <p class="normal">Ayaklarım prangaya vurulmuş gibi.</p>

  <p class="normal">PALAMON</p>

  <p class="normal">Ona vuruldun öyleyse.</p>

  <p class="normal">ARCITE</p>

  <p class="normal">Vurulmamam için bir neden var mı?</p>

  <p class="normal">PALAMON</p>

  <p class="normal">Arzuluyor musun onu?</p>

  <p class="normal">ARCITE</p>

  <p class="normal">Özgürlüğümden bile çok.</p>

  <p class="normal">PALAMON</p>

  <p class="normal">Ama önce ben gördüm onu.</p>

  <p class="normal">ARCITE</p>

  <p class="normal">Bu bir şey ifade etmez.</p>

  <p class="normal">PALAMON</p>

  <p class="normal">Ama etmeli.</p>

  <p class="normal">ARCITE</p>

  <p class="normal">Onu ben de gördüm.</p>

  <p class="normal">PALAMON</p>

  <p class="normal">Evet, ama ona vurulmamalısın.</p>

  <p class="normal">ARCITE</p>

  <p class="normal">Senin gibi onu yüceltmiyorum hayranlıkla</p>

  <p class="normal">Tanrısal bir şeymiş, bir tanrıça gibi.</p>

  <p class="normal">Onu bir kadın olarak istiyorum zevk almak için,</p>

  <p class="normal">İkimiz de sevebiliriz bu şekilde.</p>

  <p class="normal">PALAMON</p>

  <p class="normal">Hayır bu şekilde sevmemelisin onu asla!</p>

  <p class="normal">ARCITE</p>

  <p class="normal">Sevmemeli miyim? Kim engel olabilir buna?</p>

  <p class="normal">PALAMON</p>

  <p class="normal">Ben önce gördüğüm için onun sahibi benim;</p>

  <p class="normal">O güzelliği ilk bu gözler gördü</p>

  <p class="normal">Gün yüzüne daha ilk çıkışında.</p>

  <p class="normal">Eğer sen onu seversen, zevk almak istersen ondan</p>

  <p class="normal">Benim dileklerimi tümden yok edersin,</p>

  <p class="normal">Arcite o zaman sen bir hainsin,</p>

  <p class="normal">Aşağılık bir herif, onursuz bir serserisin.</p>

  <p class="normal">Dostlukmuş, akrabalıkmış boş laf bunların hepsi,</p>

  <p class="normal">Eğer sevmekte ısrar edersen,</p>

  <p class="normal">Ben de reddederim seni.</p>

  <p class="normal">ARCITE</p>

  <p class="normal">Evet, seviyorum onu,</p>

  <p class="normal">Eğer hayatım, akrabalığım, adım buna bağlıysa</p>

  <p class="normal">Sonucuna katlanırım.</p>

  <p class="normal">Onu bütün ruhumla seviyorum.</p>

  <p class="normal">Eğer bunun için seni kaybedeceksem</p>

  <p class="normal">Güle güle Palamon!</p>

  <p class="normal">Tekrarlıyorum: Seviyorum onu</p>

  <p class="normal">Ve sevmeye devam edeceğim.</p>

  <p class="normal">Onun sevecek konumda ve değerdeyim.</p>

  <p class="normal">Onun güzelliğine uygun bir unvanım var,</p>

  <p class="normal">Bir Palamon ve dünyadaki bütün insanlar kadar.</p>

  <p class="normal">PALAMON</p>

  <p class="normal">Bir de sana dostum mu demiştim?</p>

  <p class="normal">ARCITE</p>

  <p class="normal">Evet, öyleyim de; neden bu kadar etkilendin?</p>

  <p class="normal">Gel soğukkanlılıkla konuşalım şunu.</p>

  <p class="normal">Ben senin akraban, ruhunun bir parçası değil miyim?</p>

  <p class="normal">Benim Palamon, senin Arcite olduğunu söyleyen sendin.</p>

  <p class="normal">PALAMON</p>

  <p class="normal">Evet.</p>

  <p class="normal">ARCITE</p>

  <p class="normal">Dostumun neşesini, kederini, öfkesini,</p>

  <p class="normal">Korkusunu, acısını paylaşacak</p>

  <p class="normal">Duygulara layık değil miyim ben?</p>

  <p class="normal">PALAMON</p>

  <p class="normal">Evet, belki.</p>

  <p class="normal">ARCITE</p>

  <p class="normal">Öyleyse nasıl böylesine bencil ve böylesine garip</p>

  <p class="normal">Soylu bir akrabaya yakışmayacak şekilde</p>

  <p class="normal">Davranıyorsun? Dosdoğru söyle,</p>

  <p class="normal">Değersiz mi görüyorsun beni onun gözünde?</p>

  <p class="normal">PALAMON</p>

  <p class="normal">Hayır. Ama haksız görüyorum</p>

  <p class="normal">Onun peşinden koşmanı.</p>

  <p class="normal">ARCITE</p>

  <p class="normal">Demek bir başkası önce gördü diye düşmanı,</p>

  <p class="normal">Ben onurumu ayaklar altına alıp durup bakmalıyım ha,</p>

  <p class="normal">Asla çekmemeliyim kılıcımı?</p>

  <p class="normal">PALAMON</p>

  <p class="normal">Evet, tek başına dövüşmek istiyorsa eğer.</p>

  <p class="normal">ARCITE</p>

  <p class="normal">Ya düşman benimle dövüşmek istiyorsa?</p>

  <p class="normal">PALAMON</p>

  <p class="normal">O zaman o söylesin kiminle dövüşmek istediğini</p>

  <p class="normal">Bunda serbestsin; ama ortada fol yok yumurta yokken,</p>

  <p class="normal">Koşarsan onun peşinden,</p>

  <p class="normal">Ülkesinden nefret eden lanetlenmiş biri,</p>

  <p class="normal">Damgalanmış bir haydut olasın.</p>

  <p class="normal">ARCITE</p>

  <p class="normal">Sen aklını kaçırmışsın.</p>

  <p class="normal">PALAMON</p>

  <p class="normal">Kaçırmış olmalıyım, senin değerini bildiğim için Arcite.</p>

  <p class="normal">Benim için çok önemli</p>

  <p class="normal">Ve bu çılgınlığım sana zarar verebilir,</p>

  <p class="normal">Dürüstlüğüm seni öldürebilir.</p>

  <p class="normal">ARCITE</p>

  <p class="normal">Çok ayıp bu söylediklerin, çocukça davranıyorsun.</p>

  <p class="normal">Onu seviyorum, onu sevmeliyim,</p>

  <p class="normal">Kendimde buluyorum bu cüreti</p>

  <p class="normal">Ve bu da hiç yanlış değil.</p>

  <p class="normal">PALAMON</p>

  <p class="normal">Demek öyle, öyle ha!</p>

  <p class="normal">Senin vefasız kişiliğin karşısında, ben, senin dostun,</p>

  <p class="normal">Bir an için özgürlüğümüze kavuşsak</p>

  <p class="normal">Kılıçlarımıza davranacağız;</p>

  <p class="normal">Ben dersini vereceğim sana</p>

  <p class="normal">Başkasının sevgisini aşırmak nasılmış göreceksin!</p>

  <p class="normal">Sen bir yankesiciden de betersin.</p>

  <p class="normal">Başını çıkarırsan bu pencereden bir kez daha</p>

  <p class="normal">Ben ben olduğum sürece,</p>

  <p class="normal">Çivileyeceğim seni o pencereye.</p>

  <p class="normal">ARCITE</p>

  <p class="normal">Buna cesaret edemezsin budala,</p>

  <p class="normal">Yapamazsın, sen benden zayıfsın.</p>

  <p class="normal">Bundan böyle başımı çıkarmayacağım,</p>

  <p class="normal">Bedenimi çıkarıp bahçeye atlayacağım</p>

  <p class="normal">Ve onu görür görmez,</p>

  <p class="normal">Seni kızdırmak için kucaklayacağım.</p>

  <p class="indentmetin">(Zindancı girer.)</p>

  <p class="normal">PALAMON</p>

  <p class="normal">Kes şimdi; Zindancı geliyor.</p>

  <p class="normal">Şu zincirlerimle beynini dağıtacağım.</p>

  <p class="normal">ARCITE</p>

  <p class="normal">Elinden geleni ardına koyma.</p>

  <p class="normal">ZİNDANCI</p>

  <p class="normal">İzninizle efendilerim.</p>

  <p class="normal">PALAMON</p>

  <p class="normal">Bir şey mi var Zindancı?</p>

  <p class="normal">ZİNDANCI</p>

  <p class="normal">Lord Arcite, dük sizi istiyor hemen.</p>

  <p class="normal">Bilmiyorum nedenini.</p>

  <p class="normal">ARCITE</p>

  <p class="normal">Ben hazırım Zindancı.</p>

  <p class="normal">ZİNDANCI</p>

  <p class="normal">Prens Palamon bir süre için</p>

  <p class="normal">Mahrum bırakacağım sizi sevgili kuzeninizden.</p>

  <p class="indentmetin">(Arcite ve Zindancı çıkarlar.)</p>

  <p class="normal">PALAMON</p>

  <p class="normal">Yaşamayı ne kadar sevsem de, beni de götürün ölüme.</p>

  <p class="normal">Acaba niye istediler onu?</p>

  <p class="normal">Onunla evlendirecekler belki de;</p>

  <p class="normal">Bir kere yakışıklı</p>

  <p class="normal">Sonra dük gördü onun soylu kişiliğini</p>

  <p class="normal">Ve atletik bedenini.</p>

  <p class="normal">Ama o bir yalancı!</p>

  <p class="normal">Bir insan nasıl ihanet eder arkadaşına?</p>

  <p class="normal">Eğer Arcite, o soylu ve güzel kadınla evlenirse,</p>

  <p class="normal">Artık dürüst insanlar sevmesinler bir daha.</p>

  <p class="normal">Onu bir daha görmeliyim o kutsal bahçede;</p>

  <p class="normal">İçine işliyor insanın o pırıltılı gözleri</p>

  <p class="normal">Kutsuyor tüm meyveleri ve çiçekleri!</p>

  <p class="normal">Bütün hayatımı verirdim</p>

  <p class="normal">Onun dokunduğu ağaçlara, kayısılara dokunabilseydim;</p>

  <p class="normal">Eğer dışarıda olsaydım,</p>

  <p class="normal">Nasıl büyük bir coşkuyla kucaklardım onun penceresini!</p>

  <p class="normal">Ona tanrılara layık meyveler toplardım;</p>

  <p class="normal">Gençlik ve haz duygusu ikiye katlanırdı onda</p>

  <p class="normal">Alsaydı topladığım meyvelerin tadını.</p>

  <p class="normal">Eğer tanrısal değilse,</p>

  <p class="normal">Onu yüceltirdim tanrılar katına</p>

  <p class="normal">Korku salardım bütün tanrılara;</p>

  <p class="normal">Ve eminim kabul ederdi aşkımı.</p>

  <p class="indentmetin">(Zindancı girer.)</p>

  <p class="normal">Yine ne var? Arcite nerede?</p>

  <p class="normal">ZİNDANCI</p>

  <p class="normal">Sürüldü buradan.</p>

  <p class="normal">Prens Peirithous özgürlüğünü bağışladı ona;</p>

  <p class="normal">Ama hayatı üzerine yemin etti</p>

  <p class="normal">Bir daha bu krallığa ayak basmayacağına.</p>

  <p class="normal">PALAMON</p>

  <p class="normal">Kutsanmış şanslı bir kişi o! Thebai’yi yeniden yaşayacak;</p>

  <p class="normal">Kuşanacak kılıcını yeniden,</p>

  <p class="normal">Gözüpek delikanlıların meydan okumasıyla</p>

  <p class="normal">Bir ateş topu gibi çullanacak üstlerine.</p>

  <p class="normal">Arcite’nin şansı yaver giti,</p>

  <p class="normal">Eğer ona layık bir sevgili olmaya cüret ederse,</p>

  <p class="normal">Onun için savaşmak zorunda kalacak</p>

  <p class="normal">Eğer bunları yapmayıp onu kaybederse,</p>

  <p class="normal">İsteksiz bir korkak olacak.</p>

  <p class="normal">Eğer o soylu Arcite ise,</p>

  <p class="normal">Yiğitliğini gösterecektir binlerce şekilde!</p>

  <p class="normal">Ben özgür olsaydım eğer,</p>

  <p class="normal">Öyle erdemli şeyler yapardım ki,</p>

  <p class="normal">O leydi, o utangaç bakire,</p>

  <p class="normal">Benim içimde erimek için</p>

  <p class="normal">Kabul ederdi erkekliğimi!</p>

  <p class="normal">ZİNDANCI</p>

  <p class="normal">Efendim, sizin için de emir aldım.</p>

  <p class="normal">PALAMON</p>

  <p class="normal">Benden kurtulmak için mi?</p>

  <p class="normal">ZİNDANCI</p>

  <p class="normal">Hayır, buradan başka bir yere taşınacaksınız efendim;</p>

  <p class="normal">Buranın pencereleri çok geniş.</p>

  <p class="normal">PALAMON</p>

  <p class="normal">Şeytan götürsün onları, sanki nispet yapıyorlar bana!</p>

  <p class="normal">Öldürün beni daha iyi.</p>

  <p class="normal">ZİNDANCI</p>

  <p class="normal">Sonra da asalım, öyle mi?</p>

  <p class="normal">PALAMON</p>

  <p class="normal">Yemin ederim,</p>

  <p class="normal">Kılıcım olsaydı eğer gebertirdim seni.</p>

  <p class="normal">ZİNDANCI</p>

  <p class="normal">Neden lordum?</p>

  <p class="normal">PALAMON</p>

  <p class="normal">Durmadan uğursuz ve sevimsiz haber getirdiğin için,</p>

  <p class="normal">Sen yaşamaya layık değilsin.</p>

  <p class="normal">Buradan bir yere gitmiyorum.</p>

  <p class="normal">ZİNDANCI</p>

  <p class="normal">Bence gitmelisiniz efendim.</p>

  <p class="normal">PALAMON</p>

  <p class="normal">Bahçeyi görüyor mu bari?</p>

  <p class="normal">ZİNDANCI</p>

  <p class="normal">Hayır.</p>

  <p class="normal">PALAMON</p>

  <p class="normal">Kararımı verdim, gitmiyorum.</p>

  <p class="normal">ZİNDANCI</p>

  <p class="normal">Öyleyse zorla götüreceğim; tehlikeli olduğunuza göre,</p>

  <p class="normal">Size daha fazla zincir takmalarını isteyeceğim.</p>

  <p class="normal">PALAMON</p>

  <p class="normal">Ne istersen onu yap, ardına koyma;</p>

  <p class="normal">Ben de zincirleri şakırdatıp</p>

  <p class="normal">Seni uyutmam yeni bir Morris dansıyla…<sup class="calibre3"><a href="../Text/kitap_split_042.html#footnote-426-13" id="footnote-426-13-backlink">[13]</a></sup></p>

  <p class="normal">Gitmem mutlaka gerekli mi?</p>

  <p class="normal">ZİNDANCI</p>

  <p class="normal">Başka çaresi yok.</p>

  <p class="normal">PALAMON</p>

  <p class="normal">Elveda pencerem;</p>

  <p class="normal">Kaba saba rüzgârlar incitmesin seni.</p>

  <p class="normal">Sevgili leydim, acı nedir bilmiyorsan,</p>

  <p class="normal">Acım düşlerine girsin… Hadi şimdi göm beni.</p>

  <p class="indentmetin">(Çıkarlar.)</p>

  <h3 class="h3baslik" id="calibre_toc_17">3. Sahne</h3>

  <p class="indentmetin">(Atina yakınlarında bir yer.)</p>

  <p class="indentmetin">(Arcite girer.)</p>

  <p class="normal">ARCITE</p>

  <p class="normal">Bu ülkeden sürüldüm demek? Bu iyi oldu,</p>

  <p class="normal">Bunun için teşekkür etmeliyim onlara;</p>

  <p class="normal">Ama ölüp bittiğim o güzeli seyretmekten de sürgün edildim.</p>

  <p class="normal">Belki bu bilerek verilen bir ceza,</p>

  <p class="normal">Tasavvur edemeyeceğim bir ölüm;</p>

  <p class="normal">Bu öyle bir intikam ki, yaşlandığımda bile,</p>

  <p class="normal">Bütün günahlarım söküp alamaz bunu benden.</p>

  <p class="normal">Palamon işte sana fırsat, orada kalacaksın;</p>

  <p class="normal">Her sabah gözleriyle parlak bir gün doğacak pencerene</p>

  <p class="normal">Ve hayat girecek hücrene,</p>

  <p class="normal">Besleneceksin doğanın bile aşamadığı, aşamayacağı</p>

  <p class="normal">O soylu güzellikle.</p>

  <p class="normal">Ey tanrılar, Palamon ne kadar mutludur şimdi!</p>

  <p class="normal">Bire yirmi bahse girerim ki,</p>

  <p class="normal">Yakalayacak onunla konuşma fırsatını,</p>

  <p class="normal">Güzel olduğu kadar nazikse eğer,</p>

  <p class="normal">Biliyorum, Palamon’u sevecektir o da;</p>

  <p class="normal">Çünkü fırtınaları dize getirecek,</p>

  <p class="normal">Kayaları bile yumuşatacak</p>

  <p class="normal">Tatlı bir dili vardır kuzenimin.</p>

  <p class="normal">N’olursa olsun, ölümden kötüsü yok;</p>

  <p class="normal">Burayı terk etmeyeceğim; kendi ülkem harabeye döndü,</p>

  <p class="normal">Huzur bulamam orada.</p>

  <p class="normal">Gidersem o alacak o güzel kadını.</p>

  <p class="normal">Kıyafet değiştirirsem kimse tanıyamaz beni</p>

  <p class="normal">Buradan gidersem yitiririm şansımı.</p>

  <p class="normal">Beni her ikisi de mutlu eder;</p>

  <p class="normal">Onu göreceğim, yakınında olacağım,</p>

  <p class="normal">Olmazsa eğer, ölürüm daha iyi.</p>

  <p class="indentmetin">(Dört köylü, bir de elinde çelenk olan biri girerler.)</p>

  <p class="normal">BİRİNCİ KÖYLÜ</p>

  <p class="normal">Arkadaşlar ben de orada olacağım, bu kesin!</p>

  <p class="normal">İKİNCİ KÖYLÜ</p>

  <p class="normal">Ben de, ben de…</p>

  <p class="normal">ÜÇÜNCÜ KÖYLÜ</p>

  <p class="normal">Ben de.</p>

  <p class="normal">DÖRDÜNCÜ KÖYLÜ</p>

  <p class="normal">O zaman ben de size katılırım çocuklar;</p>

  <p class="normal">Alt tarafı azar işitirim, o kadar.</p>

  <p class="normal">Varsın sabanım da biraz dinlensin,</p>

  <p class="normal">Yarın atları bir kamçıladım mı</p>

  <p class="normal">Yaparlar bugünün işini de.</p>

  <p class="normal">BİRİNCİ KÖYLÜ</p>

  <p class="normal">Hindi kadar kıskançtır benim karı.</p>

  <p class="normal">Ne yapalım kıskanırsa kıskansın,</p>

  <p class="normal">Ne kadar dırlanırsa dırlansın,</p>

  <p class="normal">Ben bildiğimi okurum.</p>

  <p class="normal">İKİNCİ KÖYLÜ</p>

  <p class="normal">Yarın gece ona bordalayıp yüklemeni yaptın mı</p>

  <p class="normal">Her bir şeyi unutur.</p>

  <p class="normal">ÜÇÜNCÜ KÖYLÜ</p>

  <p class="normal">Tabii ya, sopanla avucuna bir kondurdun mu</p>

  <p class="normal">Dersini beller, uslu mu uslu bir kadın olur.</p>

  <p class="normal">Söz veriyor musun şenlikte buluşacağımıza?</p>

  <p class="normal">DÖRDÜNCÜ KÖYLÜ</p>

  <p class="normal">Durun iyice düşünelim: bir aksilik olmasın da!</p>

  <p class="normal">ÜÇÜNCÜ KÖYLÜ</p>

  <p class="normal">Arcas da gelecek.</p>

  <p class="normal">İKİNCİ KÖYLÜ</p>

  <p class="normal">Sennois ve Rycas da…</p>

  <p class="normal">Sonra zıpkın gibi üç genç de dans edecek</p>

  <p class="normal">Büyük ağacın altında;</p>

  <p class="normal">Bir düşünün, oraya kadınlar da gelecek!</p>

  <p class="normal">Peki ya o çıtkırıldım öğretmen, ona güvenilir mi?</p>

  <p class="normal">O gelmedi mi yandık gitti.</p>

  <p class="normal">ÜÇÜNCÜ KÖYLÜ</p>

  <p class="normal">Buraya gelebilmek için kitabını bile yer;</p>

  <p class="normal">Sepicinin kızıyla olan ilişkisi</p>

  <p class="normal">O kadar ayyuka çıktı ki,</p>

  <p class="normal">Kızın bırakamaz peşini.</p>

  <p class="normal">Kız ise dükü görebilmek için dans edecek şenlikte.</p>

  <p class="normal">DÖRDÜNCÜ KÖYLÜ</p>

  <p class="normal">Biraz pasımızı giderelim mi?</p>

  <p class="normal">İKİNCİ KÖYLÜ</p>

  <p class="normal">Bütün Atinalı delikanlılar</p>

  <p class="normal">Ardımızdan nal toplayacaklar.</p>

  <p class="indentmetin">(Dans eder.)</p>

  <p class="normal">Köyüm için kâh buradayım kâh orada</p>

  <p class="normal">Hem oradayım hem burada,</p>

  <p class="normal">Yaşasın dokumacılar!</p>

  <p class="normal">BİRİNCİ KÖYLÜ</p>

  <p class="normal">Burada değil, ormanda çalışalım.</p>

  <p class="normal">DÖRDÜNCÜ KÖYLÜ</p>

  <p class="normal">Burada da olur bence.</p>

  <p class="normal">İKİNCİ KÖYLÜ</p>

  <p class="normal">Kesinlikle; ne diyor köyün bilgeleri:</p>

  <p class="normal">Sorunlarımız için dükün dikkatini çekmek en önemlisi</p>

  <p class="normal">İnsan işini en iyi şekilde yaparsa</p>

  <p class="normal">Ormanmış, açıklıkmış fark etmez.</p>

  <p class="normal">ÜÇÜNCÜ KÖYLÜ</p>

  <p class="normal">Hadi çalışalım baştan sona,</p>

  <p class="normal">Herkes sahip olsun takım taklavatına;</p>

  <p class="normal">Sevgili arkadaşlar, öyle bir prova yapalım ki,</p>

  <p class="normal">Bizi gören soylu bayanlar iç geçirsinler,</p>

  <p class="normal">Gerisini de Tanrı bizim için halleder.</p>

  <p class="normal">DÖRDÜNCÜ KÖYLÜ</p>

  <p class="normal">Sakin olun; yarışmalar sona erince</p>

  <p class="normal">Biz gireceğiz devreye.</p>

  <p class="normal">Hadi çocuklar, sıkı durun!</p>

  <p class="normal">ARCITE</p>

  <p class="indentmetin">(Saklandığı yerden çıkar.)</p>

  <p class="normal">Bir dakika dostlar,</p>

  <p class="normal">Söyler misiniz, nereye gidiyorsunuz?</p>

  <p class="normal">DÖRDÜNCÜ KÖYLÜ</p>

  <p class="normal">Nereye mi, sorduğu şeye bak!</p>

  <p class="normal">ARCITE</p>

  <p class="normal">Evet, ne olmuş, soruyorum,</p>

  <p class="normal">Çünkü cevabını bilmiyorum.</p>

  <p class="normal">ÜÇÜNCÜ KÖYLÜ</p>

  <p class="normal">Tabii ki yarışmalara arkadaş.</p>

  <p class="normal">İKİNCİ KÖYLÜ</p>

  <p class="normal">Sen nerelisin ki bunu bilmiyorsun?</p>

  <p class="normal">ARCITE</p>

  <p class="normal">Pek uzaktan değil,</p>

  <p class="normal">Bugün de var mı yarışma?</p>

  <p class="normal">BİRİNCİ KÖYLÜ</p>

  <p class="normal">Var ya. Hem de hiç görmemişsindir böylesini.</p>

  <p class="normal">Dük de bizzat orada olacak.</p>

  <p class="normal">ARCITE</p>

  <p class="normal">Nasıl yarışmalar bunlar?</p>

  <p class="normal">İKİNCİ KÖYLÜ</p>

  <p class="normal">Güreşler, koşular, yarışlar.</p>

  <p class="indentmetin">(Alçak sesle yanındakine.)</p>

  <p class="normal">Amma da garip biri.</p>

  <p class="normal">ÜÇÜNCÜ KÖYLÜ</p>

  <p class="normal">Sen oraya gitmiyor musun?</p>

  <p class="normal">ARCITE</p>

  <p class="normal">Henüz değil, bayım.</p>

  <p class="normal">DÖRDÜNCÜ KÖYLÜ</p>

  <p class="normal">Ee, ne yapalım, bekle öyleyse…</p>

  <p class="normal">Hadi çocuklar biz gidelim.</p>

  <p class="normal">BİRİNCİ KÖYLÜ</p>

  <p class="normal">Hemen anladım bu adamın kalça hareketlerinden,</p>

  <p class="normal">Gövdesini kullanışına bakılırsa</p>

  <p class="normal">İyi bir dövüşçü olmalı.</p>

  <p class="normal">İKİNCİ KÖYLÜ</p>

  <p class="normal">Eğer onda dövüşecek cesaret varsa,</p>

  <p class="normal">Bacağımdan assınlar beni.</p>

  <p class="normal">Boş ver, lapacının teki!</p>

  <p class="normal">O mu dövüşecek! Yumurta pişirebilirse razıyım.</p>

  <p class="normal">Hadi artık yola koyulalım.</p>

  <p class="indentmetin">(Köylüler ve çelenk taşıyan çıkarlar.)</p>

  <p class="normal">ARCITE</p>

  <p class="normal">Şansım açıldı,</p>

  <p class="normal">Aklıma bile getiremezdim böyle bir fırsatı.</p>

  <p class="normal">Güreş ettim defalarca,</p>

  <p class="normal">Bilenler çok beğenirlerdi beni</p>

  <p class="normal">Ve rüzgâr gibi koşardım mısır tarlalarında</p>

  <p class="normal">Kulaklarda bir ıslık sesi kalırdı yalnızca.</p>

  <p class="normal">Evet yarışacağım eski püskü bir kıyafetle;</p>

  <p class="normal">Kim bilir başıma çelenk konup konmayacağını,</p>

  <p class="normal">Onu görecek bir yerde bulunacağım ya, bu yeter.</p>

  <p class="normal">Sonunda talihim açıldı.</p>

  <h3 class="h3baslik" id="calibre_toc_18">4. Sahne</h3>

  <p class="indentmetin">(Atina’da, hapishanede bir oda.)</p>

  <p class="indentmetin">(Zindancının kızı yalnız başına girer.)</p>

  <p class="normal">KIZ</p>

  <p class="normal">Neden seviyorum bu beyi? O beni sevmeyecek nasıl olsa;</p>

  <p class="normal">Bir kere soylu değilim, babam basit bir zindancı;</p>

  <p class="normal">o bir prens oysa.</p>

  <p class="normal">Hiçbir umut yok evlenmek için; onun orospusu olmaksa</p>

  <p class="normal">budalaca.</p>

  <p class="normal">Off, kov aklından bu düşünceleri!</p>

  <p class="normal">Biz kızlar on beşine geldiğimizde, ne kışkırtır bizi</p>

  <p class="normal">imkânsıza doğru?</p>

  <p class="normal">Onu ilk gördüğümde düşündüm ne kadar yakışıklı diye;</p>

  <p class="normal">İsterse bütün kadınları peşinden koşturabilir</p>

  <p class="normal">ve baştan çıkarabilir;</p>

  <p class="normal">Her genç kızın düşlerine girerek bekâretini teslim alabilir;</p>

  <p class="normal">Hiç görmemiştim bu kadar yakışıklısını.</p>

  <p class="normal">Her genç kızın genç bir erkeğe acıyacağı gibi acıdım</p>

  <p class="normal">bu prense.</p>

  <p class="normal">Sonra sevdim onu, sevmek de söz mü; tutuldum delicesine;</p>

  <p class="normal">Kendi kadar yakışıklı bir kuzeni de var;</p>

  <p class="normal">Ama gönlümdeki aslan Palamon; ah tanrılar,</p>

  <p class="normal">Sanki pençesini atmış parçalıyor içimi!</p>

  <p class="normal">Akşamları şarkı söyledi mi cennette buluyorum kendimi!</p>

  <p class="normal">Ama şarkıları çok kederli.</p>

  <p class="normal">Doğruyu söylemek gerekirse tam bir beyefendi;</p>

  <p class="normal">Sabahları su getirmek için hücresine girdiğimde,</p>

  <p class="normal">Önce eğiliyor önümde, sonra selam verip şöyle diyor:</p>

  <p class="normal">“Güzel genç kadın günaydın! Dilerim iyilik dolu yüreğin</p>

  <p class="normal">Gönlüne uygun, iyi bir koca versin sana.”</p>

  <p class="normal">Bir keresinde öptü beni; günlerce duydum tadını</p>

  <p class="normal">dudaklarımda…</p>

  <p class="normal">Keşke her gün aynını yapsa!</p>

  <p class="normal">Çok kederleniyor; onun bu üzüntüsü beni çok daha üzüyor.</p>

  <p class="normal">Âşık olduğumu ona nasıl anlatsam acaba?</p>

  <p class="normal">Onun olurdum büyük bir tutkuyla.</p>

  <p class="normal">Ya her şeye boş verip bıraksam kendimi onun kollarına?</p>

  <p class="normal">Yasalar ne derdi buna? Yasaların canı cehenneme!</p>

  <p class="normal">Bunu bu gece yapacağım, olmadı yarın gece,</p>

  <p class="normal">Biliyorum, o da beni sevecek.</p>

  <p class="indentmetin">(Çıkar.)</p>

  <h3 class="h3baslik" id="calibre_toc_19">5. Sahne</h3>

  <p class="indentmetin">(Atina’da bir meydan.)</p>

  <p class="indentmetin">(Borular çalar, önce sesler duyulur. Theseus, Hippolita, Peirithous, Emilia, köylü giysileri içinde, başında bir çelenk Arcite, arkadan köylüler girerler.)</p>

  <p class="normal">THESEUS</p>

  <p class="indentmetin">(Arcite’ye.)</p>

  <p class="normal">Çok iyi yarıştın bravo;</p>

  <p class="normal">Herakles’ten bu yana senin kadar kaslısını görmemiştim;</p>

  <p class="normal">Kim olursan ol, son zamanların en iyi koşanı,</p>

  <p class="normal">en iyi güreşenisin.</p>

  <p class="normal">ARCITE</p>

  <p class="normal">Sizi memnun etmekten gurur duyarım.</p>

  <p class="normal">THESEUS</p>

  <p class="normal">Nerelisin?</p>

  <p class="normal">ARCITE</p>

  <p class="normal">Buralı, ama uzak bir yerden prens.</p>

  <p class="normal">THESEUS</p>

  <p class="normal">Bir soylu musun yoksa?</p>

  <p class="normal">ARCITE</p>

  <p class="normal">Babam öyle derdi, bana görgüyü o öğretti.</p>

  <p class="normal">THESEUS</p>

  <p class="normal">Onun mirasçısı mısın?</p>

  <p class="normal">ARCITE</p>

  <p class="normal">Kardeşlerimin en genciyim efendim.</p>

  <p class="normal">THESEUS</p>

  <p class="normal">Baban şanslı bir adam olmalı.</p>

  <p class="normal">Soylu olduğunu nasıl kanıtlarsın?</p>

  <p class="normal">ARCITE</p>

  <p class="normal">Soylulara özgü bazı becerilerle;</p>

  <p class="normal">Şahinle avlanmayı severim,</p>

  <p class="normal">Tanırım av peşinde koşan köpek seslerini,</p>

  <p class="normal">Binicilikteki ustalığımı övmeye utanırım;</p>

  <p class="normal">Ama bilenler en büyük hünerim olduğunu söylerler;</p>

  <p class="normal">Sonuncusu ve en önemlisi asker olarak yetiştirilmişim.</p>

  <p class="normal">THESEUS</p>

  <p class="normal">Mükemmelsin demek.</p>

  <p class="normal">PEIRITHOUS</p>

  <p class="normal">Bence yakışıklı, kibar bir adam.</p>

  <p class="normal">EMILIA</p>

  <p class="normal">Evet, öyle.</p>

  <p class="normal">PEIRITHOUS</p>

  <p class="normal">Siz ne dersiniz leydim?</p>

  <p class="normal">HIPPOLITA</p>

  <p class="normal">Hayran oldum, böylesine genç ve soylusunu görmemiştim;</p>

  <p class="normal">Elbette sınıfı hakkında doğruyu söylüyorsa…</p>

  <p class="normal">EMILIA</p>

  <p class="normal">Emin olabilirsin. Annesi çok güzel bir kadın olmalı;</p>

  <p class="normal">Bana göre bu delikanlının yüzünden belli.</p>

  <p class="normal">HIPPOLITA</p>

  <p class="normal">Vücudu ve atılganlığı da babasına çekmiş olmalı.</p>

  <p class="normal">PEIRITHOUS</p>

  <p class="normal">Kendini gizleyen güneş gibi,</p>

  <p class="normal">Belli oluyor erkekliği bu köylü giysileri altında bile.</p>

  <p class="normal">HIPPOLITA</p>

  <p class="normal">Soylu biri olduğu kesin.</p>

  <p class="normal">THESEUS</p>

  <p class="normal">Buraya hangi rüzgâr attı sizi?</p>

  <p class="normal">ARCITE</p>

  <p class="normal">Soylu Theseus, hem kendimi tanıtmak,</p>

  <p class="normal">Hem de becerilerimi göstermek ve sizin gibi</p>

  <p class="normal">Dünyaca ünlü ve değerli birine hizmet etmek için geldim;</p>

  <p class="normal">Çünkü bütün dünyadaki en göz alıcı onur</p>

  <p class="normal">Sizin sarayınızda yaşamaktadır.</p>

  <p class="normal">PEIRITHOUS</p>

  <p class="normal">Sözleri değer taşıyor, çok anlamlı.</p>

  <p class="normal">THESEUS</p>

  <p class="normal">Sizin bu yorucu yolculuğunuza çok şey borçluyuz,</p>

  <p class="normal">Dileğiniz varsa eğer, yerine getirilebilir;</p>

  <p class="normal">Peirithous, saraya yerleştirin bu yakışıklı beyi.</p>

  <p class="normal">PEIRITHOUS</p>

  <p class="normal">Teşekkürler Theseus.</p>

  <p class="indentmetin">(Arcite’ye.)</p>

  <p class="normal">Kim olursanız olun, artık benimlesiniz;</p>

  <p class="normal">En soylu hizmeti vereceğim size;</p>

  <p class="normal">Sizi tanıştırayım bu leydiyle, bu parlak bakireyle;</p>

  <p class="normal">Lütfen gereken saygıyı gösterin leydimize.</p>

  <p class="normal">Doğum günü kutlamalarına onur verdiniz erdemlerinizle</p>

  <p class="normal">Burada olduğunuza göre, şimdilik ona aitsiniz;</p>

  <p class="normal">Elini öpebilirsiniz.</p>

  <p class="normal">ARCITE</p>

  <p class="normal">Efendim, siz gönlü yüce bir insansınız.</p>

  <p class="indentmetin">(Emilia’ya.)</p>

  <p class="normal">Güzeller güzeli leydim,</p>

  <p class="normal">İzin veriniz, yeminli bağlılığımı mühürleyeyim.</p>

  <p class="indentmetin">(Emilia’nın elini öper.)</p>

  <p class="normal">Hizmetkârınız, bu değersiz varlık gücendirirse sizi eğer,</p>

  <p class="normal">Ölmesini emrediniz, ölecektir seve seve.</p>

  <p class="normal">EMILIA</p>

  <p class="normal">Bu çok acımasızca olurdu.</p>

  <p class="normal">Bize layık olup olmadığınızı görürüz yakında,</p>

  <p class="normal">Siz benimsiniz; sizden daha yukarda olduğumdan</p>

  <p class="normal">Benim için çalışacaksınız…</p>

  <p class="normal">PEIRITHOUS</p>

  <p class="normal">Saraydaki ihtiyaçlarınızı sağlayacağım;</p>

  <p class="normal">İyi bir binici olduğunuzu söylemiştiniz; bu öğleden sonra</p>

  <p class="normal">Sizi bir at gezisi için rica edecektim.</p>

  <p class="normal">Ama bineceğiniz atın zordur yönetilmesi.</p>

  <p class="normal">ARCITE</p>

  <p class="normal">Buna daha çok sevindim,</p>

  <p class="normal">Demek ki eyer üstünde donup kalmayacağım.</p>

  <p class="normal">THESEUS</p>

  <p class="indentmetin">(Hippolita’ya.)</p>

  <p class="normal">Sevgilim hazırlanmalısınız yarınki şenliğe,</p>

  <p class="normal">Emilia siz de, siz de tüm dostlar,</p>

  <p class="normal">Herkes davetlidir Mayıs kutlamalarına,</p>

  <p class="normal">Yarın gün doğumundan önce,</p>

  <p class="normal">Diana’nın ormanında buluşacağız.</p>

  <p class="normal">Hey, durun biraz delikanlı,</p>

  <p class="normal">Emilia, umarım onu yürütmezsiniz saraya kadar.</p>

  <p class="normal">EMILIA</p>

  <p class="normal">Bu utanç verici olurdu atlarım olduğuna göre.</p>

  <p class="indentmetin">(Arcite’ye.)</p>

  <p class="normal">Seçin istediğiniz atı ve bir ihtiyacınız olursa</p>

  <p class="normal">Çekinmeden söyleyin bana.</p>

  <p class="normal">Bağlılıkla hizmet ederseniz eğer,</p>

  <p class="normal">Size söz veririm, seven bir sahibe bulacaksınız karşınızda.</p>

  <p class="normal">ARCITE</p>

  <p class="normal">Eğer hizmet etmezsem bağlılıkla,</p>

  <p class="normal">Boğulayım babamın en nefret ettiği utanca.</p>

  <p class="normal">THESEUS</p>

  <p class="normal">Hadi yürü önden, bunu çoktan hak ettin.</p>

  <p class="normal">En doğrusu bu, kazandığın onura uygun,</p>

  <p class="normal">Bütün artıları topladın, yanlış olurdu başka türlüsü…</p>

  <p class="normal">Kardeşim artık bir hizmetkârın var</p>

  <p class="normal">Eğer kadın olsaydım, onun efendisi olurdum;</p>

  <p class="normal">Ama sen ağzı sıkı birisin, konuşmazsın böyle şeyleri.</p>

  <p class="normal">EMILIA</p>

  <p class="normal">Umarım efendim, bu konuda daha da sıkı tutarım ağzımı.</p>

  <p class="indentmetin">(Borular çalar. Çıkarlar.)</p>

  <h3 class="h3baslik" id="calibre_toc_20">6. Sahne</h3>

  <p class="indentmetin">(Hapishanenin önü.)</p>

  <p class="indentmetin">(Zindancının kızı yalnız başına girer.)</p>

  <p class="normal">KIZ</p>

  <p class="normal">Bütün dükler ve şeytanlar kükresin isterse,</p>

  <p class="normal">Kendimi tehlikeye atıp onu serbest bıraktım,</p>

  <p class="normal">O artık özgür bir insan.</p>

  <p class="normal">Götürdüm onu bir mil uzaktaki koruya,</p>

  <p class="normal">Hepsinden ulu sedir ağaçlarının oraya</p>

  <p class="normal">Çınar ağaçları gibi kaplamışlar her yeri</p>

  <p class="normal">Bir dere de var, orada saklanabilir</p>

  <p class="normal">Ben ona yiyecek ve eğe götürene dek;</p>

  <p class="normal">Henüz kurtulamadı o demir kelepçelerden.</p>

  <p class="normal">Ah sevgilim, sen ne yaman bir delikanlısın!</p>

  <p class="normal">Babam bunu yapmaktansa ölmeyi yeğlerdi kılıç dövüşünde.</p>

  <p class="normal">Ben onu seviyorum aşktan da, mantıktan da ötede;</p>

  <p class="normal">Akılmış, güvenlikmiş bana ne;</p>

  <p class="normal">Ona açtım onulmaz aşkımı, o da biliyor şimdi.</p>

  <p class="normal">Hiçbir şey umurumda değil, ama umutsuzum, çaresizim.</p>

  <p class="normal">Yasalar bulup da suçlarsa beni,</p>

  <p class="normal">Bazı iyi yürekli kadınlar ağıtlar söyler cenazemde</p>

  <p class="normal">Ve soylu bir amaç uğruna öldüğümü de,</p>

  <p class="normal">Tıpkı bir kurban gibi.</p>

  <p class="normal">Onunla yollarımız birleşti şimdi,</p>

  <p class="normal">Beni burada bırakıp gidecek kadar</p>

  <p class="normal">Korkak değildir eminim.</p>

  <p class="normal">Eğer beni burada bırakacak olursa</p>

  <p class="normal">Hiçbir kadının güveni kalmaz erkeklere.</p>

  <p class="normal">Ama yaptıklarım için bana teşekkür etmeliydi,</p>

  <p class="normal">Hayır etmedi, beni öptü, ama o da iyi değildi.</p>

  <p class="normal">Özgür bir insan olması için de kandıramadım henüz.</p>

  <p class="normal">Bana ve babama yaptığı haksızlık için</p>

  <p class="normal">vicdan azabı duymadı.</p>

  <p class="normal">Ama yine de biraz daha düşünürse ona olan aşkımı,</p>

  <p class="normal">İçinde bir şeyler kök salacaktır.</p>

  <p class="normal">Benimle ne isterse onu yapsın, bana nazik davrandı;</p>

  <p class="normal">Benimle olmak istiyorsa ne âlâ,</p>

  <p class="normal">Eğer olmazsa, iktidarsızlığını haykırırım yüzüne karşı.</p>

  <p class="normal">Şimdilik acil ihtiyaçlarını sağladım,</p>

  <p class="normal">Ve eşyalarımı topladım.</p>

  <p class="normal">Cesaretle düşüp yollara ona kavuşmalıyım şimdi.</p>

  <p class="normal">Böylece o benimle olacak, ben de sonsuza dek onun gölgesi.</p>

  <p class="normal">Bir saat içinde fısıldaşmalar başlar zindanda;</p>

  <p class="normal">Ben o sırada öpüşüyor olacağım aradıkları adamla.</p>

  <p class="normal">Elveda baba; hep böyle tutsaklar ve kızlar bul,</p>

  <p class="normal">Tez zamanda kendi kendinin zindancısı ol.</p>

  <p class="normal">Şimdi koşayım ona.</p>

  <p class="indentmetin">(Çıkar.)</p>
</body>
</html>