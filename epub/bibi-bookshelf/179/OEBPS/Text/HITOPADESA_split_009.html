<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>HITOPADESA</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_11">3.Masal:</h2>

  <p class="normal">Bhagirathî nehri kıyısında, Gridhrakûta tepesinde büyük bir Parkati ağacı varmış. Onun kovuğunda, pençeleri ve gözleri talihin ters dönüşü gibi duran Caradgava adında bir akbaba yaşarmış. O ağaçta yaşayan diğer kuşlar, acıdıkları için, yiyeceklerinden küçük parçalar ayırıp ona verirlermiş. O da bunlarla geçimini sağlar, yavru kuşlara göz kulak olurmuş. Bir gün oraya yavru kuşları yemek üzere, Dirghakarna adında bir kedi gelmiş. Onun geldiğini gören yuvadaki kuşlar çığlık çığlığa bağırmışlar. Sesleri duyan Caradgava “bu gelen de kim?” demiş. Akbabayı gören Dirghakarna paniğe kapılmış ve şöyle düşünmüş: “Şimdi işim bitik işte! Ama yine de,</p>

  <p class="normal">Bir kimse tehlike kendisine ulaşmadıkça korkmalı, ancak tehlikenin geldiğini görünce ne gerekiyorsa onu yapmalı.</p>

  <p class="normal">Şimdi şu durumda kaçamam. O zaman duruma göre hareket edeyim. Önce onun güvenini kazanayım, sonra ona yaklaşırım.” Böyle belirlemiş taktiğini ve öne çıkıp konuşmuş: “Sizi selamlarım efendim.” Akbaba “kimsin sen?” diye sormuş. O da “bir kedi” demiş. Akbaba “defol git buradan yoksa seni öldürürüm” demiş. Kedi “önce beni bir dinleyin, eğer öldürmeye layık görürseniz öldürürsünüz” demiş. Zira,</p>

  <p class="normal">Bir kimse ait olduğu kasta göre mi öldürülür veya saygı görür? Bir kimsenin öldürülmesini veya saygı görmesini sağlayan sadece ve sadece davranışlarıdır.</p>

  <p class="normal">Akbaba “neden buraya geldiğini açıkla” demiş. Kedi yanıtlamış: “Ben her gün yıkandığım Ganj nehrinin kenarında, hiç evlenmemiş bir çilekeş olarak, Çandrayana orucu tutarak yaşıyorum. Güvenilmeye değer tüm kuşlar her zaman sizin dinsel kanunlara ne kadar bağlı olduğunuzu söylerler. Buraya sizin gibi bilgide ve kutsal kanunları yerine getirmede çok ileri gitmiş bir kimseyi bizzat tanımaya geldim. Ancak çok bilgili efendimiz benim gibi bir misafiri öldürmeyi düşünmekteler. Oysaki bir ev sahibi şunu benimser:</p>

  <p class="normal">Evinize gelen bir düşmana bile misafirperverce davranmak gerekir. Bir ağaç, gölgesini onu kesenden esirgemez.</p>

  <p class="normal">Ve eğer ortada sunulacak bir zenginlik yoksa o zaman bir konuk nazik sözlerle onurlandırılmalıdır. Çünkü,</p>

  <p class="normal">İyi kişinin evinde ne sebeple olursa olsun oturak, yer, su ve uygun konuşma tarzı hiç bir zaman eksik olmaz. Ayrıca,</p>

  <p class="normal">İyi kişi, değerden yoksun kimselere bile merhamet eder. Ay, ışıklarını paryanın evine de gönderir. Keza,</p>

  <p class="normal">Ateş Brahmanların, Brahmanlar diğer kastların tapınma aracıdır. Koca karısının tapınma aracıdır; bir konuk da heryerde saygıya layık bir kimsedir.</p>

  <p class="normal">Bir konuk bir kimsenin evinden hayal kırıklığı içinde eli boş dönerse, günahları o kişiye geçer ve bütün değerini yitirir. Ve yine,</p>

  <p class="normal">Bir aşağı kast mensubu yüksek kasttan birinin evine gelirse o kişinin onurlandırılması gerekir; konuk demek bütün tanrılar demektir.”</p>

  <p class="normal">Akbaba “kedi et düşkünü olur, burada yavru kuşlar yaşıyor; ben onun için öyle konuştum” demiş. Bunu işiten kedi yere dokunup dikkat kesilerek karşılık vermiş: “Bütün din kanunlarını ezberlemiş, tutkudan uzaklaşmış ve acımasızca oruç tutan biriyim. Bazı din metinleri birbiriyle uyuşmasa da şu hepsinde yazılıdır ki en büyük dinsel görev öldürmekten kaçınmaktır. Çünkü,</p>

  <p class="normal">Ölümün her türlüsüne karşı olanlar, her şeye katlananlar ve her canlıya sığınaklık yapanlar cennete giderler.</p>

  <p class="normal">Dindarlık insanı ölümünde bile izleyen tek dosttur; onun dışındaki her şey bedenle birlikte yok olur gider. Ayrıca,</p>

  <p class="normal">Birisi başkasının etini yediğinde, yiyeninki anlık bir zevk, yenileninki ise can derdidir. Bundan başka,</p>

  <p class="normal">Bir kimsenin can çekişirken duyduğu acıyı bir başkası tahmin ederek hissedemez, onu tanımlayamaz. Yine derim ki,</p>

  <p class="normal">Ormanda yetişen otlarla karnını berbat bir şekilde dolduran kimse mi günah işleyecek şaşarım?</p>

  <p class="normal">Bu sözlerle akbabanın güvenini kazanan kedi, ağacın kovuğuna yerleşmiş. Birkaç gün geçtikten sonra yavru kuşlara saldırmış, onları kovuğa getirip bir güzel yemiş. Kuşlar yavrularının yendiğini anlayınca çok üzüntü duymuşlar ve ağlamışlar. Bunu gören kedi oradan sıvışıp kaçmış. Kuşlar olayı araştırınca ağacın kovuğunda yavrularının kemiklerini bulmuşlar. Bütün kuşlar ‘yavrularımızı yiyen bu akbaba Caradgava’dır, onu öldürelim’ diye sonuca varmışlar.</p>

  <p class="normal">Buyüzden ‘soyu huyu bilinmeyeni yanında barındırmamalı’ diye konuştum.” Bunu dinleyen çakal öfkeyle konuşmuş: “Geyiğin sizi gördüğü gün siz efendimiz de soyu sopu belli olmayan birisiydiniz. Nasıl oluyor da size karşı bu dostça davranış günden güne kuvvet kazanıyor?</p>

  <p class="normal">Bilgili kişinin olmadığı yerde azıcık kafası çalışanı adamdan sayarlar. Ağacın olmadığı yerde keneotunu ağaçtan sayarlar.</p>

  <p class="normal">Dar kafalı ‘bu bendendir, bu yabancıdır’ diye düşünür. Geniş düşünen kişi için ise tüm dünya onun ailesi gibidir.</p>

  <p class="normal">Bu geyik benim dostumdur, sen de öylesin.” Geyik yanıt vermiş: “Bunu tartışmanın ne anlamı var? Hepimiz dostça ilişkiler içinde bir arada yaşayabiliriz. Çünkü,</p>

  <p class="normal">Kimse kimsenin durduk yerde dostu veya düşmanı değildir. Dostluğu veya düşmanlığı belirleyen davranıştır.</p>

  <p class="normal">Karga konuşmuş: “Öyle olsun.” Sabahleyin hep birlikte dilediklerince gezmişler. Yalnız kaldıkları bir sırada çakal geyiğe demiş ki: “Dostum, bu ormanın bir yerinde çok güzel bir mısır tarlası var. Seni oraya götürebilirim.” Öyle olmuş ve geyik her gün oraya gidip mısır yemiş. Tarlanın sahibi bunu farketmiş ve oraya bir ağ sermiş. Geyik çok geçmeden ağa yakalanmış ve “beni ölümün ağı gibi olan avcının bu ağından bir dosttan başka kim kurtarabilir?” diye düşünmüş. Çakal da oraya gelmişmiş ve orada şöyle düşünmekteymiş: “Bu, yaptığım müthiş planın sonucunda elde edilmiş bir başarıdır. Geyik kesildiği zaman bana da bol bol yetecek kadar yiyecek çıkacağından eminim.” Çakalı görünce sevinin geyik şöyle demiş: “Dostum, hemen şu bağlarımı çöz; çünkü,</p>

  <p class="normal">Bir kimse belada dostunu, savaşta savaşçıyı, borç durumunda dürüst adamı, talihi döndüğünde karısını, zorluklarla karşılaştığında akrabalarını arar.</p>

  <p class="normal">Bir kimseyi zevkte de belada da akrabası bekler. Kıtlıkta yahut krallık çöktüğünde, krallık kapısında veya mezarlıkta yine akrabası bekler.</p>

  <p class="normal">Tekrar tekrar ağa bakan çakal kendi kendine “bu ağ çok sağlam” diye düşünmüş ve şöyle demiş: “Dostum, bu ağlar kas tellerinden yapılmış. Bugün Pazar, oruç günüm, onlara bugün dişlerimle nasıl dokunurum? Kusura bakmazsan yarın sabah istediğini yapabilirim.” Bu sözleri söyleyip oraya bir yere saklanmış ve beklemiş. O sırada akşam olup da geyiğin gelmediğini fark eden karga, her yerde onu aramaya başlamış. Onu tuzağa yakalanmış halde bulunca “dostum, bu ne hal?” demiş. Geyik şöyle karşılık vermiş: “Bu, bir dostun öğütünü dinlememenin sonucudur. Çünkü derler ki,</p>

  <p class="normal">İyi dostların sözlerini dinlemeyenleri sıkıntılar bekler. Bu durumdaki bir insan düşmanı için bir eğlencedir.”</p>

  <p class="normal">Karga “o hain nerede?” diye sormuş. Geyik “etimi yemek için şurada bir yerde bekliyor” demiş. Karga konuşmuş: “Sana söylemiştim, ben hiç yanılmam. Kötüye güvenirsen böyle olur. Kötüden, saygıya layık herkes korkar.</p>

  <p class="normal">Yaşamı sona erenler sönmüş lambanın kokusunu almazlar, dostların sözlerini dinlemezler ve Arundhati yıldızını görmezler.</p>

  <p class="normal">Boşluktan yararlanıp tatlı sözlerle insanı kandıran kişiden, üstü sütle kaplı içi zehir dolu bir kaptan sakınır gibi sakınmak gerekir.”</p>

  <p class="normal">Karga derinden derine iç çekip şöyle demiş: “Ah alçak, nasıl bu kadar kötü olabildin? Çünkü,</p>

  <p class="normal">Bu dünyada tatlı sözler, sahte iltifatlar ve umutlarla güven kazanıp zavallı kişileri kandırmaktan ne anlarsınız bilmem ki?</p>

  <p class="normal">Ey kutlu Yeryüzü, sözünde durmayan, iyilere kötü davranan, saf ve temiz insanlara alçaklık edenleri nasıl taşırsın üstünde bilmem ki?</p>

  <p class="normal">Bir kimse sıcakken el yakan, soğuyunca eli kirleten odun kömürü gibi olan kötülerden sakınmalı, onlarla dost olmamalıdır. Doğrusu kötülerin davranış şekli böyledir.</p>

  <p class="normal">Önce ayağa kapanır, sonra arkadan ısırırlar. Kulağa tatlı melodiler mırıldanır, sonra korkusuzca bir açığınızı ararlar. Kötü adam tıpkı sivrisineğe benzer.</p>

  <p class="normal">Böyle tatlı konuşan kötü insanlara asla güvenilmemeli, çünkü dillerinde bal, kalplerinde ise ölümcül zehir vardır.</p>

  <p class="normal">Şafakla birlikte karga, tarla sahibinin elinde sopayla oraya gelmekte olduğunu görmüş. Karga demiş ki: “Geyik dostum, içine iyice hava çek, bacaklarını kaskatı yap ve öyle ölü gibi kal. Ben gürültü çıkarttığımda hemen zıpla ve kaç.”</p>

  <p class="normal">Geyik karganın dediği gibi yapmış, öyle ölü gibi beklemiş. Tarla sahibi geyiği o durumda görünce gözleri ışıldamış ve “işte kendi kendine ölmüş bir geyik” demiş. Onu ağdan kurtarmış ve sonra ağını toplamaya koyulmuş. Tam o sırada karganın sesini duyan geyik zıplayıp kaçmaya başlamış. Geyiğe hamle yapan çakal ise tarla sahibinin fırlattığı sopa ile canını teslim etmiş. O yüzden derler ki,</p>

  <p class="normal">Üç yıl olsun, üç ay, üç gece ya da üç gündüz; kişi yaptığı iyi veya kötü hareketlerin meyvelerini işin olgunlaştığı son noktada mutlaka alır.</p>

  <p class="normal">İşte o yüzden ben ‘av ile avcı arasında dostluk olmaz’ diye söyledim.” Karga tekrar konuşmuş:</p>

  <p class="normal">“Seni yesem bile yeterince besin elde etmiş olmam; ama eğer sen yaşarsan ben de yaşarım, tıpkı Çitragrîva gibi, ey günahsız kişi. Yine,</p>

  <p class="normal">Karşılıklı güven, davranışları hep iyi olan aşağı yaratıklarda bile görülür; zira iyinin mizacı yaradılıştan gelir ve hiç değişmez. Ayrıca,</p>

  <p class="normal">İyi kişinin aklı büyük bir tutkuya bulaşsa da öfkeye kapılmaz. Denizin suyunu bir meşale ile kaynatmak mümkün müdür?”</p>

  <p class="normal">Hiranyaka demiş ki: “Sen kararsız bir kafaya sahipsin; kararsızlıkla dostluk kurmak mümkün değildir. Çünkü derler ki,</p>

  <p class="normal">Bir kedi, bir sığır, bir koç, bir karga ve bir kötü adam arasında güven oluşturmak mümkün olabilir mi? Bir başka bakış açısına göre,</p>

  <p class="normal">Düşman tarafında olunamaz; öğreti bize şunu der; kimse, antlaşmayla bile, düşmanla dostluk kuramaz; su çok ısınsa bile sonunda ateşi söndürür. Ayrıca,</p>

  <p class="normal">Kötü insan bilgili bile olsa ondan sakınmak gerekir; kobra yılanına taç giydirmekle onun korkunçluğu kaybolur mu?</p>

  <p class="normal">Olanaksız olan olanaklı hale gelmez, olanaklı olan ise kesinlikle olanaklıdır. Araba suda, kayık karada gitmez. Yine,</p>

  <p class="normal">Zenginliğin gücüne dayanarak düşmanlarına ya da sevgisi bitmiş karılarına güvenen kişinin yaşamı orada sona erer.</p>

  <p class="normal">Laghupatanaka demiş ki: “Herşeyi duydum. Çok geç kalarak karar vermiş olsam da seninle kesinlikle arkadaş olmalıyım. Aksi halde ölüm orucu ile yaşamıma son veririm. Çünkü,</p>

  <p class="normal">Kötüyle arkadaşlık toprak testi gibidir, kırılınca yapıştırılmaz; iyi ile arkadaşlık ise altın testi gibidir, çok zor kırılır ve birleşmesi kolay olur. Ayrıca,</p>

  <p class="normal">Metaller erime güçlerine göre birleşirler; hayvanlar ve kuşlar bir sebeple, aptallar korku veya kazanç için birleşirler. İyi insanlar ise sadece görüş güçlerine göre bir araya gelirler. Yine,</p>

  <p class="normal">Dostlar Hindistan cevizine benzer, dıştan sert içten yumuşaktırlar; başkaları ise dıştan cıvık hünnap gibi olurlar.</p>

  <p class="normal">Dostluk bitse bile iyi insanın niteliklerinde bir değişme olmaz. Lotüs sapları kırılsa bile lifleri sağlam kalmayı başarır. Ve yine,</p>

  <p class="normal">Saflık, cömertlik, cesaret, kederde ve neşede aynı kalabilme, nezaket, sevme ve doğruluk gerçek dostun nitelikleridir.</p>

  <p class="normal">Böyle niteliklere sahip senden daha iyi bir dost bulabilir miyim?”</p>

  <p class="normal">Bu ve benzeri sözleri işiten Hiranyaka çok sevinip şöyle konuşmuş: “Bu tatlı sözlerin beni mutluluğa boğdu. Sıcaktan kavrulan bir kimseyi ne serin suda yıkanmak, ne inciden kolye, ne de sandal ağacı tozuyla vücudu ovma kurtarır. Onu kurtaran sevgiyle, bilgelikle söylenmiş sözlerdir. Erdemli kişinin aklının gücü sihirli bir güçtür. Yine,</p>

  <p class="normal">Bir sırrı açık etmek, dilenmek, katı kalpli olmak, döneklik, öfke, sebatsızlık ve kumar, bir dostta olmaması gereken kusurlardır.</p>

  <p class="normal">Bu sayılan kusurlardan biri bile sende yoktur. Çünkü,</p>

  <p class="normal">Konuşmalarından akıllılığın ve gerçekçiliğin, davranışlarından ise düşüncesizce iş yapmadığın anlaşılıyor. Ayrıca,</p>

  <p class="normal">Aklı saf ve temiz olanın dostluğu kişiyi bir yola götürürken, aklı yalan dolanda olanınki bambaşka bir yola götürür.</p>

  <p class="normal">Kötünün aklı, sözü ve işi bir yöne giderken, iyinin aklı, sözü ve işi bir başka yöne gider.</p>

  <p class="normal">O yüzden istediğin olsun.” Böyle konuşan Hiranyaka karga ile dost olmuş, onunla yiyip içmiş ve sonra deliğine girmiş. Karga da kendi barınağına çekilmiş. O günden sonra o ikisi yiyeceklerini paylaşarak, birbirlerinin sağlık ve sıhhatlerini gözeterek ve aralarında güven veren konuşmalar yaparak geçirmişler günlerini.</p>

  <p class="normal">Birgün Laghupatanaka Hiranyaka’ya demiş ki: “Dostum, buralarda yiyecek bulmak iyice zorlaştı. O yüzden ben başka bir yere gitmek istiyorum.” Hiranyaka şöyle sormuş: “Nereye gidebiliriz? Zira,</p>

  <p class="normal">Akıllı ve becerikli kişi bir ayağıyla yürür, ötekiyle durur; yenisini iyice belirlemeden eski barınağını terk etmemek gerekir.”</p>

  <p class="normal">Karga yanıt vermiş: “Çok iyi bildiğim bir yer var.” Hiranyaka “neresi orası?” deyince karga sürdürmüş konuşmasını: “Dandaka ormanında Karpûragaura adında bir göl var. Orada çok eskiden beri tanıdığım, sevgili dostum dindar kaplumbağa var. Zira,</p>

  <p class="normal">İş başkalarına tavsiye vermeye kaldı mı herkes verebilir; ama uygun işlere doğru tavsiyeleri ancak ulu bir kişi verebilir.</p>

  <p class="normal">O beni misafirperverce karşılayacaktır.” Hiranyaka da şöyle demiş: “Ben de burada kalıp ne yapayım ki? Çünkü,</p>

  <p class="normal">Bir kimse, hiç saygı görmediği, hiç bir geçim yolu kalmadığı, akrabalarının ve bilgi alacak kimsenin olmadığı bir ülkeden ayrılmalıdır. Ayrıca,</p>

  <p class="normal">Bir kimse, şu beş şeyin kalmadığı bir ülkede kalmamalıdır: Geçim araçları, otorite korkusu, utanma duygusu, nezaket ve hoşgörü.</p>

  <p class="normal">Ey dostum, bir kimse şu dört şeyin olmadığı yerde barınmamalıdır: Kredi açan, doktor, Vedaları iyi bilen bir Brahman ve suyu hep akan bir nehir.</p>

  <p class="normal">O yüzden beni de oraya götür.” Karga, arkadaşıyla birlikte çeşitli halkların arasından geçerek o göle varmış. Uzaktan onları gören kaplumbağa Manthara, Laghupatanaka’ya hoşgeldin demiş ve fareyi de bir misafir nasıl karşılanırsa öyle karşılamış. Çünkü,</p>

  <p class="normal">Bir çocuk olsun, yaşlı bir adam veya genç bir adam olsun, bir eve geldiğinde ona saygı göstermek gerekir; misafir heryerde bir tür tapınma nesnesidir.</p>

  <p class="normal">Karga demiş ki: “Dostum Manthara, ona özel bir ilgi göster. Çünkü o Hiranyaka adındaki fareler kralıdır; o merhamet okyanusu ve hürmete layık olan kişilerin önde gelenidir. Binlerce dili olan yılanlar kralı bile onun niteliklerini öve öve bitiremez.” Böyle dedikten sonra Çitragrîva hakkındaki bölümü anlatmış. Hiranyaka’yı saygıyla ağırlayan Manthara “sevgili arkadaşım, bu kasvetli ormana neden geldiğinizi anlatır mısınız? “ diye sorunca Hiranyaka “dinlerseniz anlatayım” demiş ve başlamış anlatmaya.</p>
</body>
</html>
