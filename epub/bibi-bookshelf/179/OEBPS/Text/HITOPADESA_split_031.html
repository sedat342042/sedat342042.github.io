<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>HITOPADESA</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_31">6.Masal:</h2>

  <p class="normal">Yauvanaşri şehrinde Mandamati adında bir tekerlekçi yaşarmış. O, karısının kendisini aldattığını bilirmiş ama hiç bir yerde onu aşığıyla birlikte görmemişmiş. Birgün tekerlekçi bir köye gideceğini söyleyerek yola çıkmış, ancak bir yoldan gizlice geri dönmüş ve evde yatağın altına saklanmış. Tekerlekçinin karısı, kocasının gerçekten köye gittiğini zannederek, akşamleyin aşığını eve çağırmış. Onunla yatağın üstünde sevişirken, yatağın altındakinin bedenini hafif bir temasla hissetmiş ve bunun kocası olduğunu anlayarak bozulup duraksamış. Bunun üzerine aşık sormuş: ‘Bugün benimle neden istekli sevişmiyorsun? Neden şaşkınlaştın?’ Kadın şöyle cevap vermiş: ‘Sen hiç anlamıyorsun. Çocukluğumdan beri arkadaşım olan hayatımın efendisi başka bir köye gitti. İnsanlarla dolu bu bizim köy benim için bir çöl kadar boş. Oralarda başına ne gelir, ne yer ne içer, nerede yatar? Bunları düşünüp düşünüp aklımı yitiriyorum.’ Aşık ‘hani tekerlekçi senin için bir yağ kaynağıydı?’ diye sormuş.<sup class="calibre2"><a href="../Text/HITOPADESA_split_049.html#footnote-259-29" id="footnote-259-29-backlink">[29]</a></sup> İffetsiz kadın şöyle söylemiş: ‘Ey kalınkafa, sen ne diyorsun? Dinle,</p>

  <p class="normal">Bir kadın, kocası kendisine sert sözler söylese ve öfkeli gözlerle baksa bile, onu neşeli bir yüz olarak görür ve böylece bir dindarlık kaynağı olduğunu gösterir.</p>

  <p class="normal">Kocalarını şehirde olsun şehir dışında olsun, günahkar olsun erdemli olsun her şart altında seven kadınlar, büyük mutluluk dünyalarına kavuşurlar. Yine,</p>

  <p class="normal">Bir koca, hiç bir mücevheri olmasa bile, bir kadının en değerli mücevheridir; her tarafını mücevher süslese bile kocasız bir kadın zarafetten uzak demektir.</p>

  <p class="normal">Sen bir zamparasın. Ben de hafifmeşrepliğimden seninle bazen fingirdeşiyorum ama bu, çiğnediğim betel yaprakları<sup class="calibre2"><a href="../Text/HITOPADESA_split_049.html#footnote-259-30" id="footnote-259-30-backlink">[30]</a></sup> ya da takındığım çiçekler kadar gelip geçici. O ise benim efendim, beni satar da, tanrılara veya Brahmanlara verir de. O ölürse ben de ölürüm. İşte ben böyleyim. Çünkü,</p>

  <p class="normal">Kocasının ölümünde bile peşinden giden kadın, insan vücudundaki kıllar kadar çok olan binlerce sene<sup class="calibre2"><a href="../Text/HITOPADESA_split_049.html#footnote-259-31" id="footnote-259-31-backlink">[31]</a></sup> cennette kalır. Ayrıca,</p>

  <p class="normal">Tırpkı bir yılan avcısının yılanı deliğinden tutup çıkartması gibi, bir kadın da kocasını cennete çeker ve onunla birlikte yükselir. Ayrıca,</p>

  <p class="normal">Yüzlerce günah işlemiş olsa bile bir kadın kocasının cenaze ateşi üstündeki cesedine sarılır ve onunla birlikte cennete gider.’</p>

  <p class="normal">Bütün bu konuşmaları işiten tekerlekçi, kendi kendine ‘çok şükür ne kadar tatlı dilli ve kocasına bağlı bir karım varmış’ demiş. Böyle düşünerek kafasını yatağın altından çıkarmış; kadın ve adam onun üstünde neşeyle dans ediyorlarmış. İşte o yüzden ‘bir budala gözlerinin önünde bir kabahat işlense bile güzel sözlere kanar’ dedim. Sonra kral, gerekli formaliteleri uygulayıp gitmeme izin verdi. Papağan da peşimden geldi. Tüm bunlar göz önüne alınıp tutulacak yol iyi bilinsin.” Çakravaka gülümseyerek konuşmuş: “Lütfen Efendimiz, dikkat buyurun, turna sizin adınıza yeterince ileri gitmiş. Ancak efendim, bu aptalların karakteridir. Çünkü,</p>

  <p class="normal">Bilge kişi tartışmaktansa yüzlerce şey vermeyi tercih eder; nedensiz didişmek ise aptallığın işaretidir.”</p>

  <p class="normal">Kral saptamada bulunmuş: “Geçmişe kusur bulmanın yararı nedir? Şimdi elimizdekine bakalım.” Çakravaka konuşmuş: “Efendim, sizinle özel konuşmak istiyorum. Çünkü,</p>

  <p class="normal">Akıllı kişi başkalarının diş görünüşünden, sesinin yankılanmasından, gözlerinin ve ağzının hareketlerinden düşüncelerini anlayabilir; o nedenle kişi özel görüşme yapmalıdır.</p>

  <p class="normal">Kral ve vezir orada kalmışlar, geri kalanlar oradan başka yere geçmişler. Çakravaka konuşmuş: “Efendim, benim fikrim şudur: Turna’nın yaptığı üzerine vazife olmayan bir kışkırtmadır. Zira,</p>

  <p class="normal">Hasta adam nasıl hekimlerin eline düşerse hainler de devlet görevlilerinin eline düşer. Budalalar akıllı kişinin avı olurlar.”</p>

  <p class="normal">Kral konuşmuş: “Olması gereken olsun. Nedeni sonradan araştırılabilir. Şimdi hangi adımları atacağımızı kararlaştıralım.” Çakravaka: “Efendim, öncelikle casusumuz oraya gitsin ve onların neler yaptıklarını, güçlü ve zayıf yönlerini öğrensin. Çünkü,</p>

  <p class="normal">Bir casus kralın gözüdür; krallığın çıkarı için hangi siyasetin yürütüleceğinin, hangisinden vazgeçileceğinin belirlenmesi için, bu konuda düşmanların ne yaptığının bilinmesi için gereklidir, ta ki kral kör kalmasın.</p>

  <p class="normal">Kral yerinde dururken o güvenilir kişi gizlice gidip düşmanın gizli bilgilerini öğrenir ve onları krala ulaştırır. Zira derler ki,</p>

  <p class="normal">Bir kral, sanki dinsel bilgiler alırmış gibi yaparak, casuslarını dinadamları kılığında kutsal bir yerde, bir inziva köşesinde ya da bir tapınakta toplar.</p>

  <p class="normal">Bir gizli ajan suda ya da karada hareket edebilir. Bu yüzden bu turna bu işe memur edilsin. Yanında başka turnalar ona eşlik etsin; onların aile üyeleri sarayda kalsın. Fakat efendim, tüm bunlar çok gizli olarak yapılsın. Zira,</p>

  <p class="normal">Bir plan üçüncü bir kişi tarafından duyulursa, söylenti olarak ortalığa yayılır; o nedenle kral, sadece ikinci bir kişiye açılmalıdır. Dikkat edin,</p>

  <p class="normal">Krala verilen tavsiyelerin ortalığa yayılmasından doğacak kötülüklerle baş etmek olanaksızdır; siyaseti iyi bilenlerin fikri böyledir.</p>

  <p class="normal">Biraz düşündükten sonra kral “en iyi gizli ajanlar bendedir” demiş. Vezir “o halde savaşta başarı kazanılmış demektir” diye karşılık vermiş.</p>

  <p class="normal">O sırada kapı muhafızı içeri girmiş, eğildikten sonra konuşmuş: “Efendim, Cambudvîpa’dan gelen bir papağan kapıda bekliyor.” Kral Çakravaka’ya bakmış, Çakravaka konuşmuş: “Onu önce kendisine hazırladığımız konuta götürelim, orada beklesin. Sonra onu çağırtalım ve bir görüşme yapalım.” Kapı muhafızı papağanı alıp konutuna götürmüş. Kral “savaş yakın gözüküyor” demiş. Çakravaka konuşmuş: “Hemen savaşa girişmek akıllı bir politika değildir. Çünkü,</p>

  <p class="normal">İyice gözden geçirmeden bir savaş hazırlığı için ya da ülkeyi bırakmak için kralına öneride bulunan bir hizmetkar veya danışman olabilir mi? Ayrıca,</p>

  <p class="normal">Bir kimse asla savaş yoluyla düşmanını alt etmeye çalışmamalıdır; zira bir çarpışma durumunda zaferi kimin kazanacağı hiç belli olmaz. Yine,</p>

  <p class="normal">Bir kimse düşmanını, yatıştırıcı araçlarla, hediyelerle, ara bozarak bastırmaya çalışmalıdır; bunları anlık ya da tek tek uygulamalı ama asla savaşa girişmemelidir. Dahası,</p>

  <p class="normal">Savaşla uğraşmadıkları sürece her erkek bir kahramandır. Düşmanın gücünü tatmadıktan sonra şişinecek bir şey de olmayacaktır. Ayrıca,</p>

  <p class="normal">Bir sırık yardımıyla kaldırılmazsa insanlar bir kayayı kaldıramazlar; büyük bir başarı da küçük gibi görünen verimli öğütlerin sonucunda oluşur.</p>

  <p class="normal">Ancak, önümüzdeki savaşa bakıp gerekli adımları atmak gerekir; zira,</p>

  <p class="normal">Nasıl uygun mevsimde gösterilen çabayla yapılan ziraat iyi meyve verirse, bu siyaset de bir anlık zamanda değil, uygun bir süreçte meyve verir efendim. Yine,</p>

  <p class="normal">Yüce kişi uzaktaki bir tehlikeden korkar, ancak tehlike yakına geldiğince cesaretini ortaya koyar. Bu dünyada yüce kişiler zorluk zamanında cesurca davranırlar. Keza,</p>

  <p class="normal">Her çeşit başarının önündeki en büyük engel, düşünsel çalkantılardır; ne kadar soğuk olursa olsun hiç su bir dağı parçalayabilir mi? Kral Çitravarna da işte bu kadar çok güçlü. Çünkü,</p>

  <p class="normal">Güçlüyle savaşılacak diye bir kural yoktur; insanlarla filler çarpışırsa bu insanların perişanlığıyla sonuçlanır. Yine,</p>

  <p class="normal">Uygun zamanı beklemeden hasmına karşı saldırı başlatmak budalalıktır; güçlüyle didişmek bir böceğin boş yere kanat çırpması gibidir. Ayrıca,</p>

  <p class="normal">Küçük bir fiskede kaplumbağa gibi büzüşmeli, fakat uygun zaman geldiğinde de, siyaset bilen birisi olarak, korkunç bir kobra gibi doğrulmalıdır.</p>

  <p class="normal">Efendim, şunu sizin dikkatinize sunarım;</p>

  <p class="normal">Doğru çözüm yollarını kullanmayı bilen kimse, tıpkı bir akıntının çimleri ve ağaçları sürüklemesi gibi, büyük küçük herşeyi kökünden söküp çıkartır.</p>

  <p class="normal">Bu amaçla, düşmanın temsilcisi papağana teminat verilsin ve kalemiz hazır olana kadar alıkonulsun. Çünkü,</p>

  <p class="normal">Kale burcundaki tek bir okçu yüzlercesiyle savaşabilir; yüz okçu yüzbin kişiyle savaşabilir; o yüzden kale yapımına çok gerek vardır.</p>

  <p class="normal">Bir kralın hiç kalesi olmaz da düşman oraya saldırmak istemez mi? Kalesiz bir kral denize düşmüş bir insan gibi çaresizdir.</p>

  <p class="normal">Kalenin çevresinde su çukurları olmalı, burçları yüksek yüksek olmalı, iç sistemi iyi işlemeli, iyi bir su kaynağı olmalı, tepelerle, nehirlerle veya çöllerle çevrili bir yerde kurulmalıdır.</p>

  <p class="normal">Şu yedisi bir kalede bulunacak en değerli özelliklerdir: Genişlik, içeri girişin çok zor olması, büyük su deposu, hububat, yakıt, giriş kapısı, çıkış kapısı.”</p>

  <p class="normal">Kral “kale hazırlama işinde kime güvenilebilinir?” diye sorunca Çakravaka yanıtlamış:</p>

  <p class="normal">“Yetenekli birisine bu iş verilebilir. İşin fenni kısmını bilse bile pratik bilgisi yoksa bocalayabilir.”</p>

  <p class="normal">“O halde Sârasa çağırılsın.” Sârasa çağırılmış ve kralın huzuruna geldiğinde kral ona bakıp demiş ki: “Sârasa, hemen bir kale inşa ettir.” Sârasa eğilerek yanıt vermiş: “Efendim, uzun zamandan beri şu geniş gölü gözüme kestirmiştim. Siz sadece ortasındaki adaya gerekli ihtiyaç malzemelerinin gitmesini sağlayın. Çünkü,</p>

  <p class="normal">Tüm stoklar içinde en önemlisi hububat stokudur; çünkü ağza konulmuş bir mücevher yaşamı sürdürmeye yeterli değildir. Ayrıca,</p>

  <p class="normal">Bütün baharatlar içinde en iyisi tuzdur, çünkü tuzun olmadığı yiyeceklerin tadı tezek gibidir.</p>

  <p class="normal">Kral “git sana istediğin herşeyi sağlasınlar” demiş. Kapı muhafızı yine içeri seslenmiş: “Efendimiz, Meghavarna adında Seylan’dan gelen bir karga kapıda, maiyetindekilerle birlikte efendimizi görmek için bekliyor.” Kral “yine herşeyi karga bilir, onun geniş bir gözlem sahası var; buyüzden kabul etmeye değer” diye konuşmuş. Çakravaka demiş ki: “Efendim olabilir. Ancak karga kara kuşudur ve bu nedenle düşmanlarımızın yanında yer alır. Nasıl olur da kabul edersiniz? Zira,</p>

  <p class="normal">Kendi yandaşlarını bırakıp düşman tarafına katılanlar, tıpkı maviye boyanmış çakal gibi, öldürülürler.”</p>

  <p class="normal">Kral nasıl olduğunu sorunca vezir anlatmış:</p>
</body>
</html>
