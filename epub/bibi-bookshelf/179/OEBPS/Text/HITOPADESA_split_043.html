<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>HITOPADESA</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_42">8.Masal:</h2>

  <p class="normal">Bir zamanlar Sunda ve Upasunda adında kardeş iki ifrit varmış. Bunlar üç dünyanın da krallığını istediklerinden, büyük bedensel çilecilik uygulayarak, kendilerini adadıkları tanrı Şiva’ya uzun süre ibadet etmişler. Tanrı onlardan hoşnut olmuş ve onlara ne istediklerini sormak lütfunda bulunmuş. O ikisi, eğitim tanrıçası tarafından hükmedilmiş halde, değişik bir istekte bulunmuşlar. Demişler ki: ‘Her şeye kadir Tanrı eğer bizden memnunlarsa biz onun eşi tanrıça Parvatî’yi istiyoruz.’ Tanrı Şiva, ne kadar öfkelense de, bir lütufta bulunacağına söz verdiği için, çaresiz Parvatî’yi iki budalaya vermiş. Günahın ve karanlığın simgesi gibi olan bu iki aptal, tanrıçanın olağanüstü güzelliğine vurulup ‘o benim, o benim’ diye kavga etmeye başlamışlar. Sonra bir hakeme danışmaya karar vermişler. Aynı tanrı, yaşlı bir Brahman kılığında önlerinde belirmiş. O ikisi Brahman’a sormuşlar: ‘Biz bu tanrıçayı kendi gücümüzle kazandık, şimdi o hangimizin olmalıdır?’ Brahman konuşmuş:</p>

  <p class="normal">‘Bir Brahman bilgisi sayesinde saygın görülür; bir Kshatriya gücü, bir tüccar malının mülkünün çokluğu, bir Şudra da Brahmanlara hizmeti sayesinde saygın görülür.</p>

  <p class="normal">Şimdi sizler Kshatriya olduğunuza göre ona uygun davranmalı, yani dövüşmelisiniz.’ Bu hakem kararını duyan, güçleri birbirine eşit iki adam, ‘güzel konuştu’ deyip aynı anda birbirlerine öyle bir vurmuşlar ki ikisi de oracıkta ölmüş. İşte o yüzden ‘eşit güce sahip olanla anlaşma yolu aranmalıdır’ dedim.”</p>

  <p class="normal">Kral “daha önce niye söylemedin?” demiş. Vezir yanıt vermiş: “Efendimiz sözümü sonuna kadar dinledi mi ki? Bu savaş benim onayımla başlamadı ki! Bu Hiranyagarbha savaşı sürdürmekten çok anlaşma yapmaya uygun karakterde bir kimse. Zira derler ki,</p>

  <p class="normal">Şu yedi çeşit kralla anlaşma yapılabilir: Doğru sözlü olanla, soylu düşünceli olanla, dürüst olanla, ılımlı düşünenle, çok sayıda kardeşiyle birlik olanla, güçlü olanla, çok savaş kazanmış olanla.</p>

  <p class="normal">Doğru sözlü olan ve hep gerçeğe bağlı kalan kimse, anlaşma sağlandıktan sonra değişmez. Soylu düşüncelere sahip, açık fikirli kimse, yaşamı tehlikeye girse bile asla alçakça davranmaz.</p>

  <p class="normal">Çünkü eğer dürüst bir krala saldıran olursa herkes onunla savaşır; dürüst kralın halkına duyduğu sevgiyi ve onun görev aşkını yok etmek çok zordur.</p>

  <p class="normal">Eğer felaket kaçınılmazsa alçak düşünceli bir kimseyle anlaşma yapmak da mümkündür; zira soylu düşünceli bir kimse onun yardımı olmaksızın zamanını mutlu geçiremeyebilir.</p>

  <p class="normal">Dikenlerle kaplı bir bambuyu diğer bambularla karıştığı için söküp çıkarmak nasıl imkansızsa, çok sayıda akrabasıyla birlikte yaşayanı o birlikten ayırmak öyle olanaksızdır.</p>

  <p class="normal">Bir kralın kendinden daha güçlü bir kralla savaşmasını zorunlu kılan hiç bir kural yoktur; bulut asla rüzgara karşı hareket etmez.</p>

  <p class="normal">Tıpkı Paraşurâma<sup class="calibre2"><a href="../Text/HITOPADESA_split_049.html#footnote-259-41" id="footnote-259-41-backlink">[41]</a></sup> gibi, pek çok savaşta galip gelmiş birisinin cesareti nedeniyle herkes, her yerde ve her zaman boyun eğecek hale getirilir.</p>

  <p class="normal">Gücü sayesinde bir çok savaşta anlaşma sağlayan bir savaş galibine, yiğitliği nedeniyle düşmanlar hemen boyun eğerler.</p>

  <p class="normal">O yüzden bir çok üstün niteliklere sahip bu kralla barış yapılmalıdır.” Çakravaka demiş ki: “Casus, biz herşeyi biliyoruz. Şimdi git ve daha fazla bilgi topla gel.” Kral Çakravaka’ya demiş ki: “Vezir, anlaşma yapılmaması gerekenler kimlerdir? Ben bunu da bilmek istiyorum.” Vezir yanıtlamış: “Efendim, size bunu da söyleyeyim, lütfen dinleyiniz:</p>

  <p class="normal">Şu kişilerle anlaşma yapılmaz, onlarla ancak savaşılır: Çocukla, yaşlıyla, hastalıklı adamla, kast dışı edilmiş kişiyle, korkak kişiyle ve korkak hizmetkarları olanla, açgözlü kişiyle ve açgözlü hizmetkarları olanla, halkına bağlı olmayanla, şehvani zevklere aşırı bağlı olanla, verilen öğütleri kulak arkası edenle, tanrıları ve Brahmanları tanımayanla, kaderine mahkum olanla, kaderkısmet diyenle, kıtlık belasıyla uğraşanla, ordusuyla başı belada olanla, kendi ülkesinde olmayanla, çok düşmanı olanla, verimsiz bir zamanda savaşanla, doğruluk ve kutsallıktan ayrılanla. Çünkü bunlar zamansız savaşa girerlerse düşmanın eline düşerler.</p>

  <p class="normal">Bir çocuk kralın zayıf güçleriyle girişilecek savaşta halk onunla savaşmak istemez. Çünkü böylesi körpe çağda kişi savaşmanın veya savaşmamanın ne sonuç getireceğini bilemez.</p>

  <p class="normal">Yaşlı olan veya uzun süre hasta olan kişi, güç ve kuvvetten yoksun olacağı için kendi adamları ona karşı gelecektir. Kendi adamları tarafından tanınmayan kişi kolayca haklanacaktır; çünkü o adamlar mağlup olduklarında onu öldüreceklerdir.</p>

  <p class="normal">Korkak kimse savaştan vazgeçtiğinde yenilgiyi kabullenmiş olur. Aynı şekilde onun korkak yardımcıları da savaştan kaçıp onu terk ederler.</p>

  <p class="normal">Savaşta elde edilen ganimeti paylaşmayan aç gözlü bir kralın yandaşları onun için savaşmazlar. Açgözlü yandaşları olan kişi de, düşmanları tarafından hediyelerle ayartılan adamları tarafından öldürülür.</p>

  <p class="normal">Emri altındakilerle arası açılan kişi, savaşta onlar tarafından yüzüstü bırakılır. Zevklere fazlasıyla düşkün kişi, kolaylıkla saldırılabilir durumdadır.</p>

  <p class="normal">Öğütlerini alırken kararsız davranan kral, vezirleri tarafından sevilmez ve değişken davranışları nedeniyle önemli bir durumda onlar tarafından yüzüstü bırakılır.</p>

  <p class="normal">Tanrılar ve Brahmanlar hakkında saygısızca konuşan kişi, dinin yüksek gücünden dolayı kendini yok etmiş sayılır ve kaderin tokatını yer.</p>

  <p class="normal">Aslında kader, mutluluğun ya da üzüntünün tek nedenidir; kadere bağlı olan ve hep bu şekilde düşünen kişi, kendisi için dahi eyleme geçmez.</p>

  <p class="normal">Kıtlık derdine düşmüş bir kral mahvolmuş demektir; kendi ordusundan bir tehlike gelmesinden korkan bir kral ise savaş yapamaz.</p>

  <p class="normal">Ülkesinden uzakta olan bir kral, küçük bir düşman birliği tarafından bile kolayca yok edilebilir; timsah da küçüktür ama güçlü bir fili suya çekip öldürebilir.</p>

  <p class="normal">Pekçok düşmanı olan kimse, sıkıntıya düştüğünde, şahinlerin arasında kalmış bir güvercine benzer; hangi yola girse hemen öldürülür.</p>

  <p class="normal">Ordusunu zamanında toplamayan kişi, doğru zamanda savaşan biri tarafından öldürülür, tıpkı karganın geceleyin görme gücünü yitirip baykuş tarafından öldürülmesi gibi.</p>

  <p class="normal">Gerçeğe ve dine karşı sadakatsiz olan bir kralla dostluk kurulmamalıdır; bir anlaşma ile onu kazansanız bile, böyle bir adam hain karakteri nedeniyle çok geçmeden değişecektir.</p>

  <p class="normal">Size bu konu hakkında daha fazla bilgi vereceğim. Şu altısını yapmak uygundur: Barış yapmak, savaş yapmak, düşmana karşı yürüyüşe geçmek, daha iyi fırsatları beklemek, bir kalede veya güçlü bir kralın yanında korunmak, hile yapmak. Danışma sonucu uygulanacak planın beş bölümü şöyledir: Amaca ulaşmak için başlanılacak yöntemlerin belirlenmesi, yeterli sayıda emir verilecek adam olması, zaman ve mekanın uygun bölünmesi, kazalara karşı ihtiyatlı olma ve istenilen amaca erişmek için son girişim. Yatıştırma, hediyeler verme, kavga tohumları ekme, cezalandırma; bunlar dört araçtır. Şu üçü de krallık gücüdür: Kralın kişisel gücünden gelen kuvvet, iyi danışmanlıktan doğan kuvvet, yeterli ordu ve hazineye sahip olmaktan doğan kuvvet. Bunlara herzaman sahip olmaya özen gösteren krallar daima büyük zaferler elde ederler.</p>

  <p class="normal">Yaşamını feda etme pahasına dahi elde edilemeyen şey, kararsız bile olsa, siyaseti çok iyi bilenlerin barınağına koşarak gider.</p>

  <p class="normal">Ve yine denilir ki;</p>

  <p class="normal">Zenginliğini eşit pay eden, casuslarını iyi gizleyen, danışmanlarını gizli tutan ve adamlarına asla sert sözler söylemeyen kral, okyanuslarla çevrili tüm dünyaya egemenlik kurar.</p>

  <p class="normal">Efendim, büyük vezir Akbaba, krala barış yapmasını önerdiği halde kral, daha önceki başarılarına bakarak bunu kabul etmedi. Bu siyaset uygulanmalıdır. Bizim müttefikimiz Seylan kralı Sarasa Mahabala, Cambudvipa’ya saldırarak rahatsızlık versin. Çünkü,</p>

  <p class="normal">Savaşçı bir kral iyi düzenlenmiş ordusuyla tam bir gizlilik içinde yürüyüp düşmanını bezdirirse ve kendi de eşit ölçüde yorulursa, bu eşit etkileşimler barış yapmak için bir fırsattır.”</p>

  <p class="normal">Kral planı kabul ederek Viçitra adında bir turnayı bir güven mektubuyla Seylan’a göndermiş. Casus yaklaşıp demiş ki: “Efendim, akbabanın söylediklerini dinleyin. Karga Meghavarna uzun süre kaldığı için kral Çitravarna’nın nasıl biri olduğunu, anlaşma yapmaya değer biri olup olmadığını bilir.” Bunun üzerine kral, Meghavarna’yı çağırtmış ve sormuş: “Karga bey, bu Hiranyagarbha nasıl bir kraldır ve vezir Çakravaka nasıl bir vezirdir?” Karga cevap vermiş: “Efendim, kral Hiranyagarbha tıpkı Yudhishthira<sup class="calibre2"><a href="../Text/HITOPADESA_split_049.html#footnote-259-42" id="footnote-259-42-backlink">[42]</a></sup> gibi yüce birisidir, vezir Çakravaka’nın da eşi benzeri yoktur.” Kral şöyle demiş: “Madem öyle o senin tarafından nasıl aldatıldı?” Meghavarna gülümseyerek konuşmuş: “Efendim,</p>

  <p class="normal">Size güven duyanları aldatmak marifet midir? Kucağınızda uyuyan bir kimseyi öldürmek ne çeşit bir cesarettir?</p>

  <p class="normal">Dinleyiniz, aslında vezir ilk gördüğünde benim ne mal olduğumu anladı, fakat kral soylu bir kimse olduğu için, ben onu kandırmayı başardım. Derler ki,</p>

  <p class="normal">Başkalarını kendisi gibi zanneden kişi, düzenbazları doğru sözlü gibi kabul ederek aldanır; tıpkı Brahman, keçisi ve hırsızlar olayında olduğu gibi.</p>

  <p class="normal">Kral nasıl olduğunu sorunca karga anlatmış:</p>
</body>
</html>
