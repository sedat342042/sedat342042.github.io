<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>HITOPADESA</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_16">8.Masal:</h2>

  <p class="normal">Brahma ormanında Karpuratilaka adında bir fil varmış. Onu gören çakallar şöyle düşünmüşler: ‘Eğer bu hayvan bir ölürse bize dört ay yetecek yiyecek çıkar.’ İçlerinden yaşlı bir çakal şöyle söylemiş: ‘Ben zekamla onun ölmesini sağlayabilirim.’ Derken kurnaz hayvan Karpuratilaka’nın yanına gidip önünde yerlere kadar eğilerek ‘efendimiz, bana bakmak lütfunu bahşeder misiniz?’ demiş. Fil ‘kimsin sen? Nereden çıktın?’ diye sormuş. Hayvan aynıt vermiş: ‘Ben efendimizin huzuruna, ormanda toplantı yapmakta olan orman sakinleri tarafından gönderilmiş bir çakalım. Bir kral olmadan yaşayamıyoruz ve kral olarak her türlü asalete sahip olan siz efendimiz seçildiniz. Sizi ormanın kralı seçtik, çünkü,</p>

  <p class="normal">Fazlasıyla saf olan, ailesini düşünen, asil, şövalye ruhlu, dindar ve politika bilimini bilen kişi, dünya kralı olmaya layıktır. Ayrıca,</p>

  <p class="normal">Bir kimsenin önce kralı, sonra karısı, sonra zenginliği olmalıdır. Kral olmadan kadın veya zenginliğin ne önemi var? Yine,</p>

  <p class="normal">Yağmur, canlıların yaşamını sağlar, ama eğer yeryüzünün efendisi, canlıların destekçisi kral yoksa yağmur bile yağmaz. Ayrıca,</p>

  <p class="normal">Herşeyin birbirine bağlı olduğu bu dünyada kişi, cezalandırılma korkusuyla görevlerini yerine getirir; iyi huylu insan bulmak çok zordur. O yüzden iyi aileden gelen kadın, zayıf, sakat, hasta ve beş parasız da olsa kocasına itaat eder.</p>

  <p class="normal">O nedenle siz saygıdeğer efendimiz bu hayırlı an kaybolmadan hemen gelseniz iyi olur.’ Böyle konuştuktan sonra kalkıp gitmiş. Kral olacak olmanın zevkine kendini kaptıran Karpuratilaka da çakalın peşinden gitmiş ve derin bir bataklığa saplanmış. Fil demiş ki: ‘Çakal dost, şimdi ne olacak? Çamura saplandım ve batıyorum. Hemen geri dön ve benimle ilgilen.’ Çakal sırıtarak yanıt vermiş: ‘Efendim, kuyruğumu tutun ve doğrulun! Benim gibi birisinin sözüne güvenirseniz işte böyle belaya düşer, yardım da bulamazsınız. Zira derler ki,</p>

  <p class="normal">İyilerle beraberlik mutluluk getirir, kötülerle beraberlik ise ancak mahvoluşa neden olur.’</p>

  <p class="normal">Derin çamura iyice batan fil, çakallar tarafından parça parça edilmiş. İşte bu yüzden ‘kahramanlıkla elde edilmeyeni hile ile kazanmak gerekir’ diye konuştum.</p>

  <p class="normal">Çöpçatan kadının bu tavsiyesi üzerine prens, Çarudatta adlı genç bir tüccarı hizmetçi olarak işe almış. Ona en gizli işlerini vermiş.</p>

  <p class="normal">Birgün prens, banyo yapıp yağlandıktan, altın ve mücevherlerle süslendikten sonra demiş ki: ‘Bugünden itibaren tanrıça Gaurî adına bir ay sürecek bir tapınma sürecine başlıyorum. O yüzden bana her gece soylu bir aileden genç bir kadın getir; ona gerekli şekilde tapınacağım.’ Bunun üzerine Çarudatta söylendiği gibi genç ve güzel kadın getirip sunmuş ve bir yere saklanıp prensin ne yapacağını gözlemiş. Prens Tungabala kadına hiç dokunmadan giysi, mücevher ve güzel kokularla tapınmış ve onu bir koruma ile göndermiş. Gördüklerinden dolayı içi güvenle dolan ve aklı açgözlülükle ayartılan genç tüccar, karısı Lavanyavati’yi getirip gözlemeye başlamış. Gelenin aşık olduğu kız olduğunu bilen Tungabala, hemen yerinden fırlayıp ona sıkıca sarılmış ve gözleri kapalı halde kızı yatağa atarak onunla oynaşmaya başlamış. Ne kadar kötü bir iş yaptığını farkeden genç tüccar, derin bir keder içine gömülmüş. İşte bu yüzden ‘gözlerinin önünde karısının göğüsleriyle oynanmasını izleyip mutsuz olan tüccar’ benzetmesini yaptım. Sen de böyle olacaksın.”</p>

  <p class="normal">Aklı başında olmayan Manthara, bu dostça uyarıyı dikkate almayarak korku içinde başka bir göle ulaşmak için oradan ayrılmış. Hiranyaka ve diğerleri de, aksiliği büyütürcesine, sevdikleri için onun peşinden gitmişler. Yerde sürünerek ilerleyen Manthara, ormanda dolaşmakta olan bir avcı tarafından görülmüş. Avcı onu yakalamış ve bağlamış; ormanda dolaşmaktan açsusuz kaldığı için de çekmiş evine gitmiş. Geyik, karga ve fare bu duruma çok üzülmüşler. Hiranyaka ağlamış: ‘Tam bir beladan kurtuldum derken bir başkası çıkıyor. Felaketler hiç bir zaman tek tek gelmezler zaten.</p>

  <p class="normal">Şans eseri edindiğimiz ve sevgisi gerçek olan doğal dostumuz bizi felaket anında asla yüzüstü bırakmaz.</p>

  <p class="normal">Ana, eş, kardeş veya oğul gibi doğal olarak dostumuz olan kişilere güven duymaya gerek yoktur.</p>

  <p class="normal">Konu üzerinde tekrar tekrar düşündükten sonra: ‘Ey felaket! Bu yaşamımda, bir zaman aralığında yaptığım iyi ve kötü işlere uygun olarak uğradığım pek çok ölüm ve yeniden doğum gibi, birçok değişikliği tatmış oldum.</p>

  <p class="normal">Zaten böyle de olmalıdır.</p>

  <p class="normal">Beden her türlü tehlikeye maruz kalır, servet tüm belaların yatağıdır; birleşme dağılmaya muhtaçtır, yaratılmış herşey gelip geçicidir.</p>

  <p class="normal">Bir diğer düşünce de şudur:</p>

  <p class="normal">‘Mitra’ yani ‘Dost’ sözcüğü, üzerlerinde bir mücevher gibi duran insanlar, kişiyi düşmandan gelen sıkıntılardan korurlar; onlar mutluluk ve güven kaynağıdırlar. Ayrıca,</p>

  <p class="normal">Gözlerimize abıhayat gibi gelen, zevki ve acıyı paylaşarak kalbimize serinlik getiren dostu bulmak çok zordur. Öte yandan zenginlik için açgözlülük duyan, malmülk toplayan dostları heryerde bulmak olanaklıdır. Zorluklar onların içtenliklerini denemek için birer göstergedirler.”</p>

  <p class="normal">Böyle ağladıktan sonra Hiranyaka, Çitranga ve Laghupatanaka’ya şöyle demiş: “Avcı ormandan ayrılmadan Manthara’yı kurtarmak için bir plan yapmalıyız.” Diğerleri “söyle, ne yapalım?” demişler. Hiranyaka konuşmuş: “Çitranga su kenarına gidip ölü taklidi yapsın. Karga da onun üstüne çıkıp onu gagalıyor gibi yapsın. Avcı, ölü sandığı geyiğin etini almak için kaplumbağayı bırakıp buraya gelecektir. Ben de o sırada Manthara’nın iplerini kemireceğim. Avcı yaklaştığında siz ikiniz hemen kaçıvereceksiniz.” Çitranga ve Laghupatanaka hemen denileni yapmış; bir ağacın altında yorgun halde oturmakta olan avcı, sözde ölü geyiği görmüş. Sevinmiş, bıçağını alıp ona doğru yaklaşmaya başlamış. O sırada Hiranyaka, Manthara’nın yanına gelip onun bağlarını kemirmiş ve kaplumbağa kurtulup suya dalmış. Avcının iyice yakına geldiğini gören geyik zıplayıp kaçmış. Avcı ağaca geri döndüğünde kaplumbağanın da gitmiş olduğunu görmüş. Avcı şöyle düşünmüş: “Bu durum düşünmeden davrandığım için başıma geldi. Zira,</p>

  <p class="normal">Kesin olanı bırakıp belirsizliğin peşine düşen, kesin olanı kaybeder ve tabii belirsiz olanı da kaybeder.”</p>

  <p class="normal">Böylece hayal kırıklığına uğrayarak düşüncesiz hareketi yüzünden evine dönmüş. Manthara ve diğerleri beladan uzak, kendi barınaklarına gidip mutluluk içinde yaşamışlar.</p>

  <p class="normal">Prensler keyifle şöyle demişler: “Bütün bu dinlediklerimizden çok mutlu olduk. Muradımıza erdik.” Vishnuşarman yanıt vermiş: “Daha muradınıza ermediniz, daha anlatacak çok şey var.</p>

  <p class="normal">Ey iyi insanlar, dostlarınız olsun! Ülke halkı zengin olsun! Krallar mülk edinsin, onlara itaat edilsin. Devlet adamlarının politikaları, yeni evlenilmiş kadınlar gibi, kalbinize neşe versin. Ve başında hilal taşıyan tanrı Şiva tüm isanlara iyilik bahşetsin.”</p>
</body>
</html>
