<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>HITOPADESA</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_13">5.Masal:</h2>

  <p class="normal">Gauda ülkesinde Kauşambi adında bir şehir varmış. Orada Çandanadaşa adında çok zengin bir tüccar yaşarmış. O çok yaşlandığı halde şehvet düşkünlüğünden ve zenginliğine güvenerek bir tüccarın Lilavati adındaki kızıyla evlenmiş. Aşk Tanrısı’nın bayrağı gibi gözüken genç kadın yaşlı kocasını sevmemiş. Çünkü,</p>

  <p class="normal">Kadınlar, uzuvları buruşmuş yaşlı kocalardan hoşlanmazlar; ayın ışığını soğuk, güneşin ışığını sıcak bulanları sevmezler. Ayrıca,</p>

  <p class="normal">Erkeğin saçları griye döndüğünde tutkudan eser kalmayan kadın çareyi başkalarında aramaz mı? Öte yandan yaşlı kocanın ona duyduğu sevgi daha da artar.</p>

  <p class="normal">Erkeklerin yaşama istekleri ve zenginlik tutkuları hep büyük olmuştur; ama yaşlı bir erkek için en önmeli şey karısıdır.</p>

  <p class="normal">Yaşlı erkek ne zevklerle uğraşır ne de onları terk eder; onun durumu dişsiz bir köpeğin bir kemiği yalayıp durmasına benzer.</p>

  <p class="normal">İşte bu Lilavati, gençliğin verdiği güçle, aile bağlarını umarsızca kırarak, bir başka tüccarın oğluna aşık olmuş. Çünkü,</p>

  <p class="normal">Aşırı serbestlik, baba evinde yaşama, bayramlarda insanlarla bir araya gelme, erkeklere yakın alanlarda yaşama, arkadaş topluluğuna katılma, başka bir ülkede yaşama, kötü karakterli kadınlarla birlikte olma, uygun davranışlara sürekli saldırı, kocanın yaşlı olması, kıskanç olması veya başka bir ülkede olması, bir kadının karakterinin bozulma sebepleridir. Ayrıca,</p>

  <p class="normal">Sarhoşluk, kötü erkeklerle arkadaşlık, kocadan ayrı kalma, aylak aylak dolaşma, başkasının evinde uyuma ve başkasının evinde kalma da kadının mahvolmasının nedenlerindendir. Ve yine,</p>

  <p class="normal">Ancak uygun bir yer, uygun bir fırsat ve uygun bir aşık olmaması halinde kadınlar namuslu kalabilirler.</p>

  <p class="normal">Kadınlar her zaman vefasızdır, bunu tanrılar da çok iyi bilir; kadınlardan korunanlara ne mutlu.</p>

  <p class="normal">Kadınların hoşlanmadığı kimse yoktur, onlar hep birilerini severler, hep yeni bir erkek ararlar, tıpkı ineklerin ormanda çim aradıkları gibi. Yine,</p>

  <p class="normal">Kadınlar bir kap tereyağına, erkekler ise yanan odun kömürüne benzerler; akıllı kişi asla ikisini bir araya getirmez.</p>

  <p class="normal">Ne alçakgönüllülük, ne iyi doğum yapma, ne dürüstlük, ne de utangaçlık; kadının namusunu koruyan bir kur yapanın olmamasıdır.</p>

  <p class="normal">Kadını çocukluğunda babası korur, olgunluğunda kocası, yaşlılığında ise oğlu korur; bir kadın asla başıboş bırakılmamalıdır.</p>

  <p class="normal">Birgün Lilavati, üzerindeki mücevherler parıldar halde, sedire uzanmış tüccarın oğluyla samimi pozlarda birşeyler konuşurken aniden kocası oraya çıkıp gelmiş. Kadın kocasını saçlarından çekip ona sarılmış ve onu öpmüş. Bu sırada aşık kaçmış. Derler ki,</p>

  <p class="normal">Uşanas’ın<sup class="calibre2"><a href="../Text/HITOPADESA_split_049.html#footnote-259-16" id="footnote-259-16-backlink">[16]</a></sup> çok iyi bildiği, Brihaspati’nin de çok iyi bildiği bilgi kitaplarında, kadının maharetiyle her şeyi yutturabileceği yazılıdır.</p>

  <p class="normal">Onun hareketlerini gören bir kadın tellalı “onu nasıl da aniden kucakladı?” diyerek durumu anlamış. Lilavati’den para sızdırarak onu bir tür cezaya çarptırmış. İşte o yüzden ‘genç kadın yaşlı kocasını saçlarından çekerek sarıldı ve öptü’ dedim. Bu farenin de böylesine güçlü olması için bir neden olmalı.” Bir an düşünen çileci “ve bu neden paranın bol olması olmalı” demiş. Çünkü,</p>

  <p class="normal">Bu dünyada zengin kişi her zaman ve her yerde güçlüdür; kralların bile olağanüstü güçleri zenginliklerindendir.</p>

  <p class="normal">“Derken o eline bir bel aldı ve yuvamı oydu, uzun sürede biriktirdiğim tüm zenginliğimi aldı. O zamandan beri güçten düşmüş, ruh ve enerjiden yoksun haldeyim; kendi yiyeceğimi kazanamaz oldum. Böyle cansız ve ürkek halde yaşarken Çûdakarna tarafından görüldüm. Öyle ki şöyle dedi;</p>

  <p class="normal">Bu dünyada kişi zenginlikle güçlü olur, zenginlikle bilgili olur; şu bulunduğu yerin aşağısına düşmüş fareye bak. Ayrıca,</p>

  <p class="normal">Eğer zengin değilse aklı kıt bir kişinin tüm eylemleri, yaz sıcağındaki küçük bir dere gibi kurur, kaybolur. Yine,</p>

  <p class="normal">Zengin olanın dostu olur, zengin olanın akrabası olur, zengin kişi bu dünyanın insanıdır, zengin kişi bilgili insandır. Keza,</p>

  <p class="normal">Oğulsuz ev boştur, iyi bir dostu olmayanın da öyledir. Budala için dört bir taraf boştur, yoksul için ise herşey boştur. Ve yine,</p>

  <p class="normal">Zenginin zedelenmemiş uzuvları aynıdır, adı aynıdır, zarar görmemiş aklı aynıdır, sözcükleri aynıdır; adam aynı adamdır; ama ne zaman paranın sıcaklığından yoksun olur o saat çok farklı bir insan olur; ne acayip bir şey!</p>

  <p class="normal">Tüm bunları işiten ben kendi kendime düşündüm: ‘Şimdi şu anda barınağım uygun durumda değil; bu meseleyi birisiyle görüşmem de uygun değildir. Çünkü,</p>

  <p class="normal">Bilge kişi herşeyini yitirdiğini, zihnindeki endişe durumunu, evindeki kötülükleri, aldatıldığını ve aşağılandığını hiç açık etmemelidir. Ayrıca,</p>

  <p class="normal">Şu dokuz şey dikkatle saklanmalıdır: Yaşam dönemi, zenginlik, aile sırrı, cazibe, karıkoca arasındaki eğlence, ilaç, çile, sadaka ve bir kimsenin rezilliği. Öyle derler ki,</p>

  <p class="normal">Kader fazlasıyla aksi yöne dönüp tüm çabalar ve yiğitlikler boşa çıktığında, yaban hayatı hariç, yüce düşünceli kişi nasıl yoksulluğu yenip derman bulabilir.</p>

  <p class="normal">Öz saygısı olan kişi cimrilik edeceğine ölmeyi tercih eder. Ateş söndürülmeye katlanır ama asla soğumaz. Ayrıca,</p>

  <p class="normal">Bilge kişinin davranış yolu, çiçek demeti gibi, iki yolludur; ya baş olmak ister ya da uzak bir ormanda ölüp gitmek.</p>

  <p class="normal">Ve dilenerek yaşamak onun için çok alçaltıcı olacaktır. Çünkü,</p>

  <p class="normal">Fakir kişi tüm nezaketini yitirip cimri bir kimseye yalvarmaktansa ateşe girsin daha iyi.</p>

  <p class="normal">Fakirlik insana utanç verir; utanç onun metanetini kaybetmesine yol açar; bu onun herkes tarafından küçük görülmesini sağlar; bu da onun dışlanmış hissedilmesine neden olur. Dışlanmışlık onu kederli yapar. Keder aklını yitirmesine neden olur. Aklını yitiren mahvoluşa sürüklenir. Ah! Yoksulluk her türlü felaketin kaynağıdır! Yine,</p>

  <p class="normal">Sessiz kalmak yalan konuşmaktan iyidir; başkasının karısıyla birlikte olmaktansa iktidarsız olmak daha iyidir; kötü insanın sözlerine katlanmaktansa ölmek daha iyidir; başkasının zenginliğiyle mutlu olmaktansa dilenerek yaşamak daha iyidir.</p>

  <p class="normal">Yaramaz bir öküzdense boş bir inek ağılı daha iyidir. İffetsiz bir ailenin kızını eş edinmektense bir fahişeyle evlenmek daha iyidir. Düşüncesiz ve bencil bir kralın yönettiği şehirde yaşamaktansa ormanda yaşamak daha iyidir. Alçak kişiye muhtaç olmaktansa ölmek daha iyidir. Ayrıca,</p>

  <p class="normal">Hizmet etmek kendine saygıyı öldürür; ay karanlığı, yaşlılık güzelliği, HariHara<sup class="calibre2"><a href="../Text/HITOPADESA_split_049.html#footnote-259-17" id="footnote-259-17-backlink">[17]</a></sup> hikayeleri günahı yok eder. Dilenmek ise yüzlerce güzel niteliği ortadan kaldırır.</p>

  <p class="normal">Böyle düşünerek neden başkasının pastasına malzeme olayım ki? Ey zalim kader! Bu da ölümün bir başka kapısı olmalı.</p>

  <p class="normal">Şu üçü insanı alçaltan şeylerdir: Yüzeysel bilgi, ücret karşılığı kazanılan cinsel zevk, ekmek için başkalarının eline bakma.</p>

  <p class="normal">Hasta insan, uzun süre sürgünde olan insan, başkasının yiyeceğini yiyen insan, başkasının evinde yaşayan insan; eğer bir kimse bunlardan birini yaşıyorsa o kişi için ölüm dinlenilecek bir yerdir.</p>

  <p class="normal">Her ne kadar bunları göz önünde bulundursam da, açgözlülüğümden zenginlik biriktirmeye karar verdim. Çünkü derler ki,</p>

  <p class="normal">Kader yolu şaşırırsa tamaha, tamah da tutkuya yol açar. Tutku ile başı belaya giren kişi her durumda felakete sürüklenir.</p>

  <p class="normal">Ben nazikçe yürüyordum ki bu Vînakarna tarafından bambu sopayla dürtüldüm ve bunun üzerine düşündüm: ‘Hiç bir şeyden mutlu olmayan açgözlü bir insan kendisine zarar veren bir haindir. Çünkü,</p>

  <p class="normal">Mutlu eden herşey onun zenginliğidir; dünya deriyle mi kaplı ki onun ayakları ayakkabıyla kaplı olsun? Yine,</p>

  <p class="normal">Sakin kafayla tadına varılan, mutluluk nektarıyla doyurulmuş bu mutluluk durumuna, oraya buraya koşuşturup kazanım açgözlülüğüyle saldırarak nasıl varılabilir ki? Ayrıca,</p>

  <p class="normal">Her şeyi denemiş, işitmiş, uygulamış kişi tüm istekleri arka plana ittiğinde ona sadece gönül hoşluğu kalır. Yine,</p>

  <p class="normal">Hiç bir zenginin kapısında hizmet etmemiş, hiç ayrılık acısını tatmamış ve kendisine hiç acınası sözler söylenmemiş kişi ne mübarek bir kişidir. Çünkü,</p>

  <p class="normal">Şiddetli arzuyla yanan bir kimse için yüz yocana kadar uzun bir mesafe bir hiçtir; gönül rahatlığında olan ise elinde olana bile ilgisizdir.</p>

  <p class="normal">Bu yüzden şu koşullar altında neye karar verilmesi gerektiği önerilmelidir.</p>

  <p class="normal">Bir kimsenin bu dünyadaki görevi nedir? Canlılara merhamet etmek. Mutluluk nedir? Sağlıktır. Sevgi nedir? İyi hisler beslemektir. Bilgelik nedir? Yargılama gücüdür. Benzer şekilde,</p>

  <p class="normal">Bela insana bulaşmaya çalıştığında bilgelik onu yargılama gücüyle dağıtır. Bir yargıya varamayanları bela her fırsatta yakalar. Ayrıca,</p>

  <p class="normal">Bir kimse aileyi korumak için bireyi, köyü korumak için aileyi, ülkeyi korumak için köyü terk etmeli; ancak bir kimse kendisi uğruna tüm dünyayı terk etmeli. Yine,</p>

  <p class="normal">Kolayca elde edilen suyu ve korkuyla elde edilen lezzetli yemeği düşündüğümde, bu ikisinden kolay elde edilenin daha mutluluk verici olduğunu düşünüyorum.</p>

  <p class="normal">Böyle düşünerek kasvetli bir ormana vardım. Çünkü,</p>

  <p class="normal">Kaplanların ve azametli fillerin dolaştığı, ağaçların yuva olduğu, olgun meyvelerin ve suyun yemek, çimlerin yatak, ağaç kabuklarının elbise olduğu bir orman, akrabalar arasındaki yoksul bir yaşamdan daha iyidir.</p>

  <p class="normal">Sonunda, dinsel bağlılığımın bir göstergesi olarak bu arkadaşımla dost olma şerefine eriştim. Ödülüm daha da arttı, çünkü sizlere katılıp cennete kavuşmuş gibi oldum. Zira,</p>

  <p class="normal">Dünya varlığının yarattığı zehirli ağacın sadece iki lezzetli meyvesi vardır; biri şiir sanatının özünü emmek, diğeri ise iyilerle dostluk kurmaktır.</p>

  <p class="normal">Manthara demiş ki: “Zenginler ancak ayağın tozuyla kıyaslanabilirler. Gençlik, dağdan akan bir nehir gibi çabuk akıp gider. Yaşam bir su damlası gibi gelip geçicidir. Varlık, sabun köpüğü gibi yok olan bir şeydir. Yargılama gücü olmayan, dinsel görevlerini yapmayan, cennetin kapısına tutunamamış, yaşlılık ve pişmanlıkla kaplı kişi, keder ateşiyle yanmaktadır.</p>

  <p class="normal">Çok şey saklayıp biriktiriyorsun, bu kötü halin nedeni budur. Dinle,</p>

  <p class="normal">En iyi para biriktirme yolu, bir havuza su biriktirir gibi hayır işleri yapmaktır. Ayrıca,</p>

  <p class="normal">Zenginliğini toprağın en derin yerine gömen bir cimri kendisine, en derinlerdeki dünyaya giden bir yol yapar. Yine,</p>

  <p class="normal">Binbir zahmetle zenginlik kazanmayı isteyen kişi, başkalrının yükünü taşıyan bir kimse gibi, kendisine sıkıntı dünyası yaratır. Ve yine,</p>

  <p class="normal">Eğer bir kimse zengin olup da bu zenginliği hayır işleri ya da eğlence için kullanmıyorsa, o zaman biz de kendimizi neden zengin saymayalım ki? Keza,</p>

  <p class="normal">Cimrinin kullanmadığı zenginliği herkesin ortak malıdır. O ancak kaybedip de üzüldüğü zaman kendi malı olarak düşünülür.</p>

  <p class="normal">Tatlı sözlerle verilen bir hediye, kibirden uzak bilgi, müsamahası olan esaret ve hayır işlerine harcanan zenginlik; bu dördü dünyada nadir bulunur. Yine derler ki,</p>

  <p class="normal">Mal biriktirmek insanı büyük kılmalıdır. Bakınız, mal saklayayım derken bir çakal nasıl da bir yay tarafından öldürüldü.</p>

  <p class="normal">O ikisi nasıl olduğunu sormuş. Manthara anlatmış:</p>
</body>
</html>
