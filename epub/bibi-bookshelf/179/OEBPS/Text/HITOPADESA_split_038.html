<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>HITOPADESA</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_37">3.Masal:</h2>

  <p class="normal">Vikramapura şehrinde Samudradatta adında bir tüccar varmış. Karısı Ratnaprabhâ sürekli olarak onu hizmetkarlarından biriyle aldatırmış. Zira,</p>

  <p class="normal">Kimse kadınlar tarafından tamamen reddedilmez ya da sevilmez; onlar, tıpkı ormanda taze ot arayan inekler gibi, yeni sevgili ararlar.</p>

  <p class="normal">Birgün Samudradatta Ratnaprabhâ’yı hizmetkarın ağzına öpücük kondururken görmüş. Bunun üzerine edepsiz kadın hemen gidip ona demiş ki: ‘Efendiciğim, bizim hizmetkar ne kadar da keyfine düşkün, ağzını koklayarak sürekli onun çaldığı kâfuruları yeyip yemediğini kontrol ediyorum. Zira derler ki,</p>

  <p class="normal">Erkeklerle kıyaslandığında kadınların yemek yeme kapasiteleri iki kat, yetenekleri dört kat, enerjileri altı, tutkuları ise sekiz kattır.’</p>

  <p class="normal">Kadının bu sözlerini işiten hizmetkar öfkelenmiş ve ‘karısının böyle her an hizmetçisinin ağzını kokladığı bir efendinin evinde kim kalmak ister?’ diyerek kalkmış ve çıkıp gitmeye çalışmış. Tüccar onu güçlükle durdurmuş ve hizmetinde kalmaya ikna etmiş. İşte o yüzden bir güçlük doğduğunda onu gideren yeteneklidir dedim.’ Derken Yadbhavishya konuşmuş:</p>

  <p class="normal">‘Bir şey olmamışsa olmamıştır, olmuşsa da başka türlüsü olmaz; endişe zehirini yok eden bu ilacı içmemek neden?’</p>

  <p class="normal">Sabahleyin Pratyutpannamati ağa takılmış; ölü taklidi yapıp öylece beklemiş. Bir fırsatını bulup ağdan kurtulmuş, suya atlayıp tüm gücüyle derinlere doğru kaçmış. Yadbhavishya ise yakalanıp balıkçılar tarafından öldürülmüş. İşte o yüzden bu üç balık örneğini verdim. Benim mutlaka bir başka göle gitmem gerek.’ Kuğular demişler ki: ‘Başka bir göle vardığında emniyette olacaksın. Ancak karadan yapacağın yolculukta emniyetini nasıl sağlayacaksın?’ Kaplumbağa yanıt vermiş: ‘Tek çaresi var, o da sizinle havadan gitmek.’ Kuğular sormuşlar: ‘Böyle bir şey nasıl mümkün olabilir?’ Kaplumbağa konuşmuş: ‘Sizler gagalarınızla bir parça sopayı tutacaksınız, ben de ağzımla sopayı tutacağım ve böylece sizin kanatlarınızın gücüyle ben de havadan gidebileceğim.’ Kuğular demişler ki: ‘Bu bir çıkar yol, ancak;</p>

  <p class="normal">Bir kimse çareyi düşünürken aksilikleri de hesaplamalıdır; budala turnanın yavrusu mongozlar tarafından gözlerinin önünde nasıl da yendi.’</p>

  <p class="normal">Kaplumbağa bunun nasıl olduğunu sorunca iki kuğu anlatmışlar:</p>
</body>
</html>
