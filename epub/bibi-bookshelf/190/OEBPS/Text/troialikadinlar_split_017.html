<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>troialikadinlar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_15">Actus Quintus</h2>

  <p class="ortayazi"><span class="idebold">NUNTIUS, ANDROMACHA, HECUBA</span></p>

  <p class="normal1">NUNTIUS</p>

  <p class="normal">O dura fata, saeua, miseranda, horrida!</p>

  <p class="normal">Quod tam ferum, tam triste bis quinis scelus</p>

  <p class="normal">Mars uidit annis? quid prius referens gemam,</p>

  <p class="normal">tuosne potius, an tuos luctus, anus?</p>

  <p class="normal1">HECUBA</p>

  <p class="normal">Quoscumque luctus fleueris, flebis meos.</p>

  <p class="normal">Sua quemque tantum, me omnium clades premit.</p>

  <p class="normal">Mihi cuncta pereunt; quisquis est, Hecubae est, miser.</p>

  <p class="normal1">NUNTIUS</p>

  <p class="normal">Mactata uirgo est, missus e muris puer;</p>

  <p class="normal">sed uterque letum mente generosa tulit.</p>

  <p class="normal1">ANDROMACHA</p>

  <p class="normal">Expone seriem caedis, et duplex nefas</p>

  <p class="normal">persequere; gaudet magnus aerumnas dolor</p>

  <p class="normal">tractare totas: ede et enarra omnia.</p>

  <p class="normal1">NUNTIUS</p>

  <p class="normal">Est una magna turris e Troia super,</p>

  <p class="normal">assueta Priamo, cuius e fastigio</p>

  <p class="normal">summisque pinnis arbiter belli sedens</p>

  <p class="normal">regebat acies. turre in hac blando sinu</p>

  <p class="normal">fouens nepotem, quum metu uersos graui</p>

  <p class="normal">Danaos fugaret Hector et ferro, et face,</p>

  <p class="normal">paterna puero bella monstrabat senex.</p>

  <p class="normal">Haec nota quondam turris et muri decus,</p>

  <p class="normal">nunc saeua cautes, undique affusa ducum</p>

  <p class="normal">plebisque turba cingitur; totum coit</p>

  <p class="normal">ratibus relictis uulgus. his collis procul</p>

  <p class="normal">aciem patenti liberam praebet loco,</p>

  <p class="normal">his alta rupes, cuius e cacumine</p>

  <p class="normal">erecta summos turba librauit pedes.</p>

  <p class="normal">Hunc pinus, illum laurus, hunc fagus gerit,</p>

  <p class="normal">et tota populo silua suspenso tremit.</p>

  <p class="normal">Extrema montis ille praerupti petit,</p>

  <p class="normal">semusta at ille tecta, uel saxum imminens</p>

  <p class="normal">muri cadentis pressit, atque aliquis (nefas)</p>

  <p class="normal">tumulo ferus spectator Hectoreo sedet.</p>

  <p class="normal">Per spatia late plena sublimi gradu</p>

  <p class="normal">incedit Ithacus paruulum dextra trahens</p>

  <p class="normal">Priami nepotem, nec gradu segni puer</p>

  <p class="normal">ad alta pergit moenia. ut summa stetit</p>

  <p class="normal">pro turre, uultus huc et huc acres tulit,</p>

  <p class="normal">intrepidus animo. qualis ingentis ferae</p>

  <p class="normal">paruus tenerque fetus, et nondum potens</p>

  <p class="normal">saeuire dente, iam tamen tollit minas,</p>

  <p class="normal">morsusque inanes tentat, atque animis tumet:</p>

  <p class="normal">sic ille dextra prensus hostili puer</p>

  <p class="normal">ferox, superne mouerat uulgum ac duces</p>

  <p class="normal">ipsumque Ulyssem. non flet e turba omnium,</p>

  <p class="normal">qui fletur; ac dum uerba fatidici et preces</p>

  <p class="normal">concipit Ulysses uatis, et saeuos ciet</p>

  <p class="normal">ad sacra superos, sponte desiluit sua</p>

  <p class="normal">In media Priami regna.</p>

  <p class="normal1">ANDROMACHA</p>

  <p class="normal">Quis Colchus hoc, quis sedis incertae Scytha</p>

  <p class="normal">commisit, aut quae Caspium tangens mare</p>

  <p class="normal">gens iuris expers ausa? Non Busiridis</p>

  <p class="normal">Puerilis aras sanguis aspersit feri,</p>

  <p class="normal">nec parua gregibus membra Diomedes suis</p>

  <p class="normal">epulanda posuit. quis tuos artus tenet,</p>

  <p class="normal">Tumuloque tradet?</p>

  <p class="normal1">NUNTIUS</p>

  <p class="normal">Quos enim praeceps locus</p>

  <p class="normal">reliquit artus? ossa disiecta et graui</p>

  <p class="normal">elisa casu; signa clari corporis,</p>

  <p class="normal">et ora et illas nobiles patris notas,</p>

  <p class="normal">confudit imam pondus ad terram datum;</p>

  <p class="normal">soluta ceruix silicis impulsu, caput</p>

  <p class="normal">ruptum, cerebro penitus expresso: iacet</p>

  <p class="normal">deforme corpus.</p>

  <p class="normal1">ANDROMACHA</p>

  <p class="normal">Sic quoque est similis patri.</p>

  <p class="normal1">NUNTIUS</p>

  <p class="normal">Praeceps ut altis cecidit e muris puer,</p>

  <p class="normal">fleuitque Achiuum turba, quod fecit, nefas,</p>

  <p class="normal">idem ille populus aliud ad facinus redit,</p>

  <p class="normal">tumulumque Achillis. cuius extremum latus</p>

  <p class="normal">Rhoetea leni uerberant fluctu uada;</p>

  <p class="normal">aduersa cingit campus, et cliuo leui</p>

  <p class="normal">erecta medium uallis includens locum</p>

  <p class="normal">crescit theatri more. concursus frequens</p>

  <p class="normal">impleuit omne litus. Hi classis moras</p>

  <p class="normal">hac morte solui rentur, hi stirpem hostium</p>

  <p class="normal">gaudent recidi; magna pars uulgi leuis</p>

  <p class="normal">odit scelus, spectatque. nec Troes minus</p>

  <p class="normal">suum frequentant funus et pauidi metu</p>

  <p class="normal">partem ruentis ultimam Troiae uident:</p>

  <p class="normal">Cum subito thalami more, praecedunt faces.</p>

  <p class="normal">et pronuba illi Tyndaris, maestum caput</p>

  <p class="normal">demissa. “Tali nubat Hermione modo,”</p>

  <p class="normal">Phryges precantur, “sic uiro turpis suo</p>

  <p class="normal">Reddatur Helena.” terror attonitos tenet</p>

  <p class="normal">utrosque populos. ipsa deiectos gerit</p>

  <p class="normal">vultus pudore; sed tamen fulgent genae,</p>

  <p class="normal">magisque solito splendet extremus decor,</p>

  <p class="normal">ut esse Phoebi dulcius lumen solet</p>

  <p class="normal">iamiam cadentis, astra quum repetunt uices,</p>

  <p class="normal">premiturque dubius nocte uicina dies.</p>

  <p class="normal">Stupet omne uulgus: (et fere cuncti magis</p>

  <p class="normal">peritura laudant) hos mouet formae decus,</p>

  <p class="normal">hos mollis aetas, hos uagae rerum uices;</p>

  <p class="normal">mouet animus omnes fortis, et leto obuius,</p>

  <p class="normal">(Pyrrhum antecedit; omnium mentes tremunt)</p>

  <p class="normal">mirantur, ac miserantur.</p>

  <p class="normal">Ut primum ardui</p>

  <p class="normal">sublime montis tetigit, atque alte edito</p>

  <p class="normal">iuuenis paterni uertice in busti stetit,</p>

  <p class="normal">audax uirago non tulit retro gradum;</p>

  <p class="normal">conuersa ad ictum stat truci uultu ferox.</p>

  <p class="normal">Tam fortis animus omnium mentes ferit,</p>

  <p class="normal">nouumque monstrum est, Pyrrhus ad caedem piger.</p>

  <p class="normal">Ut dextra ferrum penitus exacta abdidit,</p>

  <p class="normal">subitus, recepta morte prorupit cruor</p>

  <p class="normal">per uulnus ingens. nec tamen, moriens, adhuc</p>

  <p class="normal">deponit animos: cecidit, ut Achilli grauem</p>

  <p class="normal">factura terram, prona et irato impetu.</p>

  <p class="normal">Uterque fleuit coetus – at timidum Phryges</p>

  <p class="normal">misere gemitum, clarius uictor gemit.</p>

  <p class="normal">Hic ordo sacri. non stetit fusus cruor,</p>

  <p class="normal">humoue summa fluxit: obduxit statim,</p>

  <p class="normal">saeuusque totum sanguinem tumulus bibit.</p>

  <p class="normal1">HECUBA</p>

  <p class="normal">Ite, ite, Danai, petite iam tuti domos;</p>

  <p class="normal">optata uelis maria diffusis secet</p>

  <p class="normal">secura classis. concidit uirgo, ac puer:</p>

  <p class="normal">bellum peractum est. quo meas lacrimas feram?</p>

  <p class="normal">Ubi hanc anilis exspuam leti moram?</p>

  <p class="normal">Natam an nepotem, coniugem an patriam fleam?</p>

  <p class="normal">An omnia an me? sola mors uotum meum,</p>

  <p class="normal">infantibus uiolenta uirginibus uenis,</p>

  <p class="normal">ubicumque properas, saeua; me solam times</p>

  <p class="normal">vitasque, gladios inter ac tela et faces</p>

  <p class="normal">quaesita tota nocte, cupientem fugis.</p>

  <p class="normal">Non hostis, aut ruina, non ignis meos</p>

  <p class="normal">absumpsit artus: quam prope a Priamo steti!</p>

  <p class="normal1">NUNTIUS</p>

  <p class="normal">Repetite celeri maria, captiuae, gradu:</p>

  <p class="normal">iam uela puppis laxat, et classis mouet.</p>
</body>
</html>
