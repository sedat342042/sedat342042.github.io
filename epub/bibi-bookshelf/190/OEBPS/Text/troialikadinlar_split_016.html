<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>troialikadinlar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">Actus Quartus</h2>

  <p class="ortayazi"><span class="idebold">HELENA, ANDROMACHA, HECUBA, POLYXENA (muta persona)</span></p>

  <p class="normal1">HELENA</p>

  <p class="normal">Quicumque hymen funestus, inlaetabilis,</p>

  <p class="normal">lamenta caedes sanguinem gemitus habet,</p>

  <p class="normal">est auspice Helena dignus. euersis quoque</p>

  <p class="normal">nocere cogor Phrygibus: ego Pyrrhi toros</p>

  <p class="normal">narrare falsos iubeor, ego cultus dare,</p>

  <p class="normal">habitusque Graios. arte capietur mea,</p>

  <p class="normal">meaque fraude concidet Paridis soror.</p>

  <p class="normal">Fallatur: ipsi leuius hoc equidem reor.</p>

  <p class="normal">Optanda mors est sine metu mortis mori.</p>

  <p class="normal">Quid iussa cessas agere? ad auctorem redit</p>

  <p class="normal">sceleris coacti culpa.– Dardaniae domus</p>

  <p class="normal">generosa uirgo, melior afflictos deus</p>

  <p class="normal">respicere coepit, teque felici parat</p>

  <p class="normal">dotare thalamo. tale coniugium tibi</p>

  <p class="normal">non ipsa sospes Troia, non Priamus daret.</p>

  <p class="normal">Nam te Pelasgae maximum gentis decus</p>

  <p class="normal">cui regna campi lata Thessalici patent,</p>

  <p class="normal">ad sancta lecti iura legitimi petit.</p>

  <p class="normal">Te magna Tethys, teque tot pelagi deae</p>

  <p class="normal">placidumque numen aequoris tumidi Thetis</p>

  <p class="normal">suam uocabunt, te datam Pyrrho socer</p>

  <p class="normal">Peleus nurum uocabit et Nereus nurum.</p>

  <p class="normal">Depone cultus squalidos, festos cape.</p>

  <p class="normal">dedisce captam; deprime horrentes comas,</p>

  <p class="normal">crinemque docta patere distingui manu.</p>

  <p class="normal">Hic forsitan te casus excelso magis</p>

  <p class="normal">solio reponet. profuit multis capi.</p>

  <p class="normal1">ANDROMACHA</p>

  <p class="normal">Hoc derat unum Phrygibus euersis malum,</p>

  <p class="normal">gaudere. flagrant strata passim Pergama:</p>

  <p class="normal">O coniugale tempos! an quisquam audeat</p>

  <p class="normal">negare? quisquam dubius ad thalamos eat,</p>

  <p class="normal">quos Helena suadet? pestis, exitium, lues</p>

  <p class="normal">utriusque populi, cernis hos tumulos ducum</p>

  <p class="normal">et nuda totis ossa quae passim iacent</p>

  <p class="normal">inhumata campis? haec hymen sparsit tuus.</p>

  <p class="normal">Tibi fluxit Asiae, fluxit Europae cruor,</p>

  <p class="normal">cum dimicantes lenta prospiceres uiros,</p>

  <p class="normal">incerta uoti. perge, thalamos appara.</p>

  <p class="normal">Taedis quid opus est? quidue solemni face?</p>

  <p class="normal">Quid igne? thalamis Troia praelucet nouis.</p>

  <p class="normal">Celebrate Pyrrhi, Troades, connubia,</p>

  <p class="normal">celebrate digne: planctus et gemitus sonet.</p>

  <p class="normal1">HELENA</p>

  <p class="normal">Ratione quamuis careat et flecti neget</p>

  <p class="normal">magnus dolor, sociosque nonnunquam sui</p>

  <p class="normal">maeroris ipsos oderit, causam tamen</p>

  <p class="normal">possum tueri iudice infesto meam,</p>

  <p class="normal">grauiora passa. Luget Andromacha Hectorem,</p>

  <p class="normal">et Hecuba Priamum? solus occulte Paris</p>

  <p class="normal">lugendus Helenae est. durum et inuisum et graue est,</p>

  <p class="normal">seruitia fere? patior hoc olim iugum,</p>

  <p class="normal">annis decem captiua. Prostratum Ilium est,</p>

  <p class="normal">versi penates? perdere est patriam graue;</p>

  <p class="normal">grauius timere. vos leuat tanti mali</p>

  <p class="normal">comitatus: in me victor et victus furit.</p>

  <p class="normal">Quam quisque famulam traheret, incerto diu</p>

  <p class="normal">casu pependit: me meus traxit statim</p>

  <p class="normal">sine sorte dominus. causa bellorum fui,</p>

  <p class="normal">tantaeque Teucris cladis? hoc uerum puta,</p>

  <p class="normal">Spartana puppis uestra si secuit freta;</p>

  <p class="normal">sin rapta Phrygiis praeda remigibus fui.</p>

  <p class="normal">Deditque donum iudici uictrix dea,</p>

  <p class="normal">ignosce Paridi. iudicem iratum mea</p>

  <p class="normal">habitura causa est; ista Menelaum manent</p>

  <p class="normal">arbitria. nunc hanc, luctibus paulum tuis,</p>

  <p class="normal">Andromacha, omissis, flecte-vix lacrimas queo</p>

  <p class="normal">retinere.</p>

  <p class="normal1">ANDROMACHA</p>

  <p class="normal">Quantum est Helena quod lacrimat, malum!</p>

  <p class="normal">Cur lacrimat autem? Fare, quos Ithacus dolos,</p>

  <p class="normal">quae scelera nectat: utrum ab Idaeis iugis</p>

  <p class="normal">iactanda uirgo est, arcis an celsae edito</p>

  <p class="normal">mittenda saxo? num per has uastum in mare</p>

  <p class="normal">uoluenda rupes, latere quas scisso leuat</p>

  <p class="normal">altum uadosos Sigeon spectans sinus?</p>

  <p class="normal">Dic, fare, quidquid subdolo uultu tegis.</p>

  <p class="normal">Leuiora mala sunt cuncta, quam Priami gener</p>

  <p class="normal">Hecubaeque Pyrrhus. fare, quam poenam pares</p>

  <p class="normal">exprome, et unum hoc deme nostris cladibus,</p>

  <p class="normal">falli: paratas perpeti mortem uides.</p>

  <p class="normal1">HELENA</p>

  <p class="normal">Utinam iuberet me quoque interpres deum</p>

  <p class="normal">abrumpere ense lucis inuisae moras,</p>

  <p class="normal">vel Achillis ante busta, furibunda manu</p>

  <p class="normal">occidere Pyrrhi, fata comitantem tua,</p>

  <p class="normal">Polyxene miseranda, quam tradi sibi</p>

  <p class="normal">cineremque Achilles ante mactari suum,</p>

  <p class="normal">campo maritus ut sit Elysio, iubet.</p>

  <p class="normal1">ANDROMACHA</p>

  <p class="normal">Vide ut animus ingens laetus audierit necem.</p>

  <p class="normal">Cultus decoros regiae uestis petit,</p>

  <p class="normal">et admoueri crinibus patitur manum.</p>

  <p class="normal">Mortem putabat illud, hoc thalamos putat.</p>

  <p class="normal">At misera luctu mater audito stupet;</p>

  <p class="normal">labefacta mens succubuit. assurge, alleua</p>

  <p class="normal">animum, et cadentem misera firma spiritum.</p>

  <p class="normal">Quam tenuis anima uinculo pendet leui!</p>

  <p class="normal">Minimum est quod Hecubam facere felicem potest.–</p>

  <p class="normal">Spirat, reuixit: prima mors miseros fugit.</p>

  <p class="normal1">HECUBA</p>

  <p class="normal">Adhuc Achilles uiuit in poenas Phrygum?</p>

  <p class="normal">adhuc rebellat? o manum Paridis leuem!</p>

  <p class="normal">Cinis ipse nostrum sanguinem ac tumulus sitit.</p>

  <p class="normal">Modo turba felix latera cingebat mea.</p>

  <p class="normal">Lassabar in tot oscula, in totum gregem</p>

  <p class="normal">diuidere matrem. sola nunc haec est super,</p>

  <p class="normal">votum, comes, leuamen, afflictae, quies;</p>

  <p class="normal">haec totus Hecubae fetus; hac sola uocor</p>

  <p class="normal">iam uoce mater. Dura et infelix, age,</p>

  <p class="normal">elabere anima, denique hoc unum mihi</p>

  <p class="normal">remitte funus.</p>

  <p class="normal1">ANDROMACHA</p>

  <p class="normal">Irrigat fletus genas</p>

  <p class="normal">imberque uicto subitus e uultu cadit.</p>

  <p class="normal">Nos, Hecuba, nos, nos, Hecuba, lugendae sumus,</p>

  <p class="normal">quas mota classis huc et huc sparsas feret;</p>

  <p class="normal">hanc cara tellus sedibus patriis teget.</p>

  <p class="normal1">HELENA</p>

  <p class="normal">Magis inuidebis, si tuam sortem scias.</p>

  <p class="normal1">ANDROMACHA</p>

  <p class="normal">An aliqua poenae pars meae ignota est mihi?</p>

  <p class="normal1">HELENA</p>

  <p class="normal">Versata dominos urna captiuis dedit.</p>

  <p class="normal1">ANDROMACHA</p>

  <p class="normal">Cui famula tradar, ede: quem dominum uoco?</p>

  <p class="normal1">HELENA</p>

  <p class="normal">Te sorte prima Scyrius iuuenis tulit.</p>

  <p class="normal1">ANDROMACHA</p>

  <p class="normal">Cassandra felix, quam furor sorte eximit,</p>

  <p class="normal">Phoebusque.</p>

  <p class="normal1">HELENA</p>

  <p class="normal">Regum hanc maximus rector tenet.</p>

  <p class="normal1">HECUBA</p>

  <p class="normal">Laetere, gaude, nata. quam vellet tuos</p>

  <p class="normal">Cassandra thalamos, vellet Andromache tuos!</p>

  <p class="normal">Estne aliquis Hecubam qui suam dici velit?</p>

  <p class="normal1">HELENA</p>

  <p class="normal">Ithaco obtigisti praeda nolenti breuis.</p>

  <p class="normal1">HECUBA</p>

  <p class="normal">Quis tam impotens ac durus et iniquae ferus</p>

  <p class="normal">sortitor urnae regibus reges dedit?</p>

  <p class="normal">Quis tam sinister diuidit captas deus?</p>

  <p class="normal">Quis arbiter crudelis et miseris grauis</p>

  <p class="normal">eligere dominos nescit et (saeua manu</p>

  <p class="normal">dat iniqua miseris fata? quis) matrem Hectoris</p>

  <p class="normal">armis Achillis miscet? ad Ulyssem uocor:</p>

  <p class="normal">nunc uicta, nunc captiua, nunc cunctis mihi</p>

  <p class="normal">obsessa uideor cladibus. domini pudet,</p>

  <p class="normal">non seruitutis. (Hectoris spolium feret,</p>

  <p class="normal">Qui tulit Achillis?) sterilis, et saeuis fretis</p>

  <p class="normal">inclusa tellus non capit tumulos meos.</p>

  <p class="normal">Duc, duc, Ulysse, nil moror, dominum sequor.</p>

  <p class="normal">Me mea sequentur fata: non pelago quies</p>

  <p class="normal">tranquilla ueniet, saeuiet uentis mare,</p>

  <p class="normal">****************************</p>

  <p class="normal">(et bella et ignes et mea et Priami mala)</p>

  <p class="normal">dumque ista ueniunt, interim hoc poenae loco est:</p>

  <p class="normal">sortem occupaui, praemium eripui tibi.–</p>

  <p class="normal">Sed incitato Pyrrhus accurrit gradu,</p>

  <p class="normal">vultuque toruo. Pyrrhe, quid cessas? age</p>

  <p class="normal">reclude ferro pectus et Achillis tui</p>

  <p class="normal">coniunge soceros. perge, mactator senum,</p>

  <p class="normal">et hic decet te sanguis.– abreptam trahit.</p>

  <p class="normal">Maculate superos caede funesta deos</p>

  <p class="normal">maculate manes! Quid precer uobis? precor</p>

  <p class="normal">his digna sacris aequora: hoc classi accidat</p>

  <p class="normal">toti Pelasgae, ratibus hoc mille accidat,</p>

  <p class="normal">meae precabor, cum uehar, quidquid rati.</p>

  <p class="normal1">CHORUS TROADUM</p>

  <p class="normal">Dulce maerenti populus dolentum,</p>

  <p class="normal">dulce lamentis resonare gentes;</p>

  <p class="normal">lentius luctus lacrimaeque mordent,</p>

  <p class="normal">turba quas fletu simili frequentat.</p>

  <p class="normal">Semper, a semper, dolor est malignus:</p>

  <p class="normal">gaudet in multos sua fata mitti</p>

  <p class="normal">seque non solum placuisse poenae.</p>

  <p class="normal">Ferre, quam sortem patiuntur omnes,</p>

  <p class="normal">nemo recusat.</p>

  <p class="normal">Nemo se credet miserum, licet sit:</p>

  <p class="normal">tolle felices. remoueto multo</p>

  <p class="normal">diuites auro, remoueto centum</p>

  <p class="normal">rura qui scindant opulenta bubus:</p>

  <p class="normal">pauperi surgent animi iacentes.</p>

  <p class="normal">Est miser nemo, nisi comparatus.</p>

  <p class="normal">Dulce in immensis posito ruinis,</p>

  <p class="normal">neminem laetos habuisse uultus.</p>

  <p class="normal">Ille deplorat, queriturque fatum,</p>

  <p class="normal">qui secans fluctum rate singulari</p>

  <p class="normal">nudus in portus cecidit petitos.</p>

  <p class="normal">Aequior casum tulit, et procellas,</p>

  <p class="normal">mille qui ponto pariter carinas</p>

  <p class="normal">obrui uidit, tabulaque litus</p>

  <p class="normal">naufraga spargi, mare quum coactis</p>

  <p class="normal">fluctibus Corus prohibet reuerti.</p>

  <p class="normal">Questus est Hellen cecidisse Phrixus,</p>

  <p class="normal">cum gregis ductor radiante uillo</p>

  <p class="normal">aureo fratrem simul et sororem</p>

  <p class="normal">sustulit tergo, medioque iactum</p>

  <p class="normal">fecit in ponto; tenuit querelas</p>

  <p class="normal">et uir et Pyrrha, mare quum uiderent,</p>

  <p class="normal">et nihil praeter mare quum uiderent,</p>

  <p class="normal">unici terris homines relicti.</p>

  <p class="normal">Soluet hunc coetum lacrimasque nostras</p>

  <p class="normal">sparget huc illuc agitata classis,</p>

  <p class="normal">cum tuba iussi dare uela nautae</p>

  <p class="normal">et simul uentis properante remo</p>

  <p class="normal">prenderint altum, fugietque litus.</p>

  <p class="normal">Quis status mentis miseris, ubi omnis</p>

  <p class="normal">terra decrescet, pelagusque crescet,</p>

  <p class="normal">celsa quum longe latitabit Ide?</p>

  <p class="normal">Tum puer matri, genitrixque nato,</p>

  <p class="normal">Troia qua iaceat regione monstrans,</p>

  <p class="normal">dicet, et longe digito notabit:</p>

  <p class="normal">“Ilium est illic, ubi fumus alte</p>

  <p class="normal">serpit in caelum, nebulaeque turpes.”</p>

  <p class="normal">Troes hoc signo patriam uidebunt.</p>
</body>
</html>
