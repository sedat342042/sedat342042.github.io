<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>troialikadinlar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_13">Actus Tertius</h2>

  <p class="ortayazi"><span class="idebold">ANDROMACHA, SENEX, ULYSSES</span></p>

  <p class="normal1">ANDROMACHA</p>

  <p class="normal">Quid, maesta Phrygiae turba, laceratis comas,</p>

  <p class="normal">miserumque tunsae pectus, effuso genas</p>

  <p class="normal">fletu rigatis? leuia perpessae sumus,</p>

  <p class="normal">si flenda patimur. Ilium uobis modo,</p>

  <p class="normal">mihi cecidit olim, cum ferus curru incito</p>

  <p class="normal">mea membra raperet, et graui gemeret sono</p>

  <p class="normal">Peliacus axis pondere Hectoreo tremens.</p>

  <p class="normal">tunc obruta atque euersa quodcumque accidit</p>

  <p class="normal">torpens malis rigensque sine sensu fero.</p>

  <p class="normal">Iam erepta Danais coniugem sequerer meum,</p>

  <p class="normal">nisi hic teneret: hic meos animos domat,</p>

  <p class="normal">morique prohibet; cogit hic aliquid deos</p>

  <p class="normal">adhuc rogare: tempus aerumnae addidit.</p>

  <p class="normal">Hic mihi malorum maximum fructum abstulit,</p>

  <p class="normal">nihil timere. prosperis rebus locus</p>

  <p class="normal">ereptus omnis, dura qua ueniant habent.</p>

  <p class="normal">miserrimum est timere, cum speres nihil.</p>

  <p class="normal1">SENEX</p>

  <p class="normal">Quis te repens commouit afflictam metus?</p>

  <p class="normal1">ANDROMACHA</p>

  <p class="normal">Exoritur aliquod maius e magno malum.</p>

  <p class="normal">nondum ruentis Ilii fatum stetit.</p>

  <p class="normal1">SENEX</p>

  <p class="normal">Et quas reperiet, ut uelit, clades deus?</p>

  <p class="normal1">ANDROMACHA</p>

  <p class="normal">Stygis profundae claustra, et obscuri specus</p>

  <p class="normal">laxantur et, ne desit euersis metus,</p>

  <p class="normal">hostes ab imo conditi Dite exeunt.</p>

  <p class="normal">solisne retro peruium est Danais iter?</p>

  <p class="normal">certe aequa mors est! turbat atque agitat Phrygas</p>

  <p class="normal">communis iste terror; hic proprie meum</p>

  <p class="normal">exterret animum noctis horrendae sopor.</p>

  <p class="normal1">SENEX</p>

  <p class="normal">Quae uisa portas? effer in medium metus.</p>

  <p class="normal1">ANDROMACHA</p>

  <p class="normal">Partes fere nox alma transierat duas,</p>

  <p class="normal">clarumque septem uerterant stellae iugum;</p>

  <p class="normal">ignota tandem uenit afflictae quies,</p>

  <p class="normal">breuisque fessis somnus obrepsit genis;</p>

  <p class="normal">(si somnus ille est mentis attonitae stupor):</p>

  <p class="normal">cum subito nostros Hector ante oculos stetit,</p>

  <p class="normal">non qualis ultro bella in Argiuos ferens,</p>

  <p class="normal">Graias petebat facibus ldaeis rates,</p>

  <p class="normal">nec caede multa qualis in Danaos furens</p>

  <p class="normal">vera ex Achille spolia simulato tulit;</p>

  <p class="normal">non ille uultus flammeum intendens iubar,</p>

  <p class="normal">sed fessus ac deiectus, et fletu grauis</p>

  <p class="normal">similisque nostro, squalida obtectus coma.</p>

  <p class="normal">iuuat tamen uidisse. tum, quassans caput,</p>

  <p class="normal">“dispelle somnos” inquit “et natum eripe,</p>

  <p class="normal">o fida coniux: lateat, haec una est salus.</p>

  <p class="normal">Omitte fletus. Troia quod cecidit gemis?</p>

  <p class="normal">utinam iaceret tota! festina, amoue</p>

  <p class="normal">quocumque nostrae paruulam stirpem domus.”</p>

  <p class="normal">Mihi gelidus horror ac tremor somnum excutit,</p>

  <p class="normal">oculosque nunc huc pauida, nunc illuc ferens,</p>

  <p class="normal">oblita nati misera quaesiui Hectorem:</p>

  <p class="normal">fallax per ipsos umbra complexus abit.</p>

  <p class="normal">O nate, magni certa progenies patris,</p>

  <p class="normal">spes una Phrygibus, unica afflictae domus,</p>

  <p class="normal">veterisque soboles sanguinis nimium inclita</p>

  <p class="normal">nimiumque patri similis! hos uultus meus</p>

  <p class="normal">habebat Hector, talis incessu fuit,</p>

  <p class="normal">habituque talis, sic tulit fortes manus.</p>

  <p class="normal">sic celsus umeris, fronte sic torua minax,</p>

  <p class="normal">ceruice fusam dissipans lata comam.</p>

  <p class="normal">O nate sero Phrygibus, o matri cito,</p>

  <p class="normal">eritne tempus illud ac felix dies</p>

  <p class="normal">quo Troici defensor et uindex soli</p>

  <p class="normal">recidiua ponas Pergama et sparsos fuga</p>

  <p class="normal">ciues reducas, nomen et patriae suum</p>

  <p class="normal">Phrygibusque reddas? Sed mei fati memor</p>

  <p class="normal">tam magna timeo uota: quod captis sat est,</p>

  <p class="normal">viuamus.</p>

  <p class="normal">Heu me, quis locus fidus meo</p>

  <p class="normal">erit timori quaue te sede occulam?</p>

  <p class="normal">Arx illa pollens opibus et muris deum,</p>

  <p class="normal">gentes per omnes clara et inuidiae gravis,</p>

  <p class="normal">nunc puluis altus; strata sunt flamma omnia,</p>

  <p class="normal">superestque uasta ex urbe ne tantum quidem,</p>

  <p class="normal">quo lateat infans. quem locum fraudi legam?</p>

  <p class="normal">Est tumulus ingens coniugis cari sacer,</p>

  <p class="normal">verendus hosti, mole quem immensa parens</p>

  <p class="normal">opibusque magnis struxit, in luctus suos</p>

  <p class="normal">rex non auarus: optime credam patri–</p>

  <p class="normal">sudor per artus frigidus totos cadit:</p>

  <p class="normal">omen tremesco misera feralis loci.</p>

  <p class="normal1">SENEX</p>

  <p class="normal">Miser occupet praesidia, securus legat.</p>

  <p class="normal1">ANDROMACHA</p>

  <p class="normal">Quid quod latere sine metu magna nequit, 496</p>

  <p class="normal">ne prodat aliquis?</p>

  <p class="normal1">SENEX</p>

  <p class="normal">Amove testes doli.</p>

  <p class="normal1">ANDROMACHA</p>

  <p class="normal">Si quaeret hostis?</p>

  <p class="normal1">SENEX</p>

  <p class="normal">Urbe in euersa perit:</p>

  <p class="normal">haec causa multos una ab interitu arcuit,</p>

  <p class="normal">credi perisse.</p>

  <p class="normal1">ANDROMACHA</p>

  <p class="normal">Vix spei quicquam est super:</p>

  <p class="normal">graue pondus illum magna nobilitas premit.</p>

  <p class="normal">Quid proderit latuisse redituro in manus?</p>

  <p class="normal1">SENEX</p>

  <p class="normal">Victor feroces impetus primos habet.</p>

  <p class="normal1">ANDROMACHA</p>

  <p class="normal">Quis te locus, quae regio seducta inuia,</p>

  <p class="normal">tuto reponet? quis feret trepidis opem?</p>

  <p class="normal">quis proteget? qui semper, etiamnunc tuos,</p>

  <p class="normal">Hector, tuere: coniugis furtum piae</p>

  <p class="normal">serua et fideli cinere uicturum excipe.</p>

  <p class="normal">succede tumulo, nate– quid retro fugis?</p>

  <p class="normal">turpesne latebras spernis? agnosco indolem:</p>

  <p class="normal">pudet timere. spiritus magnos fuga,</p>

  <p class="normal">animosque ueteres, sume quos casus dedit.</p>

  <p class="normal">En intuere, turba quae simus super:</p>

  <p class="normal">tumulus, puer, captiua: cedendum est malis.</p>

  <p class="normal">sanctas parentis conditi sedes age</p>

  <p class="normal">aude subire. fata si miseros iuuant,</p>

  <p class="normal">habes salutem: fata si uitam negant,</p>

  <p class="normal">habes sepulcrum.</p>

  <p class="normal1">SENEX</p>

  <p class="normal">Claustra commissum tegunt;</p>

  <p class="normal">quem ne tuus producat in medium timor,</p>

  <p class="normal">procul hinc recede teque diuersam amoue.</p>

  <p class="normal1">ANDROMACHA</p>

  <p class="normal">Leuius solet timere, qui propius timet;</p>

  <p class="normal">sed, si placet, referamus hinc alio pedem.</p>

  <p class="normal1">SENEX</p>

  <p class="normal">Cohibe parumper ora questusque opprime:</p>

  <p class="normal">gressus nefandos dux Cephallanum admouet.</p>

  <p class="normal1">ANDROMACHA</p>

  <p class="normal">Dehisce tellus, tuque, coniunx, ultimo</p>

  <p class="normal">specu reuulsam scinde tellurem et Stygis</p>

  <p class="normal">sinu profundo conde depositum meum.</p>

  <p class="normal">adest Ulysses; et quidem dubio gradu</p>

  <p class="normal">vultuque: nectit pectore astus callidos.</p>

  <p class="normal1">ULYSSES</p>

  <p class="normal">Durae minister sortis hoc primum peto,</p>

  <p class="normal">ut, ore quamuis uerba dicantur meo,</p>

  <p class="normal">non esse credas nostra: Graiorum omnium</p>

  <p class="normal">procerumque uox est, petere quos seras domos</p>

  <p class="normal">Hectorea soboles prohibet. hanc fata expetunt.</p>

  <p class="normal">Sollicita Danaos pacis incertae fides</p>

  <p class="normal">semper tenebit, semper a tergo timor</p>

  <p class="normal">respicere coget, arma nec poni sinet,</p>

  <p class="normal">dum Phrygibus animos natus euersis dabit,</p>

  <p class="normal">Andromacha, vester, augur hoc Calchas canit;</p>

  <p class="normal">et, si taceret augur haec Calchas, tamen</p>

  <p class="normal">dicebat Hector, cuius et stirpem horreo.</p>

  <p class="normal">Generosa in ortus semina exsurgunt suos.</p>

  <p class="normal">Sic ille magni paruus armenti comes</p>

  <p class="normal">primisque nondum cornibus findens cutem</p>

  <p class="normal">ceruice subito celsus, et fronte arduus</p>

  <p class="normal">gregem paternum ducit, ac pecori imperat;</p>

  <p class="normal">quae tenera caeso uirga de trunco stetit,</p>

  <p class="normal">par ipsa matri tempore exiguo subit</p>

  <p class="normal">umbrasque terris reddit, et caelo nemus;</p>

  <p class="normal">sic male relictus igne de magno cinis</p>

  <p class="normal">vires resumit. Est quidem iniustus dolor</p>

  <p class="normal">rerum aestimator; si tamen tecum exigas,</p>

  <p class="normal">veniam dabis, quod bella post hiemes decem</p>

  <p class="normal">totidemque messes iam senex miles timet</p>

  <p class="normal">aliasque clades rursus ac nunquam bene</p>

  <p class="normal">Troiam iacentem. magna res Danaos mouet</p>

  <p class="normal">futurus Hector. libera Graios metu.</p>

  <p class="normal">Haec una naues causa deductas tenet,</p>

  <p class="normal">hic classis haeret. neue crudelem putes,</p>

  <p class="normal">quod sorte iussus Hectoris natum petam:</p>

  <p class="normal">petissem Oresten: patere, quod uictor tulit.</p>

  <p class="normal1">ANDROMACHA</p>

  <p class="normal">Utinam quidem esses, nate, materna in manu,</p>

  <p class="normal">nossemque quis te casus ereptum mihi</p>

  <p class="normal">teneret, aut quae regio! non hostilibus</p>

  <p class="normal">confossa telis pectus, ac uinclis manus</p>

  <p class="normal">secantibus praestricta. non acri latus</p>

  <p class="normal">utrumque flamma cincta maternam fidem</p>

  <p class="normal">umquam exuissem. nate, quis te nunc locus,</p>

  <p class="normal">fortuna quae possedit? errore auio</p>

  <p class="normal">vagus arua lustras? uastus an patriae uapor</p>

  <p class="normal">corripuit artus? saeuus an uictor tuo</p>

  <p class="normal">lusit cruore? numquid immanis ferae</p>

  <p class="normal">morsu peremptus pascis Idaeas aues?</p>

  <p class="normal1">ULYSSES</p>

  <p class="normal">Simulata remoue uerba. non facile est tibi</p>

  <p class="normal">decipere Ulyssem: uicimus matrum dolos</p>

  <p class="normal">etiam dearum. cassa consilia amoue.</p>

  <p class="normal">ubi natus est?</p>

  <p class="normal1">ANDROMACHA</p>

  <p class="normal">Ubi Hector? ubi cuncti Phryges?</p>

  <p class="normal">ubi Priamus? unum quaeris: ego quaero omnia.</p>

  <p class="normal1">ULYSSES</p>

  <p class="normal">Coacta dices, sponte quod fari abnuis.;</p>

  <p class="normal">stulta est fides celare quod prodas statim.</p>

  <p class="normal1">ANDROMACHA</p>

  <p class="normal">Tuta est, perire quae potest debet cupit.</p>

  <p class="normal1">ULYSSES</p>

  <p class="normal">Magnifica uerba mors prope admota excutit.</p>

  <p class="normal1">ANDROMACHA</p>

  <p class="normal">Si uis, Ulysse, cogere Andromacham metu,</p>

  <p class="normal">vitam minare: nam mori uotum est mihi.</p>

  <p class="normal1">ULYSSES</p>

  <p class="normal">Verberibus igni cruce cruciatu eloqui</p>

  <p class="normal">quodcumque celas, adiget inuitam dolor</p>

  <p class="normal">et pectore imo condita arcana eruet:</p>

  <p class="normal">necessitas plus posse quam pietas solet.</p>

  <p class="normal1">ANDROMACHA</p>

  <p class="normal">Propone flammas, uulnera et diras mali</p>

  <p class="normal">doloris artes et famem et saeuam sitim,</p>

  <p class="normal">variasque pestes undique et ferrum inditum</p>

  <p class="normal">visceribus ustis, carceris caeci luem,</p>

  <p class="normal">et quidquid audet uictor iratus, tumens:</p>

  <p class="normal">animosa nullos mater admittit metus.</p>

  <p class="normal1">ULYSSES</p>

  <p class="normal">Hic ipse, quo nunc contumax perstas, amor,</p>

  <p class="normal">consulere paruis liberis Danaos monet.</p>

  <p class="normal">post arma tam longinqua, post annos decem.</p>

  <p class="normal">Minus timerem quos facit Calchas metus,</p>

  <p class="normal">si mihi timerem: bella Telemacho paras.</p>

  <p class="normal1">ANDROMACHA</p>

  <p class="normal">Inuita Ulysse, gaudium ac Danais dabo:</p>

  <p class="normal">dandum est; fatere quos premis luctus, dolor.</p>

  <p class="normal">gaudete, Atridae, tuque laetifica, ut soles,</p>

  <p class="normal">refer Pelasgis: Hectoris proles obit!</p>

  <p class="normal1">ULYSSES</p>

  <p class="normal">Et esse uerum hoc qua probas Danais fide?</p>

  <p class="normal1">ANDROMACHA</p>

  <p class="normal">Ita quod minari maximum uictor potest</p>

  <p class="normal">contingat, et me fata maturo exitu</p>

  <p class="normal">facilique soluant ac meo condant solo,</p>

  <p class="normal">et patria tellus Hectorem leuiter premat,</p>

  <p class="normal">ut luce caruit; inter exstinctos iacet</p>

  <p class="normal">datusque tumulo debita exanimis tulit.</p>

  <p class="normal1">ULYSSES</p>

  <p class="normal">Expleta fata, stirpe sublata Hectoris</p>

  <p class="normal">solidamque pacem laetus ad Danaos feram.–</p>

  <p class="normal">Quid agis, Ulysse? Danaidae credent tibi,</p>

  <p class="normal">tu cui? parenti! fingit an quisquam hoc parens,</p>

  <p class="normal">nec abominandae mortis auspicium pauet?</p>

  <p class="normal">auspicia metuunt, qui nihil maius timent.</p>

  <p class="normal">fidem alligauit iureiurando suam.–</p>

  <p class="normal">Si peierat, timere quid grauius potest?</p>

  <p class="normal">Nunc aduoca astus, anime, nunc fraudes, dolos,</p>

  <p class="normal">nunc totum Ulyssem; ueritas nunquam perit.</p>

  <p class="normal">Scrutare matrem. maeret, illacrimat, gemit;</p>

  <p class="normal">sed huc et illuc anxios gressus refert</p>

  <p class="normal">missasque uoces aure sollicita excipit:</p>

  <p class="normal">magis haec timet, quam moeret. ingenio est opus.–</p>

  <p class="normal">Alios parentes alloqui in luctu decet;</p>

  <p class="normal">tibi gratulandum est, misera, quod nato cares,</p>

  <p class="normal">quem mors manebat saeua, praecipitem datum</p>

  <p class="normal">e turre, lapsis sola quae muris manet.</p>

  <p class="normal1">ANDROMACHA</p>

  <p class="normal">Reliquit animus, membra quatiuntur, labant,</p>

  <p class="normal">torpetque uinctus frigido sanguis gelu.</p>

  <p class="normal1">ULYSSES</p>

  <p class="normal">Intremuit: hac, hac parte quaerenda est mihi.</p>

  <p class="normal">matrem timor detexit: iterabo metum.–</p>

  <p class="normal">ite, ite, celeres, fraude materna abditum</p>

  <p class="normal">hostem Pelasgi nominis, pestem ultimam,</p>

  <p class="normal">ubicumque latitat, erutam in medium date.–</p>

  <p class="normal">bene est: tenetur: perge, festina, attrahe–</p>

  <p class="normal">Quid respicis, trepidasque ? iam certe perit.</p>

  <p class="normal1">ANDROMACHA</p>

  <p class="normal">Utinam timerem ! solitus ex longo est metus.</p>

  <p class="normal">Dediscit animus sero quod didicit diu.</p>

  <p class="normal1">ULYSSES</p>

  <p class="normal">Lustrale quoniam debitum muris puer</p>

  <p class="normal">sacrum antecessit, nec potest uatem sequi</p>

  <p class="normal">meliore fato raptus, hoc Calchas ait</p>

  <p class="normal">modo piari posse redituras rates,</p>

  <p class="normal">si placet undas Hectoris sparsi cinis,</p>

  <p class="normal">ac tumulus imo totus aequetur solo.</p>

  <p class="normal">nunc ille quoniam debitam effugit necem,</p>

  <p class="normal">erit admouenda sedibus sacris manus.</p>

  <p class="normal1">ANDROMACHA</p>

  <p class="normal">Quid agimus? animum distrahit geminus timor:</p>

  <p class="normal">hinc natus, illinc coniugis cari cinis.</p>

  <p class="normal">Pars utra uincet? testor immites deos,</p>

  <p class="normal">deosque ueros coniugis manes mei:</p>

  <p class="normal">non aliud, Hector, in meo nato mihi</p>

  <p class="normal">placere, quam te: uiuat, ut possit tuos</p>

  <p class="normal">referre uultus.– prorutus tumulo cinis</p>

  <p class="normal">mergetur? ossa fluctibus spargi sinam</p>

  <p class="normal">disiecta uastis? potius hic mortem oppetat.–</p>

  <p class="normal">Poteris nefandae deditum mater neci</p>

  <p class="normal">videre, poteris celsa per fastigia</p>

  <p class="normal">missum rotari? potero, perpetiar, feram,</p>

  <p class="normal">dum non meus post fata uictoris manu</p>

  <p class="normal">iactetur Hector.– hic suam poenam potest</p>

  <p class="normal">sentire, at illum fata iam in tuto locant.</p>

  <p class="normal">Quid fluctuaris? statue, quem poenae extrahas.</p>

  <p class="normal">Ingrata, dubitas? Hector est illic tuus–</p>

  <p class="normal">erras, utrinque est Hector: hic sensus potens,</p>

  <p class="normal">forsan futurus ultor exstincti patris–</p>

  <p class="normal">utrique parci non potest: quidnam facis?</p>

  <p class="normal">serua e duobus, anime, quem Danai timent.</p>

  <p class="normal1">ULYSSES</p>

  <p class="normal">Responsa peragam; funditus busta eruam.</p>

  <p class="normal1">ANDROMACHA</p>

  <p class="normal">Quae uendidistis?</p>

  <p class="normal1">ULYSSES</p>

  <p class="normal">Pergam, et e summo aggere</p>

  <p class="normal">traham sepulcra.</p>

  <p class="normal1">ANDROMACHA</p>

  <p class="normal">Caelitum appello fidem,</p>

  <p class="normal">fidemque Achillis: Pyrrhe, genitoris tui</p>

  <p class="normal">munus tuere.</p>

  <p class="normal1">ULYSSES</p>

  <p class="normal">Tumulus hic campo statim</p>

  <p class="normal">toto iacebit.</p>

  <p class="normal1">ANDROMACHA</p>

  <p class="normal">Fuerat hoc prorsus nefas</p>

  <p class="normal">Danais inausum. templa uiolastis, deos</p>

  <p class="normal">etiam fauentes: busta transierat furor.</p>

  <p class="normal">Resistam: inermes offeram armatis manus,</p>

  <p class="normal">dabit ira uires. qualis Argolicas ferox</p>

  <p class="normal">turmas Amazon strauit, aut qualis deo</p>

  <p class="normal">percussa Maenas entheo siluas gradu</p>

  <p class="normal">armata thyrso terret, atque expers sui</p>

  <p class="normal">vulnus dedit, nec sensit; in medios ruam,</p>

  <p class="normal">tumuloque cineris socia defenso cadam.</p>

  <p class="normal1">ULYSSES</p>

  <p class="normal">Cessatis et uos flebilis clamor mouet</p>

  <p class="normal">furorque cassus feminae? iussa ocius</p>

  <p class="normal">peragite.</p>

  <p class="normal1">ANDROMACHA</p>

  <p class="normal">Me, me sternite hic ferro prius.</p>

  <p class="normal">Repellor, heu me. rumpe fatorum moras,</p>

  <p class="normal">molire terras, Hector! ut Ulyssem domes.</p>

  <p class="normal">vel umbra satis est.– arma concussit manu,</p>

  <p class="normal">iaculatur ignes! cernitis, Danai, Hectorem?</p>

  <p class="normal">an sola uideo?</p>

  <p class="normal1">ULYSSES</p>

  <p class="normal">Funditus cuncta eruam.</p>

  <p class="normal1">ANDROMACHA</p>

  <p class="normal">Quid agis? ruina mater et natum et uirum</p>

  <p class="normal">prosternis una? forsitan Danaos prece</p>

  <p class="normal">placare poteris. conditum elidet statim</p>

  <p class="normal">immane busti pondus, intereat miser</p>

  <p class="normal">ubicumque potius, ne pater natum obruat,</p>

  <p class="normal">prematque patrem natus.– Ad genua accido</p>

  <p class="normal">supplex, Ulysse, quamque nullius pedes</p>

  <p class="normal">nouere dextram, pedibus admoueo tuis.</p>

  <p class="normal">miserere matris et preces placidus pias</p>

  <p class="normal">patiensque recipe, quoque te celsum altius</p>

  <p class="normal">superi leuarunt, mitius lapsos preme:</p>

  <p class="normal">misero datur quodcumque, Fortunae datur.</p>

  <p class="normal">Sic te reuisat coniugis sanctae torus,</p>

  <p class="normal">annosque, dum te recipit, extendat suos</p>

  <p class="normal">Laerta; sic te iuuenis excipiat tuus,</p>

  <p class="normal">et uota uincens uestra felici indole,</p>

  <p class="normal">aetate auum transcendat, ingenio patrem.</p>

  <p class="normal">Miserere matris: unicum afflictae mihi</p>

  <p class="normal">solamen hoc est.</p>

  <p class="normal1">ULYSSES</p>

  <p class="normal">Exhibe natum, et roga.</p>

  <p class="normal1">ANDROMCHA</p>

  <p class="normal">Huc e latebris procede tuis,</p>

  <p class="normal">flebile matris furtum miserae.</p>

  <p class="normal">Hic est, hic est, terror, Ulysse,</p>

  <p class="normal">mille carinis.</p>

  <p class="normal">Submitte manus,</p>

  <p class="normal">dominique pedes</p>

  <p class="normal">supplice dextra stratus adora,</p>

  <p class="normal">nec turpe puta,</p>

  <p class="normal">quidquid miseros Fortuna iubet.</p>

  <p class="normal">Pone ex animo reges atauos,</p>

  <p class="normal">magnique senis</p>

  <p class="normal">iura per omnes inclita terras</p>

  <p class="normal">excidat Hector, gere captiuum,</p>

  <p class="normal">positoque genu–</p>

  <p class="normal">si tua nondum funera sentis–</p>

  <p class="normal">matris fletus imitare tuae.</p>

  <p class="normal">Vidit pueri regis lacrimas</p>

  <p class="normal">et Troia prior,</p>

  <p class="normal">paruusque minas trucis Alcidae</p>

  <p class="normal">flexit Priamus.</p>

  <p class="normal">Ille, ille ferox,</p>

  <p class="normal">cuius uastis viribus omnes</p>

  <p class="normal">cessere ferae,</p>

  <p class="normal">qui perfracto limine Ditis</p>

  <p class="normal">caecum retro patefecit iter,</p>

  <p class="normal">hostis parui uictus lacrimis</p>

  <p class="normal">“suscipe” dixit “rector habenas,</p>

  <p class="normal">patrioque sede celsus solio;</p>

  <p class="normal">sed sceptra fide meliore tene.”</p>

  <p class="normal">Hoc fuit illo uictore capi.</p>

  <p class="normal">Discite mites Herculis iras–</p>

  <p class="normal">an sola placent Herculis arma?</p>

  <p class="normal">Iacet ante pedes</p>

  <p class="normal">non minor illo supplice supplex,</p>

  <p class="normal">uitamque petit;</p>

  <p class="normal">regnum Troiae, quocumque uolet,</p>

  <p class="normal">Fortuna ferat.</p>

  <p class="ortayazi"><span class="idebold">ULYSSES, ANDROMACHA, ASTYANAX</span></p>

  <p class="normal1">ULYSSES</p>

  <p class="normal">Matris quidem me moeror attonitae mouet,</p>

  <p class="normal">magis Pelasgae me tamen matres mouent,</p>

  <p class="normal">quarum iste magnos crescit in luctus puer.</p>

  <p class="normal1">ANDROMACHA</p>

  <p class="normal">Has, has ruinas urbis in cinerem datas</p>

  <p class="normal">hic excitabit? hae manus Troiam erigent?</p>

  <p class="normal">nullas habet spes Troia, si tales habet.</p>

  <p class="normal">Non sic iacemus Troes, ut cuiquam metus</p>

  <p class="normal">possimus esse. spiritus genitor facit?</p>

  <p class="normal">Sed nempe tractus. ipse post Troiam pater</p>

  <p class="normal">posuisset animos, magna quos frangunt mala.</p>

  <p class="normal">Si poena petitur, (quae peti grauior potest?</p>

  <p class="normal">famulare collo nobili subeat iugum,</p>

  <p class="normal">seruire liceat. aliquis hoc regi negat?</p>

  <p class="normal1">ULYSSES</p>

  <p class="normal">Non hoc Ulysses, sed negat Calchas tibi.</p>

  <p class="normal1">ANDROMACHA</p>

  <p class="normal">O machinator fraudis, o scelerum artifex,</p>

  <p class="normal">virtute cuius bellica nemo occidit,</p>

  <p class="normal">dolis et astu maleficae mentis iacent</p>

  <p class="normal">etiam Pelasgi, uatem et insontes deos</p>

  <p class="normal">praetendis? hoc est pectoris facinus tui,</p>

  <p class="normal">nocturne miles, fortis in pueri necem,</p>

  <p class="normal">iam solus audes aliquid, et claro die.</p>

  <p class="normal1">ULYSSES</p>

  <p class="normal">Virtus Ulixis Danaidis nota est satis</p>

  <p class="normal">nimisque Phrygibus. non uacat uanis diem</p>

  <p class="normal">conterere uerbis: ancoras classis legit.</p>

  <p class="normal1">ANDROMACHA</p>

  <p class="normal">Breuem moram largire, dum officium parens</p>

  <p class="normal">nato supremum reddo, et amplexu ultimo</p>

  <p class="normal">auidos dolores satio.</p>

  <p class="normal1">ULYSSES</p>

  <p class="normal">Misereri tui</p>

  <p class="normal">utinam liceret. quod tamen solum licet,</p>

  <p class="normal">tempus moramque dabimus. arbitrio tuo</p>

  <p class="normal">implere lacrimis; fletus aerumnas leuat.</p>

  <p class="normal1">ANDROMACHA</p>

  <p class="normal">O dulce pignus, o decus lapsae domus,</p>

  <p class="normal">summumque Troiae funus, o Danaum timor,</p>

  <p class="normal">genitricis o spes uana, cui demens ego</p>

  <p class="normal">laudes parentis bellicas, annos aui</p>

  <p class="normal">melius precabar: uota destituit deus.</p>

  <p class="normal">Iliaca non tu sceptra regali potens</p>

  <p class="normal">gestabis aula, iura nec populis dabis,</p>

  <p class="normal">victasque gentes sub tuum mittes iugum,</p>

  <p class="normal">non Graia caedes terga, non Pyrrhum trahes;</p>

  <p class="normal">non arma tenera parua tractabis manu</p>

  <p class="normal">sparsasque passim saltibus latis feras</p>

  <p class="normal">audax sequeris, nec stato lustri die</p>

  <p class="normal">solemne referens Troici lusus sacrum,</p>

  <p class="normal">puer citatas nobilis turmas ages;</p>

  <p class="normal">non inter aras mobili uelox pede,</p>

  <p class="normal">reboante flexo concitos cornu modos,</p>

  <p class="normal">barbarica prisco templa saltatu coles.</p>

  <p class="normal">O morte dira tristius leti genus!</p>

  <p class="normal">Flebilius aliquid Hectoris magni nece</p>

  <p class="normal">muri uidebunt.</p>

  <p class="normal1">ULYSSES</p>

  <p class="normal">Rumpe iam fletus parens;</p>

  <p class="normal">magnus sibi ipse non facit finem dolor.</p>

  <p class="normal1">ANDROMACHA</p>

  <p class="normal">Lacrimas, Ulysse (parua, quam petimus mora est)</p>

  <p class="normal">concede paucas, ut mea condam manu</p>

  <p class="normal">uiuentis oculos. occidis paruus quidem,</p>

  <p class="normal">sed iam timendus. Troia te exspectat tua:</p>

  <p class="normal">i, uade liber; liberos Troas uide.</p>

  <p class="normal1">ASTYANAX</p>

  <p class="normal">Miserere, mater!</p>

  <p class="normal1">ANDROMACHA</p>

  <p class="normal">Quid meos retines sinus,</p>

  <p class="normal">manusque matris, cassa praesidia, occupas?</p>

  <p class="normal">Fremitu leonis qualis audito tener</p>

  <p class="normal">timidum iuuencus applicat matri latus,</p>

  <p class="normal">at ille saeuus, matre summota leo,</p>

  <p class="normal">praedam minorem morsibus uastis premens,</p>

  <p class="normal">frangit, uehitque: talis e nostro sinu</p>

  <p class="normal">te rapiet hostis. oscula et fletus, puer,</p>

  <p class="normal">lacerosque crines excipe, et plenus mei</p>

  <p class="normal">occurre patri. pauca maternae tamen</p>

  <p class="normal">perfer querelae uerba: “si manes habent</p>

  <p class="normal">curas priores nec perit flammis amor,</p>

  <p class="normal">seruire Graio pateris Andromachen iugo,</p>

  <p class="normal">crudelis Hector? lentus et segnis iaces?</p>

  <p class="normal">Redit Achilles. “sume nunc iterum comas</p>

  <p class="normal">et sume lacrimas (quidquid e misero uiri</p>

  <p class="normal">funere relictum est), sume, quae reddas tuo</p>

  <p class="normal">oscula parenti. matris hanc solacio</p>

  <p class="normal">relinque uestem: tumulus hanc tetigit meus,</p>

  <p class="normal">manesque cari. si quid hic cineris latet,</p>

  <p class="normal">scrutabor ore.</p>

  <p class="normal1">ULYSSES</p>

  <p class="normal">Nullus est flendi modus:</p>

  <p class="normal">abripite propere classis Argolicae moram.</p>

  <p class="normal1">CHORUS TROADUM</p>

  <p class="normal">Quae uocat sedes habitanda captas?</p>

  <p class="normal">Thessali montes et opaca Tempe,</p>

  <p class="normal">an maris uasti domitrix Iolcos?</p>

  <p class="normal">parva Gyrtone sterilisque Tricce,</p>

  <p class="normal">an frequens rivis levibus Mothone?</p>

  <p class="normal">an uiros tellus dare militares</p>

  <p class="normal">aptior Pthie? meliorque fetu</p>

  <p class="normal">fortis armenti lapidosa Trachin,</p>

  <p class="normal">quae sub Oetaeis latebrosa siluis</p>

  <p class="normal">misit infestos Troiae ruinis</p>

  <p class="normal">non semel arcus?</p>

  <p class="normal">Olenos tectis habitata raris,</p>

  <p class="normal">virgini Pleuron inimica diuae,</p>

  <p class="normal">an maris lati sinuosa Troezen?</p>

  <p class="normal">Pelion regnum Prothoi superbum,</p>

  <p class="normal">tertius caelo gradus? (hic recumbens</p>

  <p class="normal">montis exesi spatiosus antro</p>

  <p class="normal">iam trucis Chiron pueri magister,</p>

  <p class="normal">tinnulas plectro feriente chordas,</p>

  <p class="normal">tunc quoque ingentes acuebat iras</p>

  <p class="normal">bella canendo.)</p>

  <p class="normal">Urbibus centum spatiosa Crete,</p>

  <p class="normal">an ferax uarii lapidis Carystos,</p>

  <p class="normal">an premens litus maris inquieti</p>

  <p class="normal">semper Euripo properante Chalcis?</p>

  <p class="normal">quolibet vento faciles Calydnae,</p>

  <p class="normal">an carens nunquam Gonoessa uento</p>

  <p class="normal">quaeque formidat Borean Enispe?</p>

  <p class="normal">Attica pendens Peparethos ora,</p>

  <p class="normal">an sacris gaudens tacitis Eleusin?</p>

  <p class="normal">****************************</p>

  <p class="normal">Numquid Aiacis Salamina ueri,</p>

  <p class="normal">aut fera notam Calydona saeua,</p>

  <p class="normal">quasque perfundit subiturus aequor</p>

  <p class="normal">segnibus terras Titaressos undis?</p>

  <p class="normal">Bessan et Scarphen, Pylon an senilem?</p>

  <p class="normal">Pharin an Pisas Iouis et coronis</p>

  <p class="normal">Elida claram?</p>

  <p class="normal">Quolibet tristis miseras procella</p>

  <p class="normal">mittat et donet cuicumque terrae,</p>

  <p class="normal">dum luem tantam Troiae atque Achiuis</p>

  <p class="normal">quae tulit Sparte procul absit, absit</p>

  <p class="normal">Argos et saeui Pelopis Mycenae,</p>

  <p class="normal">Neritos parua breuior Zacyntho</p>

  <p class="normal">et nocens saxis Ithace dolosis.</p>

  <p class="normal">Quod manet fatum dominusque quis te,</p>

  <p class="normal">aut quibus terris, Hecabe, uidendam</p>

  <p class="normal">ducet? in cuius moriere regno?</p>
</body>
</html>
