<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:297e6377-6a3d-44bd-8a75-3499872e8b54" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_81"><br class="calibre3" />
  30<br class="calibre3" />
  Tengo</h2>

  <p><br class="chapter" />
  <br class="chapter" /></p>

  <p class="kitapickapak">Eğer ben yanılmıyorsam</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Parktan ayrılınca anacaddeye çıkıp taksi çevirdiler. Aomame, şoföre 246. Devlet Karayolu boyunca Sangencaya’ya gitmek istediklerini söyledi.</p>

  <p class="normal1">Nihayet Tengo’nun gözü, Aomame’nin giysilerine takıldı. Uçuk renklerde bir bahar mantosu giymişti. Bu mevsim için fazlasıyla ince bir mantoydu. Önden kuşakla bağlanarak kapatılıyordu. Altına yeşil bir döpiyes giymişti. Eteği kısa ve dardı. Bacaklarında ince çorap, ayaklarında ise ışıltılar saçan yüksek topuklu ayakkabılar vardı, omzuna siyah deri bir omuz çantası asmıştı. Omuz çantası şişkindi, ağır gibi duruyordu. Eldiven takmamıştı, boynunda kaşkol da yoktu. Yüzük, kolye, küpe de takmamıştı. Parfüm de sürmemişti. Onun üzerinde olan şeyler de olmayan şeyler de Tengo’nun gözüne son derece doğal görünüyordu. Eksik ya da fazla görünen tek bir şey bile aklına gelmiyordu.</p>

  <p class="normal1">Taksi 7. Çevreyolu’ndan 246. Devlet Karayolu’na yöneldi. Trafik, her zaman olduğundan daha akıcıydı. Araba yola koyulduktan sonra uzunca bir süre hiç konuşmadılar. Taksinin radyosu kapalıydı, genç şoför de suskun bir adamdı. İkisinin kulaklarına sadece tekerleklerin monoton sesi ulaşıyordu. Aomame koltukta Tengo’ya yaslanmış, onun iri elini tutmaya devam ediyordu. Bir kez bırakacak olursa bir daha bulamayabilirdi. İkisinin çevresindeki gece manzarası, üzerinde yakamozlar olan deniz gibi akıp gidiyordu.</p>

  <p class="normal1">&nbsp;</p>

  <p class="normal1">“Anlatmam gereken bazı şeyler var” dedi Aomame, uzunca bir süre geçtikten sonra. “<span class="ideitalik">Oraya</span> varana kadar her şeyi açıklayabileceğimi sanmıyorum. O kadar zamanımız yok çünkü. Fakat zamanımız çok olsa bile her şeyi açıklayamayabilirim.”</p>

  <p class="normal1">Tengo başını iki yana salladı. “Kendini zorlayarak açıklamana gerek yok. Bundan sonra zamana bırakacağız, ikimiz birlikte tek tek boşlukları dolduracağız. Eğer önümüze doldurmamız gereken bir boşluk çıkarsa elbette.” Fakat şu anda Tengo, ikisi tarafından paylaşılacak bir şeyse, ister geride bırakılan bir boşluk ister bir gizem olsun, bunda bile aşka yakın bir sevinç bulacağını hissediyordu.</p>

  <p class="normal1">“Senin hakkında şimdi neyi bilmem gerekiyor acaba?” diye sordu Tengo.</p>

  <p class="normal1">“Sen şu anki benim hakkımda ne gibi şeyler biliyorsun?” diye, Tengo’nun sorusuna soruyla karşılık verdi Aomame.</p>

  <p class="normal1">“Neredeyse hiçbir şey bilmiyorum” diye yanıtladı Tengo. “Senin spor kulübünde antrenörlük yaptığını, bekâr olduğunu, şimdi Koenci’de yaşadığını biliyorum. Bunlar dışında hiçbir şey.”</p>

  <p class="normal1">Aomame, “Ben de şu anki senin hakkında neredeyse hiçbir şey bilmiyorum. Fakat bazı şeyler biliyorum. Yoyogi’de bir dershanede matematik öğretiyorsun ve yalnız başına yaşıyorsun. Dahası, <span class="ideitalik">Pupa Hava</span> romanının gerçek metnini sen yazdın” dedi.</p>

  <p class="normal1">Tengo, Aomame’nin yüzüne baktı. Dudakları şaşkınlıktan hafifçe açılmıştı. Bunu bilen insan sayısı son derece sınırlıydı. Aomame’nin o cemaatle bir bağı mı vardı acaba?</p>

  <p class="normal1">“Endişelenme, biz aynı taraftayız” dedi Aomame. “Benim bunu nereden bildiğimi ayrıntılarıyla açıklayacak olursam uzun sürer. Fakat <span class="ideitalik">Pupa Hava</span>’nın sen ve Eriko Fukada’nın ortak çalışması sonucunda doğduğunu biliyorum. Bir de, ikimizin de bir noktadan itibaren gökyüzünde iki ayın olduğu bir dünyaya geçtiğimizi biliyorum. Bir şey daha var: karnımda bir çocuk taşıyorum. Muhtemelen senin çocuğunu. Bunların, şimdilik senin bilmen gereken önemli şeyler olduğunu sanıyorum.”</p>

  <p class="normal1">“Karnında benim çocuğumu mu taşıyorsun?” Şoför kulak kesilmiş olabilirdi. Fakat Tengo’nun bunu düşünecek hali yoktu</p>

  <p class="normal1">“Yirmi yıl boyunca bir kez bile karşılaşmadık” dedi Aomame. “Buna rağmen senin çocuğunu karnımda taşıyorum. Senin çocuğunu doğurmak niyetindeyim. Bu elbette mantık sınırlarını aşıyor.”</p>

  <p class="normal1">Tengo susarak Aomame’nin konuşmasının devamını bekledi.</p>

  <p class="normal1">“Eylül başındaki o şiddetli fırtınayı anımsıyor musun?”</p>

  <p class="normal1">“Çok iyi anımsıyorum” dedi Tengo. “Gündüz çok güzel bir hava olduğu halde, gün battıktan sonra aniden gök gürlemeye başlamış, fırtına patlamıştı. Akasaka Mitsuke İstasyonu’nu su basmış, metro seferleri bir süre durmuştu.” <span class="ideitalik">Little People gürültü yapıyordu,</span> demişti Fukaeri<span class="ideitalik">.</span></p>

  <p class="normal1">“O fırtınalı gecede hamile kaldım” dedi Aomame. “Fakat ne o gün, ne öncesinde ve sonrasındaki birkaç ay boyunca herhangi birisiyle cinsel ilişkiye girdim.” Aomame, bu gerçeğin Tengo’nun bilincine nüfuz etmesini bekledi. Sonra konuşmasını sürdürdü: “Fakat bunun o gece olduğu kesin. Dahası benim karnımda taşıdığım çocuğun senden olduğuna eminim. Açıklamam mümkün değil. Fakat ben bunun doğru olduğunu anlayabiliyorum.”</p>

  <p class="normal1">O gece Fukaeri ile yalnızca bir kez, tuhaf bir cinsel ilişki yaşadıkları geldi Tengo’nun aklına. Dışarıdan şiddetli gök gürültüleri geliyor, iri yağmur damlacıkları pencereyi dövüyordu. Fukaeri’nin ifadesine başvurulacak olursa, <span class="ideitalik">Little People gürültü yapıyordu.</span> Bütün vücudu uyuşmuş halde yatakta sırtüstü yatarken, Fukaeri Tengo’nun üzerine çıkmış, sertleşen penisini kendi içine sokarak menisini sağmıştı. Kız tamamen trans haline geçmiş gibi görünüyordu. Gözleri meditasyon yapar gibi tamamen kapalıydı. Memeleri iri ve yuvarlaktı; apış arasında tüy yoktu. Gerçek gibi görünmüyordu. Yine de bu kesinlikle gerçekten meydana gelmişti.</p>

  <p class="normal1">Ertesi sabah, Fukaeri önceki geceki olayı hiç anımsamıyormuş gibi görünüyordu. Belki de anımsıyormuş gibi davranmamıştı sadece. Dahası, Tengo açısından bu, cinsel ilişkiden ziyade formalite icabı gerçekleştirilen bir işe yakın bir şey gibi gelmişti. Fukaeri o şiddetli fırtınanın meydana geldiği gecede, Tengo’nun vücudunun uyuşmuş halde oluşunu kullanarak menisini becerikli bir şekilde çekip almıştı. Kelimesi kelimesine, son damlasına varana kadar. Tengo, şimdi bile o sıradaki tuhaf dokunuşları anımsıyordu. Fukaeri, orada başka bir kişiliğe bürünmüştü sanki.</p>

  <p class="normal1">“Aklıma gelen bazı şeyler var” dedi Tengo, kuru bir sesle “Evet, o gece benim başıma mantıkla açıklanamayacak bir olay geldi.”</p>

  <p class="normal1">Aomame, Tengo’yu süzdü.</p>

  <p class="normal1">Tengo sözlerini sürdürdü: “Bunun ne anlama geldiğini o gün anlamamıştım. Şimdi bile anlamını tam olarak çıkarmış değilim. Fakat eğer sen o gece hamile kaldıysan ve aklına başka bir olasılık gelmiyorsa, senin içindeki kesinlikle benim çocuğum.”</p>

  <p class="normal1">O gece muhtemelen bir kanal olmuştu. Bu, Fukaeri’ye o gün verilen rol olmalıydı. Kendisini koridor haline getirerek Tengo ile Aomame’yi bağlamak. Sınırlı zaman içinde iki kişiyi fiziksel olarak birbirine bağlamak. Tengo, bunun farkına yeni varmıştı.</p>

  <p class="normal1">“O gün neler olduğunu bir ara ayrıntılarıyla anlatabileceğimi sanıyorum” dedi Tengo. “Fakat şimdi burada, şu an sahip olduğum sözcükler yeterli olmaz.”</p>

  <p class="normal1">“Fakat gerçekten inanıyor musun? Benim karnımdaki küçük şeyin senin çocuğun olduğuna?”</p>

  <p class="normal1">“Yürekten inanıyorum” dedi Tengo.</p>

  <p class="normal1">“Çok sevindim” dedi Aomame. “Benim bilmek istediğim yalnızca buydu. Sen buna inandıktan sonra gerisi hiç fark etmez. Açıklamaya da hiç gerek yok.”</p>

  <p class="normal1">“Sen hamilesin, öyle mi?” diye sordu Tengo yeniden.</p>

  <p class="normal1">“Yakında dört ay bitecek.” Aomame, Tengo’nun elini çekerek, mantosunun üzerinden karnının alt kısmına koydu.</p>

  <p class="normal1">Tengo nefesini tutarak orada yaşama ait izleri aradı. Aoma-me’nin karnındaki, henüz küçücük bir şeyden öteye geçmiyordu. Fakat Tengo’nun avucu o sıcaklığı hissedebiliyordu.</p>

  <p class="normal1">“Şimdi nereye doğru hareket ediyoruz? Sen, ben ve küçük şey.”</p>

  <p class="normal1">“Burası olmayan bir yere” dedi Aomame. “Gökyüzünde yalnızca bir ayın bulunduğu dünyaya. Aslında bizim olmamız gereken yere. <span class="ideitalik">Little People</span>’ın gücünün ulaşmadığı bir yere.”</p>

  <p class="normal1">“<span class="ideitalik">Little People?”</span> Tengo yüzünü hafifçe buruşturdu.</p>

  <p class="normal1">“Sen <span class="ideitalik">Pupa Hava</span>’da <span class="ideitalik">Little People</span>’ı ayrıntılarıyla tasvir ettin. Onların kılıklarını, ne yaptıklarını.”</p>

  <p class="normal1">Tengo başını sallayarak onayladı.</p>

  <p class="normal1">Aomame sözlerine devam etti: “Onlar bu dünyada gerçekten var. Senin tasvir ettiğin gibi.”</p>

  <p class="normal1"><span class="ideitalik">Pupa Hava</span>’yı yeniden yazdığı sırada <span class="ideitalik">Little People</span>, hayal gücü yüksek, on yedi yaşındaki tuhaf bir kızın yarattığı ütopik canlılardan öteye geçmiyordu. Belki de olsa olsa bir şeylerin metaforu ya da sembolüydü. Fakat bu dünyada <span class="ideitalik">Little People</span> gerçekten vardı. Gerçek güç sahibiydi. Tengo artık buna inanıyordu.</p>

  <p class="normal1">“Yalnızca <span class="ideitalik">Little People</span> değil, havadan pupa da, <span class="ideitalik">maza</span> ve <span class="ideitalik">douta</span> da, iki ay da bu dünyada gerçekten var” dedi Aomame.</p>

  <p class="normal1">“Sen bu dünyadan çıkıp gitmemizi sağlayacak koridoru biliyor musun?”</p>

  <p class="normal1">“Benim buraya girdiğim koridordan çıkıp gideceğiz. Bundan başka aklıma bir çıkış gelmiyor.” Sonra Aomame ekledi: “Yazmakta olduğun romanın müsveddesini getirdin mi?”</p>

  <p class="normal1">“Burada” dedi Tengo. Omzuna astığı akik rengi sırt çantasına eliyle hafifçe vurarak. Sonra tuhaf olduğunu düşündü. <span class="ideitalik">Aomame nereden biliyordu acaba?</span></p>

  <p class="normal1">Aomame çekingen bir tavırla gülümsedi. “Biliyorum işte.”</p>

  <p class="normal1">“Sen birçok şeyi biliyorsun galiba” dedi Tengo. Aomame’nin gülümseyişini Tengo ilk kez görüyordu. Son derece hafif bir gülümsemeydi, ama yine de Tengo’nun çevresindeki dünyanın akışı değişmeye başlamıştı. Tengo bunu anlayabiliyordu</p>

  <p class="normal1">“Sakın elinin altından ayırma” dedi Aomame. “Bizim için önemli bir anlamı var çünkü.”</p>

  <p class="normal1">“Endişelenme, ayırmam.”</p>

  <p class="normal1">“Biz ikimiz, buluşmak için <span class="ideitalik">bu dünyaya</span> geldik. Biz kendimiz de anlayamadık, ama bu bizim buraya girme amacımızdı. Bir sürü belayı savuşturmak zorunda kaldık. Mantıkla açıklanamayacak şeyler, açıklama getirilemeyecek şeyler, tuhaf işler, kanlı durumlar, üzüntülü olaylar, bazen de güzel şeyler oldu. Bizden yemin etmemiz istendi, biz de ettik. Bize bir görev verildi, yerine getirdik. İşte biz de buraya gelme amacımızı bu şekilde gerçekleştirdik. Fakat şu an tehlike bize doğru yaklaşıyor. Onlar, benim içimdeki <span class="ideitalik">douta</span>’yı istiyorlar. <span class="ideitalik">Douta</span>’nın ne anlama geldiğini biliyorsundur.”</p>

  <p class="normal1">Tengo derin bir nefes aldı. Sonra yanıtladı: “Sen, ikimizin <span class="ideitalik">douta</span>’sını doğuracaksın.”</p>

  <p class="normal1">“Öyle. İşin ayrıntısını pek bilemiyorum, ama havadan pupa yoluyla ya da ben havadan pupa işlevi görerek <span class="ideitalik">douta</span>’yı doğuracağım. Üstelik onlar, bizim üçümüzü birlikte ele geçirmeye çalışıyorlar. Sesi duyabilen yeni bir sistem yaratmak için.”</p>

  <p class="normal1">“Bunun içerisinde benim rolüm ne olacak acaba? Eğer bana <span class="ideitalik">douta</span>’nın babası olmaktan başka bir rol verilmemişse.”</p>

  <p class="normal1">“Senin” dediyse de susup kaldı Aomame. Devamında başka sözcük gelmedi. İkisinin çevresinde, hâlâ bazı boşluklar varlığını sürdürüyordu. Bundan sonra ikisinin güç birliği ederek, zamana yayarak doldurması gereken boşluklar.</p>

  <p class="normal1">“Seni bulmaya karar vermiştim” dedi Tengo. “Fakat bulamadım. Sen beni buldun. Ben gerçekte hiçbir şey yapmamış gibiyim. Nasıl söylesem, bu adil değilmiş gibi geliyor bana.”</p>

  <p class="normal1">“Adil değil mi?”</p>

  <p class="normal1">“Sana birçok şey yükledim. Nihayetinde ben hiçbir işe yaramadım.”</p>

  <p class="normal1">“Sen hiçbir şekilde bana bir şey yüklemedin” dedi Aomame, kestirip atarak. “Sen, beni buraya kadar getirdin. Görünmez bir şekilde. İkimiz bir bütün olduk.”</p>

  <p class="normal1">“Sanırım ben o <span class="ideitalik">douta</span>’yı gördüm” dedi. Tengo. “Belki de o <span class="ideitalik">douta</span>’nın anlamını. Bu, senin on yaşındaki halindi. Havadan pupanın soluk ışıkları arasında uyuyordu. Onun parmaklarına dokunabildim. Yalnızca bir kere oldu gerçi.”</p>

  <p class="normal1">Aomame Tengo’nun omzuna başını yasladı. “Tengo, biz birbirimize hiçbir yük yüklemiş değiliz. En ufak bir yük bile. Şimdi düşünmemiz gereken, bu küçük şeyi korumak. Onlar hemen arkamızda. Ayak seslerini duyabiliyorum.”</p>

  <p class="normal1">“Ne pahasına olursa olsun ikinizi kimseye vermem. Seni de, o küçük şeyi de. Biz bu şekilde bir araya gelmekle, bu dünyaya girme amacımızı gerçekleştirdik. Burası tehlikeli bir yer. Ama sen çıkışın nerede olduğunu biliyorsun.”</p>

  <p class="normal1">“Sanırım biliyorum” dedi Aomame. “Eğer yanılmıyorsam.”</p>
</body>
</html>
