<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:297e6377-6a3d-44bd-8a75-3499872e8b54" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_7"><br class="calibre3" />
  4<br class="calibre3" />
  Tengo</h2>

  <p><br class="chapter" />
  <br class="chapter" /></p>

  <p class="kitapickapak">Sen böyle istiyorsan</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Tengo, çalan telefonun sesiyle uyandı. Saatinin fosforlu ibresi 1’i gösteriyordu. Elbette, etraf zifiri karanlıktı. Telefonun Komatsu’dan geldiğini Tengo baştan beri biliyordu. Komatsu’dan başka geceyarısı 1’de telefon edecek tanıdığı yoktu. Dahası böylesine inatla, karşısındaki ahizeyi kaldırana kadar telefonu çaldıran bir insan da, ondan başkası olamazdı. Komatsu’nun zaman kavramı yoktu. Aklına bir şey geldiği anda hemen telefon ederdi. Saatin kaç olduğunun bir önemi yoktu. İster geceyarısı olsun, ister sabahın erken saatleri; ister balayında, isterse ölüm döşeğinde olsun, karşısındakinin o telefonla rahatsız olabileceği gibi sıradan bir düşünce Komatsu’nun yumurta şekilli kafasında asla oluşmuyor gibiydi.</p>

  <p class="normal1">Hayır, herhalde herkese böyle davranmıyordu. Komatsu da sistemin içerisinde çalışıp maaş alan bir adamdı. Karşısındakinin kim olduğuna bakmaksızın, böyle pervasızca hareket edebilecek durumda değildi. Karşısındaki Tengo olduğu için bunu yapabiliyordu. Tengo, Komatsu için az çok kendi çizgisinin uzantısında duran bir varlıktı. İnsanın el ve ayaklarıyla aynı şekilde. O yüzden, kendisi uyanıksa, karşısındaki de uyanıktır sanıyordu. Tengo olağanüstü bir durum olmadıkça geceleri 10’da yatar, sabahları da 6’da kalkardı. Ana hatlarıyla düzenli bir yaşantısı vardı. Uykusu derindi. Fakat bir şekilde uyandıktan sonra, asla doğru düzgün uyuyamazdı. Bu açıdan biraz hassastı. Aslında Komatsu’yu birçok kez uyarmış ve fazlasıyla rahatsız olduğunu, gece yarısı telefon etmemesini açıkça söylemişti. Hasat öncesinde tarlasına çekirgeleri göndermesin diye Tanrı’ya yakaran bir çiftçi gibi. “Tamam. Bundan sonra gece yarısı telefon etmem” demişti Komatsu. Fakat bu sözü onun aklında kök salmadığı için, ilk yağmurda kolayca bir yerlere sürüklenmişti demek.</p>

  <p class="normal1">Tengo yataktan kalkıp bir şeylere çarpa çarpa mutfaktaki telefona ulaşmayı başardı. Telefon o arada da amansızca çalmaya devam etmişti.</p>

  <p class="normal1">“Fukaeri’yle konuştum” dedi Komatsu, her zamanki gibi selamsız sabahsız ve yine damdan düşer gibi. “Uyuyor muydun?” diye sormadığı gibi, “Gece yarısı, kusura bakma” da dememişti. Müthiş bir adamdı. Tengo her seferinde hayranlık duymadan edemiyordu.</p>

  <p class="normal1">Tengo yüzünü buruşturmuş halde suskun kalmıştı. Gece yarısı zorla uyandırılınca kafası bir süre düzgün çalışmazdı.</p>

  <p class="normal1">“Hey, duyuyor musun?”</p>

  <p class="normal1">“Evet, duyuyorum.”</p>

  <p class="normal1">“Telefonla, ama konuştum işte. Eh, çoğu kısmında ben tek taraflı olarak konuştum, o da dinledi aslında. Genel kanı açısından bakarsak aramızda bir diyalog geçti denemez. Zaten konuşkan bir kız değil. Konuşma tarzı da tuhaftı biraz. Kendin doğrudan konuştuğun zaman anlarsın. Neyse. Aklımdaki planı şöyle bir anlattım. Üçüncü bir kişinin yardımını alarak <span class="ideitalik">Pupa Hava</span>’yı daha bütün bir hale getirip, yeni yazarlar ödülünü hedeflemeye ne diyeceğini sordum işte. Yani, telefonda ben de ancak ana hatlarıyla söyleyebildim. Somut olarak bir araya geldiğimizde konuşmak istediğimi, sıcak bakıp bakmadığını sordum. Bir parça dolambaçlı olarak elbette. Öyle doğrudan söyleyecek olursam, konunun içeriğini biliyorsun, benim açımdan da sorun çıkabilir, o yüzden.”</p>

  <p class="normal1">“Ee?”</p>

  <p class="normal1">“Yanıt yok.”</p>

  <p class="normal1">“Yanıt yok mu?”</p>

  <p class="normal1">Komatsu tam burada, kasıtlı olarak duraksadı. Sigarasını dudaklarının arasına yerleştirip, kibritiyle yaktı. Telefonda o sesi duymakla bile, Tengo bu sahneyi tüm canlılığıyla gözlerinin önüne getirebiliyordu. O, çakmak kullanmazdı.</p>

  <p class="normal1">“Fukaeri önce, seninle bir görüşmek istiyor” dedi Komatsu, ağzından sigara dumanını üfleyerek. “Söylediklerimle ilgilenip ilgilenmediğine dair bir şey söylemedi. Yapalım da demedi, yapmayalım da. Önce bir seninle yüz yüze görüşmek, onun için önemli sanırım. Görüştükten sonra ne yapacağını söyleyecekmiş. Ağır bir sorumluluk değil mi?”</p>

  <p class="normal1">“Sonra?”</p>

  <p class="normal1">“Yarın akşam boş musun?”</p>

  <p class="normal1">Dershanedeki dersleri sabah başlayıp öğleden sonra 4’te bitiyordu. İyi mi olmuştu, kötü mü olmuştu bilinmez, sonrası için bir planı yoktu. “Boşum” dedi Tengo.</p>

  <p class="normal1">“Akşam 6’da, Şincuku’daki Nakamura-ya’ya git. Kendi adımla dip tarafta, nispeten sakin bir masa ayırtırım. Bizim şirketin hesabına yazdırabilirsin. İstediğinizi yiyip, istediğinizi içebilirsiniz. Oturun, uzun uzun konuşun.”</p>

  <p class="normal1">“Öyleyse siz gelmiyorsunuz?”</p>

  <p class="normal1">“Tengo. Baş başa konuşmak, Fukaeri’nin öne sürdüğü koşul. Şu an için benimle görüşmesine gerek yok galiba.”</p>

  <p class="normal1">Tengo suskun kaldı.</p>

  <p class="normal1">“Konunun özü bu işte” dedi Komatsu, neşeli bir sesle. “Becer şu işi Tengo. İriyarısın, ama insanlar sana hemen sempati duyuyor. Ne de olsa dershanede öğretmenlik yaptığına göre, çabuk heyecanlanan liseli kızlarla konuşmaya da alışıksındır. Bu iş için benden daha uygunsun. Gülümseyerek açıkla, güvenini kazan. İyi haberlerini bekliyorum.”</p>

  <p class="normal1">“Bir saniye lütfen. İyi de bu sizin planınız değil mi? Ben henüz yanıt vermedim. Geçen gün söylediğim gibi, fazlasıyla tehlikeli bir plan ve her şeyin o kadar kolay ilerleyeceğini de sanmıyorum. Kamuoyuna yansıyan bir sorun haline bile gelebilir. Kabul edip etmeyeceğimi kendim bile bilmezken, tanımadığım, bilmediğim bir kız çocuğunu nasıl ikna ederim?”</p>

  <p class="normal1">Komatsu, bir süre telefonun öteki ucunda suskun kaldı. “Bak Tengo. Bu konu artık hayata geçti. Artık treni durdurup inemezsin. Senin de yapma isteğin yüzde elliden çok olsa gerek. Seninle ben kader ortağıyız.”</p>

  <p class="normal1">Tengo başını iki yana salladı. Kader ortağı? Aralarındaki ilişki ne zaman bu kadar hayati bir hal almıştı acaba?</p>

  <p class="normal1">“İyi de geçen gün, iyice bir düşünmemi söylemediniz mi?”</p>

  <p class="normal1">“Üzerinden beş gün geçti. Düşünmüş olmalısın?”</p>

  <p class="normal1">Tengo söyleyecek söz bulamadı. “Henüz bir sonuca varmadım” dedi dürüstçe.</p>

  <p class="normal1">“Öyleyse şu Fukaeri denen kızla bir görüş. Sonra karar versen de olur.”</p>

  <p class="normal1">Tengo parmak uçlarını şakaklarına kuvvetle bastırdı. Kafası henüz tam olarak çalışmıyordu. “Tamam, bu Fukaeri ile bir görüşeyim. Yarın akşam 6’da, Şincuku Nakamura-ya’da. Durumu bir de ben anlatayım. Fakat daha fazlası için söz veremem. Anlatırım, ama ikna edebilir miyim bilemiyorum.”</p>

  <p class="normal1">“Bu yeterli elbette.”</p>

  <p class="normal1">“Peki, kız benimle ilgili ne biliyor?”</p>

  <p class="normal1">“Kabaca anlattım. 29-30 yaşlarında ve bekâr. Yoyogi’de bir dershanede matematik öğretmenliği yapıyor. İriyarıdır, ama kötü bir insan değildir. Genç kızları yakalayıp yemeye kalkmaz. Ciddi bir yaşantı sürer, yumuşak bakışları vardır. Üstelik senin eserini de çok beğenmiş. Aşağı yukarı bunları söyledim işte.”</p>

  <p class="normal1">Tengo derince iç geçirdi. Bir şeyler düşünmeye çalıştığında, gerçeklik bir yakınlaşıp, bir uzaklaşıyordu.</p>

  <p class="normal1">“Komatsu Bey, bakar mısınız? Artık yatağıma dönebilir miyim? Saat gecenin 1’i zaten. Ben de gün ağarmadan önce biraz daha uyumak istiyorum. Yarın sabahtan itibaren üst üste üç dersim var.”</p>

  <p class="normal1">“Tamam. İyi geceler” dedi Komatsu. “İyi rüyalar.” Sonra telefonu öylece kapatıverdi.</p>

  <p class="normal1">Tengo elindeki ahizeye bir süre bakakaldıktan sonra yerine bıraktı. Uyuyabilse, hemen uyumak istiyordu; iyi rüya görebilecekse, görmek. Fakat o saatte zorla uyandırılıp, çetrefilli bir konuya dahil ediliverince o kadar kolay uyuyamayacağını kendisi de biliyordu. Biraz içki içip uyuyabilirdi elbette. Fakat içinden içki içmek de gelmiyordu. Sonuçta bir bardak su içip, yatağına dönerek ışığı açtı ve kitap okumaya başladı. Uykuya dalana kadar kitap okumak niyetindeydi, ama ancak gün ağarmadan az önce uykuya dalabildi.</p>

  <p class="normal1">Dershanede üç dersini de bitirdikten sonra, trenle Şibuya’ya gitmek için yola koyuldu. Kinokuniya Kitabevi’nden birkaç kitap satın aldıktan sonra Nakamura-ya’ya gitti. Girişte Komatsu’nun adını söyleyince, onu dip taraftaki sakin bir masaya aldılar. Fukaeri henüz gelmemişti. Tengo, garsona arkadaşı gelene kadar bekleyeceğini söyledi; garson beklerken bir şeyler içmek isteyip istemediğini sorunca, hiçbir şey istemediğini ekledi. Garson su ve mönü bırakıp uzaklaştı. Tengo yeni aldığı kitaplardan birini açıp okumaya başladı. Büyü üzerine bir kitaptı. Japon toplumunda lanetin nasıl bir işlev gördüğünü irdeliyordu. Lanet eskiçağ toplumlarında önemli bir rol oynamıştı. Toplumsal sistemin yetersizliklerini ve zıtlıklarını örterek, tamamlayıcı olmak lanetin rolüydü. Oldukça keyifli bir çağdı.</p>

  <p class="normal1">Saat 6.05’ti ve Fukaeri hâlâ ortalarda görünmemişti. Tengo aldırış etmeksizin kitabını okumaya devam etti. Kızın gecikmesi onu hiç de şaşırtmamıştı. Zaten uçuk bir durumdu. Sıra dışı gelişmeler olması durumunda şikâyet edebileceği kimse de yoktu. Kız niyetini değiştirip gelmese, hiç de tuhaf olmazdı. Hatta böylesi Tengo için çok daha iyi olurdu. Konu kolayca kapanırdı. Komatsu’ya bir saat kadar bekledim ama Fukaeri adlı kız gelmedi, diye rapor etmesi yeterli olurdu. Sonrası Tengo’yu ilgilendiren bir mesele değildi. Tek başına yemek yer, evine dönerdi. Böylelikle Komatsu’ya karşı sorumluluğunu yeterince yerine getirmiş olurdu.</p>

  <p class="normal1">Fukaeri 6.22’de göründü. Garsonun rehberliğinde masaya kadar gelip, karşısındaki koltuğa oturdu. Ufak ellerini masanın üzerine koyup, mantosunu çıkartmadan sabit bakışlarını Tengo’ya yöneltti. “Geciktim, özür dilerim” demediği gibi, “Çok mu beklediniz?” de demedi. “Memnun oldum”, “Merhaba” bile çıkmadı ağzından. Dudaklarını düz bir çizgi gibi kapatmış, tam karşıdan Tengo’ya bakıyordu yalnızca. Hiç görmediği bir manzarayı izlermiş gibi. İlginç bir tip, dedi Tengo içinden.</p>

  <p class="normal1">Fukaeri ufak tefekti; vücut hatları genel olarak narindi. Yüz hatları ise, fotoğraftakinden çok daha güzeldi. Yüzünde ilk bakışta insanın dikkatini çeken kısım gözleriydi. İnsanın aklında kalan, derinliği olan gözlerdi. O parlak, lake karası gözler üzerine çevrilince Tengo kendini rahatsız hissetmeye başlamıştı. Kız gözlerini neredeyse hiç kırpmıyordu. Sanki nefes bile almıyormuş gibi duruyordu. Saçları, birileri tarafından cetvelle çizilmiş gibi tek tek çizgiler halinde dümdüzdü ve kaşları saçlarının şekliyle uyumluydu. Bir de, onlu yaşlardaki kızların çoğu gibi, yüz ifadesinde yaşam kokusu eksikti. Ayrıca, bu ifadede bir denge sorunu da hissediliyordu. Aklından neler geçirdiğini tahmin etmek mümkün değildi. Bu anlamda Fukaeri, dergi modeli, idol şarkıcı olabilen türden güzel genç kızlardan değildi. Fakat aynı ölçüde insanı tahrik eden, davetkâr bir yanı da vardı.</p>

  <p class="normal1">Tengo kitabı kapatıp masanın kenarına koydu, sırtını dikleştirip oturuşunu düzelterek suyundan içti. Komatsu haklıydı. Bu kız edebiyat ödülü alacak olursa, medya rahat bırakmazdı. Ufak çaplı da olsa tantana çıkartacakları kesindi. Buna neden olmak cezasız kalır mıydı acaba?</p>

  <p class="normal1">Garson gelerek kızın önüne su dolu bardak ve mönü bıraktı. Fakat Fukaeri, henüz hiç kımıldamamıştı. Mönüye elini bile sürmeden, yalnızca Tengo’nun yüzüne bakıyordu. Tengo çaresiz, “Merhaba” dedi. O karşısında oturdukça, vücudunu iyice devleşmiş gibi hissediyordu. Fukaeri Tengo’nun selamını yanıtlamadığı gibi, öylece Tengo’nun yüzüne bakmaya devam ediyordu. Nihayet, “Seni biliyorum” dedi Fukaeri, alçak bir sesle.</p>

  <p class="normal1">“Beni biliyorsun?” dedi Tengo.</p>

  <p class="normal1">“Matematik öğretiyorsun.”</p>

  <p class="normal1">Tengo başını sallayarak onayladı. “Doğru.”</p>

  <p class="normal1">“İki kez dinledim.”</p>

  <p class="normal1">“Benim dersimi mi?”</p>

  <p class="normal1">“Öyle.”</p>

  <p class="normal1">Konuşma tarzında kendine özgü birkaç nokta vardı. Süslemelerden arındırılmış cümleler, tonlamalardaki dikkat çekici yetersizlik, sınırlı (en azından karşısındaki insana sınırlı olduğu izlenimi veren) söz dağarcığı. Komatsu’nun söylediği gibi, konuşma tarzı biraz farklıydı.</p>

  <p class="normal1">“Yani, bizim dershanenin öğrencisi olduğunu mu söylemek istiyorsun?”</p>

  <p class="normal1">Fukaeri başını iki yana salladı. “Dinlemeye geldim yalnızca.”</p>

  <p class="normal1">“Kimlik kartı olmadan derse giremezsin ama.”</p>

  <p class="normal1">Fukaeri omuzlarını hafifçe kısmakla yetindi. Şu yaşında amma da safça konuşuyorsun, demek istermiş gibi.</p>

  <p class="normal1">“Ders nasıldı?” diye sordu Tengo. İkinci kez anlamsız bir soruydu.</p>

  <p class="normal1">Fukaeri bakışlarını Tengo’dan ayırmaksızın suyundan bir yudum aldı. İki kez geldiğine göre ilk seferki izlenimi fena değildi herhalde, diye geçirdi aklından Tengo. İlgi duymamış olsa, bir daha asla gelmezdi.</p>

  <p class="normal1">“Lise üçüncü sınıf öğrencisisin değil mi?” diye sordu Tengo.</p>

  <p class="normal1">“Şimdilik.”</p>

  <p class="normal1">“Üniversite sınavı?”</p>

  <p class="normal1">Fukaeri başını iki yana salladı.</p>

  <p class="normal1">Bu hareketin, “Üniversite sınavından konuşmak istemiyorum” anlamında mı, yoksa “Sınava girmek istemiyorum” anlamında mı olduğunu Tengo kavrayamadı. Komatsu’nun, pek konuşkan bir kız olmadığını söylediği aklına geldi.</p>

  <p class="normal1">Garson gelip siparişlerini aldı. Fukaeri’nin mantosu hâlâ üzerindeydi. Salata ve ekmek istedi. Yeterli olduğunu söyleyerek mönüyü garsona verdi. Sonra da, birden aklına gelmiş gibi beyaz şarap ekledi.</p>

  <p class="normal1">Genç garson kızın yaşını soracak gibi olduysa da, Fukaeri’nin dik bakışlarıyla karşılaşınca yüzü kızararak, söyleyeceğini yutuverdi. Tengo ise deniz ürünlü <span class="ideitalik">linguini</span> makarna sipariş etti. Sonra da Fukaeri’ye ayak uydurmak için bir kadeh beyaz şarap söyledi.</p>

  <p class="normal1">“Öğretmensin ve roman yazarısın” dedi Fukaeri. Galiba Tengo’ya soru soruyordu. Soru eklerini kullanmadan soru sormak da onun konuşma tarzının özgün noktalarından biri gibiydi.</p>

  <p class="normal1">“Şu an için öyle” dedi Tengo.</p>

  <p class="normal1">“İkisi de değil gibisin.”</p>

  <p class="normal1">“Belki de” dedi Tengo. Gülümsemeyi aklından geçirdiyse de beceremedi. “Öğretmenlik sertifikam var ve dershane öğretmenliği yapıyorum, ama resmi anlamda öğretmenim diyemem. Roman yazıyorum, ama henüz hiç kitabım basılmadığı için roman yazarı olduğumu da söyleyemem.”</p>

  <p class="normal1">“Hiçbir şey değilsin.”</p>

  <p class="normal1">Tengo başını salladı. “Haklısın. Şu an için ben, hiçbir şey değilim.”</p>

  <p class="normal1">“Matematiği seviyorsun.”</p>

  <p class="normal1">Tengo kızın cümlesini aklında soru haline getirdikten sonra yanıtladı. “Seviyorum. Eskiden beri severdim, şimdi de seviyorum.”</p>

  <p class="normal1">“Nesini.”</p>

  <p class="normal1">“Matematiğin nesini mi?” diye, cümleyi tamamladı Tengo. “Şöyle bir düşüneyim. Matematik karşısında kendimi çok sakin hissediyorum. Her şey yerli yerine oturuyormuş gibi.”</p>

  <p class="normal1">“İntegral eğlenceliydi.”</p>

  <p class="normal1">“Benim dersimde mi?”</p>

  <p class="normal1">Fukaeri başını salladı.</p>

  <p class="normal1">“Peki ya sen? Matematiği seviyor musun?”</p>

  <p class="normal1">Fukaeri başını hafifçe iki yana salladı. Matematiği sevmiyordu.</p>

  <p class="normal1">“Fakat integral konusu eğlenceliydi ha?” diye sordu Tengo.</p>

  <p class="normal1">Fukaeri yine omuzlarını kıstı. “Çok önemli bir şeymiş gibi anlatıyordun.”</p>

  <p class="normal1">“Öyle mi dersin?” dedi Tengo. Bunu bir başkasından ilk kez duyuyordu.</p>

  <p class="normal1">“Çok önemli birinden söz ediyor gibiydin” dedi kız.</p>

  <p class="normal1">“Sayı dizilerini anlatırken, kendimi daha fazla veriyorumdur belki” dedi Tengo. “Lise matematiği içerisinde sayı dizileri konusuna özel bir sevgim vardır.”</p>

  <p class="normal1">“Sayı dizilerini seviyorsun” dedi Fukaeri, yine soru kalıbı kullanmadan.</p>

  <p class="normal1">“Benim için Bach’ın <span class="ideitalik">Eşit Düzenlenmiş Klavye</span>’si gibidir. Asla bıkılmaz. Her seferinde yeni bir şey keşfedilir.”</p>

  <p class="normal1">“<span class="ideitalik">Eşit Düzenlenmiş Klavye</span>’yi biliyorum.”</p>

  <p class="normal1">“Bach’ı sever misin?”</p>

  <p class="normal1">Fukaeri başını sallayarak onayladı. “Öğretmen hep dinliyor.”</p>

  <p class="normal1">“Öğretmen?” dedi Tengo. “Okuldaki öğretmenin mi?”</p>

  <p class="normal1">Fukaeri yanıtlamadı. Yüzünde, “Bu konuyu konuşmak için henüz erken” dercesine bir ifade oluşmuştu.</p>

  <p class="normal1">Sonra o an aklına gelivermiş gibi, mantosunu çıkardı. Tırtılın kozasından çıkmasını andırır hareketlerle çıkartıp, katlamaksızın yan sandalyeye koydu. Mantosunun altına uçuk yeşil, ince bir yuvarlak yaka süveter ile beyaz kot pantolon giymişti. Takısı yoktu. Makyaj da yapmamıştı. Yine de dikkat çekiyordu. Narin bir vücut yapısı vardı, ama o denge içerisinde fazlasıyla iri göğüsleri dikkat çekiyordu. Göğüslerinin şekli de oldukça güzeldi. Tengo bakışlarının takılıp kalmaması için çaba harcamak zorundaydı. Bakışları takılıp kalıveriyordu. Gözleri devasa bir girdabın içerisine çekiliyormuş gibi.</p>

  <p class="normal1">Kadehte beyaz şarapları geldi. Fukaeri şaraptan bir yudum aldı. Sonra kadehe, bir düşünceye takılıp kalmış gibi bir süre bakarak masaya bıraktı. Tengo neredeyse dudaklarını dokundurup geri koydu. Esas önemli konuya daha girilmemişti.</p>

  <p class="normal1">Fukaeri elini düz siyah saçlarına atıp bir süre parmaklarıyla taradı. Çok hoş bir hareketti. Parmaklarının her biri ayrı ayrı irade ve tarz sahibiymiş gibi görünüyordu. Sanki büyü yapıyormuş hissi de veriyordu.</p>

  <p class="normal1">“Matematiğin nesini seviyorum?” diye, Tengo dikkatini kızın parmaklarından ve göğsünden başka bir yere çekebilmek için kendi kendine sordu.</p>

  <p class="normal1">“Matematik suyun akışı gibidir” dedi Tengo. “Bir sürü sıkıntı veren teorisi vardır elbette, ama temel mantığı çok basittir. Suyun yüksek yerden alçak yere doğru en kısa mesafeden akışıyla aynıdır ve sayıların da yalnızca tek akışı vardır. Dikkatlice bakınca, o rota kendiliğinden belirginleşiverir. Yalnızca dikkatlice bakman yeter. Hiçbir şey yapmana gerek yoktur. Bilincini yoğunlaştırarak bakabilirsen, her şeyi o açıklar sana. Bu dünyada matematik kadar bana iyi gelen başka bir şey yok.”</p>

  <p class="normal1">Fukaeri bir süre Tengo’nun söylediklerini düşündü.</p>

  <p class="normal1">“Roman neden?” diye sordu, soru tonlaması zayıf bir sesle.</p>

  <p class="normal1">Tengo kızın sorusundan ziyade, sorunun kastettiği şeye takılmıştı. “Matematik o kadar eğlenceliyse, kendimi sıkıntıya sokarak roman yazmamın ne gereği var? Yalnızca matematikle uğraşsam olmaz mı? Söylemek istediğin bu mu?”</p>

  <p class="normal1">Fukaeri başını sallayarak onayladı.</p>

  <p class="normal1">“Hımm. Gerçek yaşam matematikten farklıdır. Orada bir şeyler, her zaman en kısa mesafeden akmazlar. Matematik benim için, nasıl söylesem, doğanın aşkın halidir. Bana göre güzel bir manzara gibidir. Yalnızca oradadır işte. Yerine bir şey koymanın hiç gereği yoktur. O yüzden matematiğin içine daldıkça, kendimi her geçen an biraz daha saydamlaşıyormuşum gibi hissederim. Arada sırada bundan korktuğum da olur.”</p>

  <p class="normal1">Fukaeri gözlerini ayırmadan, doğruca Tengo’nun gözlerine bakıyordu. Pencere camına yüzünü yapıştırıp boş bir evin içine bakar gibi.</p>

  <p class="normal1">Tengo konuşmasını sürdürdü. “Roman yazarken ben, çevremdeki manzarayı sözcükleri kullanarak kendi aklımdaki doğaya daha yakın hale getiririm. Yani yeniden kurgularım. Böylelikle, bir insan olarak bu dünyada var olduğumdan da emin olurum. Bu, matematik dünyasında olandan çok daha farklı bir uğraş.”</p>

  <p class="normal1">“Var olduğundan emin olursun” dedi Fukaeri.</p>

  <p class="normal1">“Henüz bunu tam olarak beceremiyorum gerçi” dedi Tengo.</p>

  <p class="normal1">Fukaeri, Tengo’nun sözlerinden ikna olmuş gibi durmuyordu, ama başka bir şey söylemedi. Yalnızca şarap kadehini dudaklarına götürdü. Sonra sanki kamışla emiyormuş gibi, ses çıkartmadan içti.</p>

  <p class="normal1">“Bunu söylememe izin verirsen, nihayetinde sen de aynı şeyi yaptın. Gördüğün manzarayı, kendi sözcüklerinle yeniden kurguladın. Böylelikle var olduğun konumu tespit ettin.”</p>

  <p class="normal1">Fukaeri şarap kadehini tutan eli havada kalmış halde, bir süre düşündü. Fakat yine ne düşündüğünü söylemedi.</p>

  <p class="normal1">“Sonra da bu süreci şekillendirdin. Bir eser olarak” dedi Tengo. “Bu eseri çok sayıda insan onaylar ve ilgi gösterirse, nesnel değeri olan bir edebiyat eseri haline gelir.”</p>

  <p class="normal1">Fukaeri keskin bir hareketle başını iki yana salladı. “Şekil ilgilendirmiyor.”</p>

  <p class="normal1">“Şekil seni ilgilendirmiyor” diye yineledi Tengo.</p>

  <p class="normal1">“Şeklin bir anlamı yok.”</p>

  <p class="normal1">“Peki, o öyküyü neden yazdın da yeni yazarlar yarışmasına gönderdin?”</p>

  <p class="normal1">Fukaeri şarap kadehini masaya bıraktı. “Ben yapmadım.”</p>

  <p class="normal1">Tengo sakin olabilmek için bardağı eline alıp bir yudum içti. “Yani, yeni yazarlar yarışmasına kendin başvurmadığını mı söylüyorsun?”</p>

  <p class="normal1">Fukaeri başını sallayarak onayladı. “Ben yapmadım.”</p>

  <p class="normal1">“Peki ya kim senin yazdığın bir eseri, yeni yazarlar yarışmasına katılmak üzere yayınevine gönderdi?”</p>

  <p class="normal1">Fukaeri omuzlarını hafifçe kıstı. Sonra on beş saniye kadar sessiz kalıp, “Hiç kimse” dedi.</p>

  <p class="normal1">“Hiç kimse” diye yineledi Tengo. Sonra nefesini, büzdüğü dudaklarından usulca dışarı bıraktı. <span class="ideitalik">Şu işe bak. Hiç de kolay olmayacak. Tam da düşündüğüm gibi.</span></p>

  <p class="normal1">&nbsp;</p>

  <p class="normal1">Tengo’nun o güne kadar çalıştığı dershanede ders verdiği kız öğrencilerle birçok kez özel olarak görüştüğü olmuştu. Yine de bu hep, o kızlar dershaneden çıkıp üniversiteye girdikten sonra yaşanmıştı. Onlardan telefon gelmiş, buluşmak istemişler, o da buluşmuş, bir yerlere gezmeye çıkmışlardı. Tengo o kızların, kendisinde neyi beğendiklerini anlayamamıştı. Fakat nihayetinde bekâr bir adamdı ve kızlar da artık öğrencisi değillerdi. Çıkma daveti alıp da reddetmek için bir neden yoktu.</p>

  <p class="normal1">O randevuların sonrasında iki kez de cinsel ilişkiye girmişti. Fakat o kızlarla ilişkisi pek uzun sürmemiş, hiç anlayamadan öylesine sona ermişti. Üniversiteye yeni girmiş enerji dolu kızlarla birlikte olduğunda, Tengo nedense sakinliğini koruyamıyordu. Kendini rahatsız hissediyordu. Oyun çağının zirvesinde olan bir yavru kediye oyununda eşlik edermiş gibi başlangıçta heyecanlı ve keyifli oluyor, ama zamanla hevesini kaybediyordu. Birlikte olduğu kızlar da bu matematik öğretmeninin kürsüye çıkıp matematiği coşkuyla anlatırkenki haliyle oradan indikten sonraki halinin farklı olduğunu anlayınca hayal kırıklığına uğruyorlardı. Onların bu ruh halini Tengo elbette anlayabiliyordu.</p>

  <p class="normal1">En sakin olabildiği anlar, kendinden yaşça büyük kadınlarla birlikte olduğu anlardı. Konu her ne olursa olsun karar verme sorumluluğunun olmadığı anlarda omuzlarından büyük bir yük kalkmış gibi hissediyordu. Dahası, ondan yaşça büyük kadınların çoğu ona büyük bir yakınlık gösteriyordu. Bu yüzden bir yıl kadar önce kendisinden on yaş büyük o evli kadınla ilişkisi başladıktan sonra genç kızlarla çıkmayı defterden tamamen silmişti. Haftada bir gün apartman dairesine gelen, kendinden büyük kadın arkadaşıyla bir arada olmak, Tengo’nun kadınlara karşı arzusunu (belki de gereksinimini) gidermeye yeterli oluyordu. Bunun dışında tek başına odasına kapanıp roman yazıyor, kitap okuyor, müzik dinliyor, arada sırada da yakınlardaki kapalı havuza yüzmeye gidiyordu. Dershanedeki iş arkadaşlarıyla aralarında geçen zayıf diyaloglar dışında neredeyse kimseyle oturup konuşmuyordu. Yine de böyle bir yaşamdan hoşnutsuzluk hissetmiyordu. Hayır, aksine bu onun için ideal yaşama yakındı.</p>

  <p class="normal1">Fakat bu Fukaeri adlı on yedi yaşındaki kızı karşısında gördükçe, Tengo yüreğinde hatırı sayılır bir sarsıntı hissetmeye başlamıştı. Onu ilk kez fotoğrafta gördüğünde de aynı şey olmuştu, ama gerçek halini karşısında görünce sarsıntı bir kat daha şiddetlenmişti. Aşk, cinsel arzu ya da ona benzer bir şey değildi bu. Muhtemelen <span class="ideitalik">bir şey,</span> çatlaklardan içeri süzülerek onun içindeki bir boşluğu doldurmaya çalışıyordu. Hissettiği buydu. Bu, Fukaeri’nin ortaya çıkarttığı bir boşluk değildi. Tengo’nun içinde zaten var olan bir boşluktu. Kız, oraya özel bir ışık tutmuş, yeniden aydınlanmasını sağlamıştı.</p>

  <p class="normal1">&nbsp;</p>

  <p class="normal1">“Senin roman yazmaya merakın yok ve eserini yeni yazarlar yarışmasına katılmak için de göndermedin” dedi Tengo, emin olmak istermiş gibi.</p>

  <p class="normal1">Fukaeri, bakışlarını Tengo’nun yüzünden ayırmadan başını sallayarak onayladı. Sonra fırtınadan korunmaya çalışırmış gibi omuzlarını hafifçe kıstı.</p>

  <p class="normal1">“Roman yazarı olmak istemiyorsun.” Tengo, kendisinin de soru kalıbı kullanmadan soru sorduğunu fark edince hayrete düştü. Mutlaka bu tarz dil kullanımının bulaşıcı bir yanı vardı.</p>

  <p class="normal1">“Düşünmüyorum” dedi Fukaeri.</p>

  <p class="normal1">O anda yemekleri geldi. Fukaeri’ye büyük bir kâse içerisindeki salata ile ekmek, Tengo’ya ise, deniz ürünlü <span class="ideitalik">linguini</span> makarna. Fukaeri, gazete manşetlerini gözden geçiriyormuş gibi bakarak marulu çatalıyla birkaç kez tersyüz etti.</p>

  <p class="normal1">“Fakat neticede, birileri senin yazdığın <span class="ideitalik">Pupa Hava</span>’yı yeni yazarlar yarışması için aday eser olarak yayınevine gönderdi. Ben de o müsveddenin ön okumasını yaptım ve dikkatimi çekti.”</p>

  <p class="normal1">“<span class="ideitalik">Pupa Hava</span>” dedi Fukaeri. Sonra gözlerini kıstı.</p>

  <p class="normal1">“<span class="ideitalik">Pupa Hava</span>, senin yazdığın romanın başlığı” dedi Tengo.</p>

  <p class="normal1">Fukaeri, hiçbir şey söylemeksizin gözlerini kısmış halde duruyordu.</p>

  <p class="normal1">“Bu başlığı sen koymadın mı?” diye sordu Tengo, endişeyle.</p>

  <p class="normal1">Fukaeri, başını hafifçe iki yana salladı.</p>

  <p class="normal1">Tengo’nun aklı yine biraz karışmıştı, ama başlık sorununu o an için daha fazla kurcalamamayı tercih etti. Konuyu ilerletmek en iyisi olacaktı.</p>

  <p class="normal1">“Bunun bir önemi yok. Nihayetinde o başlık da pek fena değil. Bir havası var ve insanları çekiyor. <span class="ideitalik">Bu da ne,</span> dedirtiyor insana. Kim koymuş olursa olsun başlıkla ilgili bir hoşnutsuzluğum yok. <span class="ideitalik">Pupa</span> ile <span class="ideitalik">koza</span> arasındaki farkın ne olduğunu ben pek bilemiyorum, ama o kadar önemli bir sorun da değil. Söylemek istediğim, o eseri okuduğumda beni içine çektiğini hissettim. Sonra da Komatsu Bey’e götürdüm. <span class="ideitalik">Pupa Hava</span> onun da hoşuna gitti. Yalnız, hedefimiz yeni yazarlar ödülü ise metni yeniden düzenlemek gerektiği fikrindeydi. Öykünün gücüyle karşılaştırıldığında metin çok zayıf kalıyordu ne de olsa. Dahası o, metnin düzeltme işini sana değil bana yaptırmak niyetinde. Ben bu konuda henüz bir karara ulaşamadım. Yapıp yapmayacağıma dair bir yanıt da vermedim. Çünkü bunun doğru olup olmayacağını bilemiyorum.”</p>

  <p class="normal1">Tengo, burada sözlerine ara vererek Fukaeri’nin tepkisine baktı. Tepki vermemişti.</p>

  <p class="normal1">“Benim burada öğrenmek istediğim, benim senin yerine <span class="ideitalik">Pupa Hava</span>’yı düzeltmem hakkında senin ne düşündüğün. Ben yapmaya karar versem bile, senin onayın ve yardımın olmadan böyle bir şeyi asla başaramam.”</p>

  <p class="normal1">Fukaeri, çeri domateslerden birini parmaklarıyla tutup ağzına attı. Tengo ise, çatalıyla bir midye aldı.</p>

  <p class="normal1">“Olur, yap” dedi Fukaeri, kısaca. Sonra ağzına bir domates daha attı. “İstediğin gibi düzelt.”</p>

  <p class="normal1">“Biraz daha zamana yayarak güzelce bir düşünsen daha iyi olmaz mı? Bu, önemli bir iş ne de olsa” dedi Tengo.</p>

  <p class="normal1">Fukaeri başını iki yana salladı. Buna gerek yok, diyordu.</p>

  <p class="normal1">“Ben, senin eserini sil baştan yazacağım” dedi Tengo, açıklayıcı bir ses tonuyla. “Öyküyü bozmamaya dikkat ederek metni besleyeceğim. Sanırım büyük ölçüde değişecektir. Fakat yazar, sensin. Sonuna kadar, bu eser Fukaeri adlı on yedi yaşındaki kızın yazdığı bir roman. Bu hep böyle kalacak. Eğer, eser yeni yazarlar ödülüne layık görülürse ödülü sen alacaksın. Sen, tek başına. Kitaplaşırsa, yine tek yazar olacaksın. Bizim yaptığımız iş, ekip çalışması. Ben, sen ve Komatsu adındaki editör olmak üzere üçümüz. Fakat görünürde adı geçecek tek kişi, sensin. Diğer ikimiz, geri çekilecek, sessiz kalacağız. Sahnenin dekor görevlisi gibi. Dediklerimi anlayabiliyor musun?”</p>

  <p class="normal1">Fukaeri, çatalıyla kereviz parçasını ağzına götürdü. Başını hafifçe salladı. “Anlıyorum.”</p>

  <p class="normal1">“<span class="ideitalik">Pupa Hava</span>, sonuna kadar sana ait. Senden çıkmış bir şey. Bunu alıp da kendiminmiş gibi yapamam. Ben nihayetinde teknik açıdan sana yardım edeceğim. Bir de sen benim sana yardım ettiğim gerçeğini ne olursa olsun sır olarak saklayacaksın. Yani, biz suç ortaklığı yapıp dünya âleme yalan söylemiş olacağız. Neresinden bakarsan bak, bu basit bir olay değil. İnsanın bir sırrı sürekli yüreğinde taşıması.”</p>

  <p class="normal1">“Sen böyle istiyorsan” dedi Fukaeri.</p>

  <p class="normal1">Tengo midye kabuğunu tabağının kenarına koyarak, tam <span class="ideitalik">linguini</span> makarnasını çatalına dolamak üzereyken vazgeçti. Fukaeri ise bir salatalık dilimini alıp, daha önce hiç görmemiş gibi dikkatle ısırdı.</p>

  <p class="normal1">Tengo elindeki çatalı bırakmadan, “Bir kez daha soruyorum, senin yazdığın öykünün metnini benim düzeltmeme hiç itirazın yok mu?” diye sordu.</p>

  <p class="normal1">“İstediğini yap” dedi Fukaeri, salatalık dilimini yemeyi bitirince.</p>

  <p class="normal1">“Nasıl düzeltirsem düzelteyim, senin için fark etmeyecek mi?”</p>

  <p class="normal1">“Fark etmeyecek.”</p>

  <p class="normal1">“Neden bu kadar rahatsın? Benim hakkımda hiçbir şey bilmiyorsun oysa.”</p>

  <p class="normal1">Fukaeri tek kelime etmeksizin, omuzlarını hafifçe kısmakla yetindi.</p>

  <p class="normal1">İkisi bundan sonra bir süre hiç konuşmadan yemeklerini yediler. Fukaeri tamamen salatasını yemeye yoğunlaşmıştı. Arada sırada ekmeğine tereyağı sürüyor, şarap kadehini de ihmal etmiyordu. Tengo ise mekanik hareketlerle <span class="ideitalik">linguini</span> makarnayı ağzına taşıyor, farklı olasılıkları düşünmeye çalışıyordu.</p>

  <p class="normal1">Sonra çatalını masaya bıraktı. “Komatsu Bey konuyu ilk açtığında, şakası bile olamaz diye düşünmüştüm. Asla mümkün değil, demiştim. Bir şekilde reddetmek niyetindeydim. Fakat eve dönüp de, bu öneriyi düşündükçe, yapma hevesim her an biraz daha güçlendi. Bunun etik olup olmayacağı bir yana, senin ortaya çıkarttığın <span class="ideitalik">Pupa Hava</span> öyküsüne yeni bir şekil vermeyi aklımdan geçirmeye başladım. Nasıl söylesem, bu son derece doğal, kendiliğinden ortaya çıkan bir istek gibiydi.”</p>

  <p class="normal1"><span class="ideitalik">Hayır, istekten ziyade açlık,</span> diye ekledi Tengo, içinden. Komatsu’nun kehaneti tutmuştu. Bu açlığı bastırmak her an biraz daha güçleşiyordu.</p>

  <p class="normal1">Fukaeri hiçbir şey söylemeksizin, sanki konu kendisiyle ilgili değilmiş gibi, derin gözleriyle Tengo’ya bakıyordu. Kız, Tengo’nun dile getirdiği sözleri bir şekilde anlamaya çalışıyor gibiydi.</p>

  <p class="normal1">“Sen yeniden yazmak istiyorsun” diye sordu Fukaeri.</p>

  <p class="normal1">Tengo kızın gözlerine baktı. “Niyetim bu.”</p>

  <p class="normal1">Fukaeri’nin kara gözbebekleri sanki bir şeyi yansıtıyormuş gibi bir an parlayıverdi. En azından Tengo’ya öyle görünmüştü.</p>

  <p class="normal1">Tengo iki eliyle havadaki hayali bir kutuyu kaldırıyormuş gibi yaptı. Özel bir anlamı olmayan bir hareketti, ama böylesi hayali bir şey, duygularını iletebilmesi için gerekliydi.</p>

  <p class="normal1">“Tam olarak ifade edemeyebilirim, ama <span class="ideitalik">Pupa Hava</span>’yı tekrar tekrar okudukça, senin gördüklerini kendim de görüyormuşum gibi bir hisse kapıldım. Özellikle şu <span class="ideitalik">Little People</span>’ın<sup class="calibre5"><a class="footnote-link" href="../Text/2_split_085.html#footnote-100-1" id="footnote-100-1-backlink">[*]</a></sup> çıktığı yerde. Hayal gücünde çok özel bir şeyler var. Nasıl desem, çok özgün ve bulaşıcı etkisi olan bir şeyler.”</p>

  <p class="normal1">Fukaeri sakin bir hareketle çatalını tabağın içine bırakıp, ağzını peçeteyle sildi.</p>

  <p class="normal1">“<span class="ideitalik">Little People</span> gerçekten var” dedi, yine sakin bir ses tonuyla.</p>

  <p class="normal1">“Gerçekten var?”</p>

  <p class="normal1">Fukaeri bir an duraksadı. Sonra, “Senin ve benim gibi” dedi.</p>

  <p class="normal1">“Benim ve senin gibi” diye tekrarladı Tengo.</p>

  <p class="normal1">“Görmek istersen sen de görebilirsin.”</p>

  <p class="normal1">Fukaeri’nin bu sade dil kullanımının, tuhaf bir ikna ediciliği vardı. Söylediği her sözcük, uygun bir çiviyi yuvasına yerleştiriyormuş hissini veriyordu. Fakat bu Fukaeri adlı kızın, nereye kadar <span class="ideitalik">normal</span> olduğunu Tengo kestiremiyordu. Bu kızda, yerine oturmayan, normal olmayan bir şeyler vardı. Belki de doğası öyleydi. Tengo saf haliyle gerçek bir dehayla karşı karşıya da olabilirdi, kız yalnızca kendini öyle göstermeye çalışıyor da olabilirdi. Bu yaşlardaki kızlar arada sırada bilinçli olarak rol yaparlar. Dışarıya karşı kendilerine eksantrik bir hava vermeye çalışabilirler. Sürekli imalı sözler kullanarak karşılarındakini açmaza sokabilirler. Böylesi örneklerle, Tengo birçok kez karşılaşmıştı. Gerçek ve rol arasında ayrım yapmak bazen güç olabilir. Tengo konuşmayı gerçekliğe çekmeyi tercih etti. Ya da gerçekliğe daha yakın bir noktaya.</p>

  <p class="normal1">“Sence bir sakıncası yoksa, hemen yarın <span class="ideitalik">Pupa Hava</span>’yı düzeltmeye başlamak istiyorum.”</p>

  <p class="normal1">“Sen böyle istiyorsan.”</p>

  <p class="normal1">“İstiyorum” diye Tengo yalın bir yanıt verdi.</p>

  <p class="normal1">“Görmeni istediğim biri var” dedi Fukaeri.</p>

  <p class="normal1">“Ben mi görüşeceğim?” dedi Tengo.</p>

  <p class="normal1">Fukaeri başını salladı.</p>

  <p class="normal1">“Nasıl biri?” diye sordu Tengo.</p>

  <p class="normal1">Sorusu havada kaldı. “Onunla konuşacaksın” dedi kız.</p>

  <p class="normal1">“Bunu yapmam gerekiyorsa, görüşmemde bir sakınca yok” dedi Tengo.</p>

  <p class="normal1">“Pazar sabahı boşsun” dedi kız, yine soru kalıbı kullanmadan.</p>

  <p class="normal1">“Boşum” diye yanıtladı Tengo. İçinden de, <span class="ideitalik">sanki işaret bayraklarıyla haberleşiyoruz</span>, diye geçirdi.</p>

  <p class="normal1">&nbsp;</p>

  <p class="normal1">Yemek bitince, Tengo ve Fukaeri ayrıldılar. Tengo restorandaki pembe umumi telefona on yenlik birkaç bozukluk atıp, Komatsu’nun işyerine telefon açtı. Komatsu hâlâ işyerindeydi, ama telefona çıkması biraz zaman aldı. Tengo o süre boyunca ahizeyi kulağına yapıştırmış halde bekledi.</p>

  <p class="normal1">“Nasıldı? Her şey yolunda gitti mi?” diye sordu Komatsu, telefona çıkar çıkmaz.</p>

  <p class="normal1">“Benim <span class="ideitalik">Pupa Hava</span>’yı düzeltmemi Fukaeri prensipte kabul etti. Sanırım öyle oldu.”</p>

  <p class="normal1">“Müthişsin” dedi Komatsu, keyifli bir ses tonuyla. “Mükemmel. Aslında biraz endişeliydim. Nasıl söylesem, bu tür pazarlıklara karakter olarak uygun olmadığını düşünmüştüm.”</p>

  <p class="normal1">“Pazarlık etmiş değiliz” dedi Tengo. “İkna etmem de gerekmedi. Kaba hatlarıyla açıkladım, gerisine kız kendiliğinden karar vermiş gibi oldu.”</p>

  <p class="normal1">“Nasıl olduğu önemli değil. Sonuç alındığı müddetçe mesele yok. Böylece planı ilerletebiliriz artık.”</p>

  <p class="normal1">“Fakat ondan önce biriyle görüşmem gerekiyor.”</p>

  <p class="normal1">“Biri?”</p>

  <p class="normal1">“Kim olduğunu bilmiyorum. Önce o kişiyle görüşüp konuşmamı istiyor.”</p>

  <p class="normal1">Komatsu birkaç saniye suskun kaldı. “Peki, onunla ne zaman görüşeceksin?”</p>

  <p class="normal1">“Bu pazar. Kız beni onun yanına götürecek.”</p>

  <p class="normal1">“Sırlarla ilgili olarak çok önemli bir kural vardır” dedi Komatsu, ciddi bir ses tonuyla. “Ne kadar az kişi bilirse o kadar iyidir. Şu an bu sırrı, dünyada üç kişiden başka bilen yok. Sen, ben ve Fukaeri. Mümkünse bu sayının artmasını istemem. Anlıyor musun?”</p>

  <p class="normal1">“Teorik olarak evet” dedi Tengo.</p>

  <p class="normal1">Ondan sonra Komatsu’nun sesi yumuşadı. “Her neyse. Nihayetinde Fukaeri senin metni düzeltmeni kabul etti. Bu her şeyden çok daha önemli. Gerisi bir şekilde hallolur.”</p>

  <p class="normal1">Tengo ahizeyi sol eline geçirdi. Sonra sağ elinin işaretparmağını şakağına bastırdı.</p>

  <p class="normal1">“Baksanıza Komatsu Bey, ben içimdeki endişeyi bir türlü atamıyorum. Net bir dayanağım olduğu için söylüyor değilim, ama şu an kendimi hiç de normal olmayan bir şeyin içine çekiliyormuş gibi hissediyorum. Bu Fukaeri adlı kızla görüştüğüm süre boyunca pek hissetmiyordum, ama ayrılıp da tek başıma kalınca bu his iyice güçlendi. Önsezi mi desem, burada tuhaf bir şeyler var. Normal olmayan bir şeyler. Aklımla değil, vücudumla hissediyorum bunu.”</p>

  <p class="normal1">“Fukaeri’yle görüşünce mi bu hisse kapıldın?”</p>

  <p class="normal1">“Belki de. Sanırım Fukaeri gerçek. Benim tahminimden öte bir şey değil gerçi.”</p>

  <p class="normal1">“Gerçek derken dâhi mi demek istiyorsun?”</p>

  <p class="normal1">“Dehasına varana kadar bilemiyorum. Daha yeni tanıştık ne de olsa” dedi Tengo. “Fakat o bizim göremediğimiz bir şeyleri, gerçekten görüyor olabilir. Herhangi bir özel yeteneği de olabilir. Bu nokta kafama takılıp duruyor.”</p>

  <p class="normal1">“Kafayı mı yemiş?”</p>

  <p class="normal1">“Eksantrik bir yanı var, ama aklının normal olduğunu sanıyorum. Konuşmamızın seyri normaldi” dedi Tengo. Sonra kısa bir boşluk bıraktı. “Fakat bir şeyler içimi kemiriyor işte.”</p>

  <p class="normal1">“Ne şekilde olursa olsun, bu kız sana ilgi duyuyor” dedi Komatsu.</p>

  <p class="normal1">Tengo bir süre doğru sözcüğü bulmaya çalıştıysa da, başaramadı. “Bunu bilemem” diye yanıtladı.</p>

  <p class="normal1">“Bu kız seninle görüştü ve en azından <span class="ideitalik">Pupa Hava</span>’yı düzeltme konusunda yeterli olduğunu düşündü. Bu da seni beğendiğini gösterir. Gerçekten çok iyi iş çıkarttın Tengo. İleride ne olacağını ben de bilemiyorum. Elbette riskli bir iş. Fakat risk, insan yaşamının baharatıdır. Bir an önce <span class="ideitalik">Pupa Hava</span>’yı düzeltmeye başla. Zamanımız yok. Düzeltilmiş metni bir an önce dağ gibi yığılan aday metinlerin arasına geri koymamız gerek. Orijinali ile değiştireceğiz. On gün yeterli olur mu?”</p>

  <p class="normal1">Tengo seslice iç geçirdi. “Biraz zor.”</p>

  <p class="normal1">“Nihai metin olmasa da olur. Sonraki aşamada biraz daha kurcalayabilirsin. Şimdilik eline yüzüne bakılır bir hale gelsin yeter.”</p>

  <p class="normal1">Tengo yapacağı işin planını ana hatlarıyla aklından geçirdi. “Bu durumda, on gün yeterli olabilir. Zor olacağı kesin gerçi.”</p>

  <p class="normal1">“Yap şu işi” dedi Komatsu, neşeli bir ses tonuyla. “Dünyaya o kızın gözleriyle bak. Sen aracı ol, Fukaeri’nin dünyası ile bu gerçek dünyayı birbirine bağla. Bunu sen yapabilirsin Tengo. Benim...”</p>

  <p class="normal1">Konuşmanın tam burasında Tengo’nun on yenlik bozuklukları bitti.</p>
</body>
</html>
