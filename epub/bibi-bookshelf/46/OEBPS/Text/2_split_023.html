<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:297e6377-6a3d-44bd-8a75-3499872e8b54" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_24"><br class="calibre3" />
  21<br class="calibre3" />
  Aomame</h2>

  <p><br class="chapter" />
  <br class="chapter" /></p>

  <p class="kitapickapak">Uzaklara gitmeyi ne kadar denesem bile</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Aomame semt kütüphanesine gidip, önceki seferlerdeki aynı prosedürü uygulayarak masasının üzerine gazeteleri yaydı. Üç yıl önce sonbaharda Yamanaşi ilinde patlak veren, radikallerle polisler arasındaki silahlı çatışma olayını bir kez daha araştırmak istiyordu çünkü. Yaşlı kadının sözünü ettiği Öncüler denilen cemaatin merkezi, Yamanaşi ilinin dağlık kesimindeydi. Üstelik o silahlı çatışmanın meydana geldiği yer de yine Yamanaşi ilinin dağlarındaydı. Yalnızca bir tesadüf olabilirdi, fakat tesadüfi kesişme ifadesi Aomame’nin asla hoşuna gitmezdi. Bu ikisi arasında bir bağ olabilirdi. Madam’ın dile getirdiği, “O büyük olay” ifadesi de bir şekilde ilişkili olduğunu gösteriyordu.</p>

  <p class="normal1">Silahlı çatışmanın patlak verdiği tarih, üç yıl önce 19 Ekim 1981’di (Aomame’nin varsayımına göre ise <span class="ideitalik">1Q84’ün üç yıl öncesi</span> demek oluyordu). Silahlı çatışmanın ayrıntılarıyla ilgili olarak Aomame daha önce kütüphaneye geldiği zaman haberleri okumuş, ana hatlarıyla bilgi edinmişti. O yüzden bu sefer o kısımları hızlıca geçip sonraki günlerde çıkan, konuyla ilişkili makalelere, olayı farklı açılardan analiz eden yazılara odaklanarak okumaya karar verdi.</p>

  <p class="normal1">İlk silahlı çatışmada Çin malı otomatik kalaşnikof tüfeklerle üç polis vurulmuş, ikisi ağır yaralanmıştı. Sonrasında radikal grup silahlı halde dağlara kaçmış, silahlı polis birliği tarafından geniş çaplı bir sürek avı başlatılmıştı. Aynı zamanda tepeden tırnağa silahlanmış özel savunma kuvvetlerinin hava indirme bölüğü helikopterle oraya sevk edilmişti. Sonuçta radikallerden üç kişi teslim olmayı reddederek vurulmuş, ikisi ağır yaralanmış (biri üç gün sonra hastanede ölmüştü; bir diğer ağır yaralıya ne olduğu gazete haberlerinden anlaşılmıyordu), dört kişi yaralanmadan ya da hafif yara alarak tutuklanmıştı. Yüksek korumalı çelik yelek giydiklerinden özel savunma kuvvetleri üyeleri ve polisler zarar görmemişti. Polislerden biri takip sırasında kayalıklardan düşerek bacağını kırmıştı yalnızca. Radikallerden sadece birisinin nerede olduğu belli değildi. Geniş çaplı bir operasyon yürütülmesine rağmen bir yerlerde izini kaybettirmeyi başarmıştı.</p>

  <p class="normal1">Silahlı çatışmanın şoku atlatılınca gazeteler bu radikal grubun oluşum süreciyle ilgili ayrıntılı haberler vermeye başlamıştı. Adamlar 70’li yıllardaki üniversite olayları döneminden kalma tiplerdi. Üyelerinin yarıdan fazlası Tokyo Üniversitesi Yasuda Konferans Salonu ya da Nippon Üniversitesi işgaline katılmışlardı. “Kale”leri özel polis birliklerinin güç kullanması yoluyla düşürüldükten sonra, üniversiteden kovulmuşlardı. Üniversite yerleşkesini merkez alarak şehrin diğer kısımlarına dağılan, siyasi faaliyetler konusunda tıkanma yaşayan öğrenciler ve bir kısım öğretim üyeleri hizipler üstü birleşerek Yamanaşi ilinde bir tarım arazisi oluşturarak komün yaşantısına başlamışlardı. Başlangıçta tarım ağırlıklı bir komün olan Takaşima ekibine katılmışlardı, ama oradaki yaşamdan tatmin olamamış, yeniden örgütlenip kendi başlarına hareket etmeye karar vermiş, dağların iyice iç kesimlerinde terk edilmiş bir köyü yok pahasına denecek kadar ucuz bir fiyata kapatarak, orada tarım yapmaya başlamışlardı. Başlangıçta sıkıntı çekmişe benziyorlardı, ama nihayet organik tarım yöntemiyle üretilen gıda maddeleri şehirlerde moda haline gelince, sebzelerin siparişle satışı işini kurmayı başarmışlardı. Bu rüzgârı arkalarına almayı başarınca, tarım arazileri iyice gelişmiş, işleri de günden güne büyümüştü. Her ne olursa olsun ciddi, çalışkan insanlardı ve liderlerinin önderliğinde sağlam bir örgütlenmeye sahiplerdi. O komünün adı Öncüler’di.</p>

  <p class="normal1">Aomame yüzünü iyice buruşturarak yutkundu. Gırtlağının derinliklerinden yüksekçe bir ses çıktı. Sonra elindeki tükenmezkalemle masaya tık tık vurdu.</p>

  <p class="normal1">Aomame makaleyi okumaya devam etti.</p>

  <p class="normal1">İşletmeleri büyüdükçe, Öncüler’in içindeki parçalanma gitgide gün yüzüne çıkmaya başlamıştı. Marksizm temelinde devrim isteğini sürdüren, gerilla tarzı eylemi destekleyen radikal “silahlı mücadele grubu” ile Japonya’da zor kullanarak devrim yapmanın artık gerçekçi bir yol olmadığını kabullenmiş, kapitalizm inancını reddederek toprakla iç içe yaşamaya dayanan, doğal bir hayat peşinde olan nispeten ılımlı “komün grubu” olmak üzere iki büyük gruba ayrılmışlardı. Sonra 1976 yılında sayıca üstünlük sağlayan ılımlı grup, silahlı grubu Öncüler’den ayırmayı başarmıştı.</p>

  <p class="normal1">Yine de Öncüler, silahlı mücadele grubunu güç kullanarak komünden çıkartmış değillerdi. Gazeteye bakılırsa, silahlı gruba yeni bir arazi ile bir miktar sermaye vermiş, sorunsuz bir şekilde “çekip gitmelerini” sağlamışlardı. Silahlı mücadele grubu da, bu pazarlığa uyarak yeni arazide kendi komünleri Şafakçılar’ı oluşturmuştu. Sonra bir noktada, ağır silahlar ele geçirmeyi başarmışa benziyorlardı. Bunun nasıl gerçekleştiğine ve paranın nereden geldiğine dair bilgilerin ilerideki araştırmalarla açığa çıkarılması bekleniyordu.</p>

  <p class="normal1">Tarım komünü Öncüler ise, bir noktada nasıl olduysa dini bir cemaate doğru dönüşüm göstermişlerdi. Buna neyin vesile olduğunu ne polis ne de gazeteciler biliyordu. Fakat “silahlı grup”u sorunsuzca kendilerinden kesip ayırmayı başaran komün, hemen sonrasında hızlı bir şekilde dine yönelmiş gibiydi; 1974 yılında dini tüzel kişilik olarak kabul edilmeyi başarmışlardı. Sonra çevrelerindeki arazileri birbiri ardına satın alarak tarım arazilerini ve komün içerisinde yer alan binalarını genişletmişlerdi. Dini cemaat binalarının çevresine yüksek parmaklıklar yapılmış, dışarıdaki insanların oraya girip çıkmaları imkânsız hale gelmişti. Nedeni, dini faaliyetleri sırasında rahatsız edilmek istememeleriydi. Böylesi bir sermayenin nereden geldiği ve nasıl olup da bu kadar çabuk dini tüzel kişilik onayı almayı başardıkları da yine henüz açığa çıkarılmış değildi. Yeni araziye taşınan radikal grup, tarım işlerinin yanı sıra kendi arazilerinde gizli gizli silah talimlerine ağırlık vermiş, çevredeki çiftçilerle de aralarında sorunlar çıkmaya başlamıştı. Sorunlardan biri, Şafakçılar’ın arazisinden geçen küçük derenin kullanım hakkıyla ilgili tartışmayla başlamıştı. Bu dere eskiden beri o bölgenin ortak tarla sulama suyu olarak kullanılıyordu, ama Şafakçılar komşularının kendi arazilerine girmesini engelliyordu. Tartışma, yıllar boyunca sürmüş, arazilerinin çevresine çektikleri demir parmaklıklardan şikâyet eden çevre sakinlerinin, Şafakçılar’ın bazı üyeleri tarafından ağır bir şekilde dövülmeleri gibi olaylar da yaşanmıştı. Yamanaşi ili polisi yaralama olayıyla ilgili olarak arama emri çıkartmış, olay yeri incelemesi için Şafakçılar’ın arazisine gitmek için yola çıkmıştı. Derken orada hiç akla gelmeyecek şekilde silahlı çatışma patlak vermişti.</p>

  <p class="normal1">Dağlar arasındaki o bölgede meydana gelen şiddetli silahlı çatışma sonrasında Şafakçılar gerçek anlamda çökmüş, dini cemaat olan Öncüler ise hiç zaman kaybetmeden resmi bir bildiri yayınlamışlardı. Takım elbiseli, genç, yakışıklı cemaat sözcüsü bir basın toplantısı düzenleyerek bildiriyi okumuştu. Söyledikleri netti. Şafakçılar ile Öncüler arasında, geçmişte olsa bile, şu anda hiçbir ilişki yoktu. Ayrıldıktan sonra iş gereği irtibatlar dışında aralarında gidiş geliş bile olmamıştı. “Öncüler”, tarımla uğraşan, hukuka saygılı, barışçıl, manevi bir dünya arzulayan bir komündü. Radikal devrim düşüncesinin ardına düşen Şafakçılar grubunun üyeleriyle artık daha fazla birlikte hareket edemeyecekleri sonucuna varmışlar, sorunsuz bir şekilde ayrılık gerçekleşmişti. Sonrasında Öncüler, dini cemaate dönüşerek dini tüzel kişilik onayı almışlardı. Böylesi bir olayın patlak vermesi, kan dökülmesi gerçekten talihsizlikti. Şehit olan polislerin ailelerine taziyelerini sunuyorlardı. Her ne şekilde olursa olsun dini cemaat olan Öncüler’in söz konusu olayla hiçbir ilişkisi yoktu. Yine de Şafakçılar’ın ana grup olan Öncüler içerisinden çıkmış olması, değiştirilemeyecek bir gerçekti ve eğer bu olayla ilgili olarak herhangi bir şekilde yetkili makamların araştırma yapması gerekirse, yanlış anlamalara mahal vermemek için Öncüler, her türlü araştırmayı kabul edeceklerdi. Dini cemaat topluma karşı açık, yasal bir topluluktu ve saklayacak hiçbir şeyleri de yoktu. Açıklamaları istenen bir bilgi olursa paylaşmaktan memnuniyet duyacaklardı.</p>

  <p class="normal1">Birkaç gün sonra bu bildiriye yanıt verir gibi Yamanaşi ili polisi arama emri çıkartarak cemaat arazisine girmiş, bir gün boyunca tüm araziyi dolaşarak binaların içini ve belgeleri titizlikle incelemişti. Kurmaylardan bazıları da sorgulanmıştı. Görüntüde iki gruba ayrılmış olsalar bile, ayrılık sonrasında da iki taraf arasındaki iletişim sürmüştü. Operasyonu yürüten yetkililer <span class="ideitalik">“Öncüler, Şafakçılar’ın eylemlerine alttan alta destek vermiş olamaz mı?”</span> kuşkusuna kapılmışlardı. Fakat buna dair tek bir kanıt bile bulunamamıştı. Güzel, yaprak döken ağçlardan oluşan ormanın içinde ahşap dini eğitim binaları mantar gibi dört bir tarafa dağılmışlardı. Bu binalarda çok sayıda insan, sade ayin giysileri içerisinde meditasyon yapıyor ya da katı dini eğitimlerden geçiyorlardı. Diğer taraftan müritlerin tarım faaliyetleri de sürüyordu. Özenle bakımı yapılan tarım aletleri ve ağır makineler vardı. Silah sayılabilecek bir şey bulunamamış, şiddetin varlığını işaret edecek hiçbir şey de göze çarpmamıştı. Her şey temizdi, düzenliydi. Hoş bir yemekhaneleri, yatakhaneleri, basit (fakat her türlü ihtiyacın düşünüldüğü) sağlık tesisleri (bir bina ve poliklinik) vardı. İki katlı kütüphanede çok sayıda Budist sutraları ve kitaplar bulunuyordu. Uzmanlar tarafından araştırmalar ve çeviriler sürdürülüyordu. Dini bir mekândan ziyade, kendi halinde özel bir üniversite yerleşkesi gibi görünüyordu. Polisler ne yapacaklarını şaşırmış, kayda değer hiçbir şey bulamadan, elleri boş geri çekilmişlerdi.</p>

  <p class="normal1">Bu olaydan birkaç gün sonra, bu kez gazete ve televizyon muhabirleri, cemaat tarafından davet edildiyse de onların arazi içerisinde gördükleri de, polislerin gördükleriyle tamamen aynıydı. Tahmin ettikleri gibi bir tanıtım turu olmamıştı. Muhabirler, yanlarında biri olmadan arazi içerisinde istedikleri yere gidebilmiş, herkesle özgürce konuşabilmiş ve bunları haber haline getirebilmişlerdi. Ancak müritlerin özel yaşantılarını korumak amacıyla, medya ile cemaat arasında, yalnızca cemaatin izin verdiği görüntü ve fotoğrafların kullanılmasına dair bir protokol imzalanmıştı. Dini giysiler içerisindeki çok sayıda cemaat kurmayı, toplantı için kullanılan geniş odada muhabirlerin sorularını yanıtlamış, cemaatin ortaya çıkışı, inandıkları öğreti ve ilerleyiş politikaları hakkında açıklamalar yapmışlardı. Konuşma tarzları nazik ve direktti. Dini cemaatlerde sık rastlanılan propaganda kokusu asla hissedilmemişti. Dini bir cemaatin kurmayları değil de, bir reklam ajansının sunum konusunda ustalaşmış üst düzey yöneticileri gibiydiler. Yalnızca üzerlerindeki kıyafetler farklıydı.</p>

  <p class="normal1"><span class="ideitalik">Bizim belli bir kitabımız yoktur</span>, diye açıklama yapmışlardı. <span class="ideitalik">Yazıya dökülmüş kılavuz gibi bir şeye gereksinim duymuyoruz</span>. <span class="ideitalik">Yapmakta olduğumuz, Budizmin ilk dönemlerine ait prensiplerin araştırılması ve o dönemde gerçekleştirilen farklı dini ritüellerin hayata geçirilmesidir. Böylesi somut pratikler yoluyla, teorik metinlere sıkışıp kalmayan, daha akışkan bir dini aydınlanmaya ulaşmak, bizim ana hedefimizdir. Her bireyin bu şekilde kendi özünden kaynaklanan aydınlanmasının, topluluk olarak bizim temel inancımızı oluşturduğunu düşünmenizi isteriz. Tek bir öğreti etrafında toplu aydınlanmadan ziyade, önce her bir bireyin aydınlanması gerçekleşecek, sonrasında bunun içerisinden bizim kurallarımızı belirlememiz için gereken öğreti doğal olarak ortaya çıkacaktır. Bu, bizim temel politikamızdır. Bu anlamda biz daha önceki dinlerden oluşum itibariyle oldukça farklıyız.</span></p>

  <p class="normal1"><span class="ideitalik">Sermaye konusuna gelince; şu an için çoğu dini cemaatle aynı şekilde, sermayemizin bir kısmını müritlerin kendiliğinden yaptıkları bağışlar oluşturuyor. Fakat nihai hedefimiz, sadece bağışlara bel bağlayarak yaşamak değil, tarım ağırlıklı olarak kendi kendine yeten bir yaşantıyı gerçekleştirmektir. Böylesine “kendini bilen” bir yaşantı içerisinde bedenimizi arındırıyor, ruhumuzu rafine ediyor, bu yolla da ruhsal huzuru bulmayı hedefliyoruz. Rekabet toplumunun, materyalizmin anlamsızlığını fark eden insanlar, daha fazla derinliği olan başka bir dünya arayışı içerisinde birbiri ardına cemaatimizin kapısını çalıyor. Yükseköğrenim görerek uzmanlık gerektiren işlere girmiş, toplumda belli bir yere gelmiş insanlar da hiç az değil. Biz, bazılarının diline doladığı “yeniyetme din”lerden farklıyız. İnsanların dünyevi sıkıntılarını kolayca üstlenip bu sıkıntıları ortadan kaldıracağını vaat eden</span> fast-food <span class="ideitalik">tarzı cemaatlerden değiliz. Bizim hedefimiz bu değil. Zayıfların kurtarılması elbette önemli bir şey, ama bizim kendi kendini kurtarma bilinci yüksek insanlara uygun bir yer ve uygun rehberlik sağlayan, deyim yerindeyse dini bir “enstitü”ye denk gelen bir kuruluş olduğumuzu düşünürseniz daha doğru olur.</span></p>

  <p class="normal1"><span class="ideitalik">Şafakçılar üyeleriyle bizim aramızda işletme politikası açısından bir noktada büyük bir fikir ayrılığı doğdu. Bir dönem zıtlaştığımız da oldu. Fakat diyaloglar neticesinde fikir birliğine ulaştık, ayrılarak her birimiz kendi yolumuzda ilerlemeye karar verdik. Onlar kendi çaplarında saf bir inancı takip ediyorlardı, ama bunun nihayetinde öyle bir felaketin ortaya çıkması trajediden başka bir sözcükle açıklanamaz. Onlar, doktrinlere aşırı bağlıydılar. Gerçek, yaşayan toplumla temas noktalarını kaybetmiş olmaları, bu trajedinin en büyük nedenidir. Biz de bunu bir fırsat olarak değerlendiriyoruz. Bir yandan kendimizi daha ciddi disipline ederken diğer yandan da dışarıya kapısı açık bir cemaat olmayı sürdürmek zorunda olduğumuzu hissediyoruz. Şiddet, hiçbir sorunu çözmez. Anlamanızı istediğimiz şey şudur: Biz dini, insanlara zorla kabul ettirmeye çalışan bir cemaat değiliz. Müritlere yönelik bir çağrımız olmadığı gibi başka dini cemaatlere saldırmak gibi bir şey yapmamız da söz konusu olamaz. Bizim yapmakta olduğumuz, aydınlanma ve ruhani değerler peşinde olan insanlara uygun ve etkin komünal bir ortam sağlamaktır.</span></p>

  <p class="normal1">&nbsp;</p>

  <p class="normal1">Medya kuruluşlarının temsilcileri, genel hatlarıyla cemaate ilişkin olumlu izlenimler edinerek dönmüşlerdi. Müritlerin, kadın-erkek, hepsi zayıftı; çoğunluğu gençti (ama arada sırada yaşlılar da görülüyordu), bakışları zeki, yaşam doluydu. Nazik konuşuyor, görgülü davranıyorlardı. Müritlerin çoğu geçmişleri hakkında pek fazla konuşmak istemiyorlardı, ama büyük bir kısmı gerçekten yükseköğrenim görmüşe benziyordu. Çıkartılan öğle yemeği (müritlerin normalde yedikleri de çoğunlukla benzer şeylermiş), basit olmakla birlikte yemek için kullandıkları malzemeler cemaatin tarım arazisinden taze taze toplanmıştı ve o ölçüde de lezzetliydi.</p>

  <p class="normal1">Böylelikle çoğu medya organı, Şafakçılar’ı kuran devrimci grubu, ruhani değerlerin peşine düşme hedefine yönelen Öncüler’in <span class="ideitalik">istenmeyen çocuğu</span> olarak tanımladılar; düşük gerçekleşmiş, istenmeyen bebekten kurtulmuşlardı. 80’li yılların Japonya’sında Marksizm ilkeleriyle devrim düşüncesi artık modası geçmiş bir şeydi. 70’lerde radikal siyasi talepleri olan gençler, artık çeşitli sektörlerde işe girmiş, ekonomi denen savaş meydanının en ön cephelerinde şiddetli mücadelelere girişmişlerdi. Hatta gerçeklik dünyasının mücadele ve rekabetiyle aralarına mesafe koyarak her biri kendi bulundukları yerde kişisel hedeflerinin peşine düşmüşlerdi. Ne şekilde olursa olsun dünyanın akışı tamamen değişmiş, siyaset rüzgârları artık uzak geçmişte kalmıştı. Şafakçılar olayı kanlı, talihsiz bir olaydı, ama sağduyu ile bakınca geçmişin hayaletinin tesadüfen yüzünü gösterdiği, mevsimsiz bir gök gürültüsünden başka bir şey olmadığı anlaşılıyordu. Orada bir çağın perdesinin kapandığını görmek mümkündü. Bu, gazetelerin genel iddiasıydı. Öncüler, yeni dünyanın ümit vaat eden tercihlerinden biri olabilirdi. Öte yandan Şafakçılar için bir gelecek yoktu.</p>

  <p class="normal1">&nbsp;</p>

  <p class="normal1">Aomame, tükenmezkalemini masanın üzerine bırakarak derin bir nefes aldı. Sonra Tsubasa’nın ifadesiz, derinliği olmayan gözbebeklerini hayalinde canlandırdı. <span class="ideitalik">O gözbebekleri bana bakıyordu, fakat aynı zamanda hiçbir şey görmüyorlardı. Orada önemli bir şeyler eksikti.</span></p>

  <p class="normal1"><span class="ideitalik">O kadar basit değil,</span> diye düşündü Aomame. <span class="ideitalik">Öncüler aslında gazetelerde yazıldığı kadar temiz değil. Orada derinlerde gizlenen karanlık bir şey var. Madam’ın söylediklerine bakılırsa Lider dedikleri adam, onlu yaşlardaki, hatta o yaşa bile gelmemiş kızlara tecavüz ediyor, bunun da dini bir eylem olduğunu savunuyor. Medya mensupları, bunu bilmiyor. Onlar yalnızca orada yarım günlerini geçirdiler. Onlara gösterilen düzenli bir dini tesisti, taze malzemelerle yapılmış bir öğle yemeği çıkartıldı, ruhun aydınlanmasıyla alakalı güzel de bir açıklama yapıldı. Bu, onlar için yeterli oldu ve geri döndüler. Gerçekte derinlerde meydana gelen şeyler medya yetkililerinin gözlerine ilişmedi bile.</span></p>

  <p class="normal1">&nbsp;</p>

  <p class="normal1">Aomame kütüphaneden çıkınca bir kafeye girerek kahve sipariş etti. Kafenin telefonundan Ayumi’nin işyerine telefon açtı. <span class="ideitalik">Bu numaradan istediğin zaman arayabilirsin</span>, dediği numaraydı. İş arkadaşlarından biri çıkıp, onun görevde olduğunu, iki saat kadar sonra karakola döneceğini söyledi. Aomame, adını bırakmadan, “Tekrar telefon ederim” dedi yalnızca.</p>

  <p class="normal1">Dairesine döndükten iki saat sonra bir kez daha o numarayı aradı. Ayumi telefona çıktı.</p>

  <p class="normal1">“Merhaba Aomame. Nasılsın?”</p>

  <p class="normal1">“İyiyim, ya sen?”</p>

  <p class="normal1">“Ben de iyiyim. Yalnızca doğru düzgün bir erkek çıkmıyor karşıma. Sende durumlar ne Aomame?”</p>

  <p class="normal1">“Aynı durumdayım” dedi Aomame.</p>

  <p class="normal1">“Bu olmaz işte” dedi Ayumi. “Bizim gibi çekici, genç kadınların güçlü ve sağlıklı cinsel istekle dolup taşarken birbirine erkeksizlikten yakınması, dünyada bir şeylerin yolunda gitmediğini gösterir. Bu konuda bir şeyler yapmamız lazım.”</p>

  <p class="normal1">“Orası öyle de... Baksana o kadar yüksek sesle konuşman sorun olmayacak mı? İş yerindesin ya. Yakınlarında kimse yok mu?”</p>

  <p class="normal1">“Sorun değil. İstediğimiz gibi konuşabiliriz” dedi Ayumi.</p>

  <p class="normal1">“Eğer mümkünse senden bir şey rica edeceğim. İsteyebileceğim başka kimse aklıma gelmedi.”</p>

  <p class="normal1">“Olur. Yapabileceğim bir şey midir, değil midir, bilemiyorum, ama sen söyle bir bakalım.”</p>

  <p class="normal1">“Öncüler denilen dini cemaati biliyor musun? Yamanaşi ilinin dağlarında merkezleri var.”</p>

  <p class="normal1">“Öncüler” dedi Ayumi. Sonra bir on saniye kadar belleğini yokladı. “Evet, sanırım biliyorum. Yanılmıyorsam Yamanaşi’deki silahlı çatışmayı başlatan Şafakçılar adlı radikal grubun daha önce bağlı olduğu dini komün gibi bir şey, değil mi? Çatışmada il Emniyet’ine mensup polislerden üçü vuruldu. Zavallılar. Fakat Öncüler’in o olayla ilişkisi yoktu. Olay sonrasında araştırma ekipleri cemaat arazisine girdi, ama arazi tertemizdi. Ne olmuş onlara?”</p>

  <p class="normal1">“Öncüler, o silahlı çatışma sonrasında herhangi bir olaya karışmış mı? Benim bilmek istediğim bu. Suç denebilecek bir şey ya da çevredeki halkla bir sorun olmuş mu? Fakat sıradan bir vatandaş olarak bunu nasıl araştırabileceğimi bilmiyorum. Gazeteleri satır satır okumam da mümkün değil. Fakat polis bazı yöntemlere başvurarak konuyla ilgili bilgi edinebilir dedim.”</p>

  <p class="normal1">“O iş çok kolay. Bilgisayarda şöyle bir araştıracak olursam hemen anlaşılır... demek isterdim, ama maalesef Japonya Emniyeti’nin bilgisayar sistemi henüz o kadar gelişmedi. Gerçek anlamda işler hale gelmesi için yıllar geçer sanırım. O yüzden şimdilik bu tür konularla ilgili bilgi almak istediğimde herhalde Yamanaşi Emniyeti’nden, ilgili belgelerin kopyasını postayla göndermelerini rica etmem gerekir. Bunun için de önce <span class="ideitalik">belge talep formu</span> doldurarak üstlerimin onayını almam lazım. Elbette bu belgeleri neden istediğimi de talep formuna yazmak zorundayım. Ne de olsa burası resmi daire. Herkes işleri gereğinden fazla karmaşık hale getirdiği için alıyor maaşını.”</p>

  <p class="normal1">“Demek öyle” dedi Aomame. Sonra iç geçirdi. “Öyleyse çıkmaza girdik.”</p>

  <p class="normal1">“İyi de neden böyle bir şeyi öğrenmek istiyorsun? Yoksa bir tanıdığın Öncüler’le ilişkili bir olaya mı bulaştı?”</p>

  <p class="normal1">Aomame nasıl yanıt vermesi gerektiği konusunda bir an tereddüt ettikten sonra dürüstçe konuşmaya karar verdi. “Ona yakın bir şey. Bir tecavüz olayıyla ilişkili. Şu an ayrıntılarını söyleyemem, ama bir kız çocuğuna tecavüz edilmiş. Cemaati paravan olarak kullanıp, içeride sistematik olarak bu tür şeylerin yapıldığına dair bilgiler var.”</p>

  <p class="normal1">Ayumi’nin kaşlarını hafifçe çattığını görür gibi oldu. “Hımm. Demek kız çocuğuna tecavüz. Bu affedilmez bir şey.”</p>

  <p class="normal1">“Elbette affedilmez” dedi Aomame.</p>

  <p class="normal1">“Kız çocuğu dediğin kaç yaşında?”</p>

  <p class="normal1">“On, belki daha küçük. En azından âdet görmeye bile başlamamış kız çocukları.”</p>

  <p class="normal1">Ayumi bir süre ahize başında sessiz kaldı. Sonra ifadesiz bir sesle, “Anladım” dedi. “Mesele buysa bir şeyler yapmaya çalışayım. İki üç gün verebilir misin?”</p>

  <p class="normal1">“Olur. Sen bana telefon edersin, tamam mı?”</p>

  <p class="normal1">Ardından havadan sudan konuştular; sonra, “Hadi bakalım benim tekrar işe dönmem gerekiyor” dedi Ayumi.</p>

  <p class="normal1">Telefonu kapattıktan sonra Aomame pencerenin kenarındaki okuma sandalyesine oturarak bir süre kendi ellerine baktı. İnce, uzun parmaklar ve kısa kesilmiş tırnaklar. Tırnakları bakımlıydı, ama oje sürmemişti. Tırnaklarına bakınca kendisinin fani bir varlıktan öteye geçmediği düşüncesi güçlendi. <span class="ideitalik">Tırnaklarımın şekli gibi basit bir şeyi bile kendim belirlemiş değilim, birileri kafasına göre belirlemiş, ben de bunu sessizce kabul ediyorum yalnızca. Hoşuma gidip gitmemesi hiç önemli değil. İyi de kim benim tırnaklarımın bu şekilde olacağını belirledi acaba?</span></p>

  <p class="normal1">Madam geçenlerde Aomame’ye, “Senin anne ve baban ateşli birer Şahitler müridiydi, şimdi de öyleler” demişti. Muhtemelen şimdi bile aynı şekilde düşüncelerini yayma faaliyetlerine devam ediyorlardı. Aomame’nin kendinden dört yaş büyük bir ağabeyi vardı. Yumuşak başlı bir ağabeydi. Aomame, kararını verip evden ayrıldığında o, anne babasının sözünden çıkmamış, inancını koruyarak yaşamaya devam etmişti. Şu an ne yapıyordu acaba? Aomame’nin ailesinin ne durumda olduğunu öğrenmek için özel bir isteği yoktu gerçi. Onlar artık Aomame için yaşamının biten kısmına aitti. Bağlar artık tamamen kopmuştu.</p>

  <p class="normal1">On yaşından önce yaşadıklarını tamamen unutmak için Aomame uzun süre çaba harcamıştı. <span class="ideitalik">Benim yaşantım gerçekte on yaşından sonra başladı. Ondan önceki her şey, acı veren bir rüyadan başka bir şey değildi. Öncesine ait anıları silip atmalıyım.</span> Fakat ne kadar çabalasa da, yüreği çaresiz o rüya âlemine geri dönüveriyordu. Sahip olduğu şeylerin çoğu o karanlık yere kök salıyor, oradan beslendikleri hissi veriyordu. <span class="ideitalik">Ne kadar uzaklara gitmeyi denesem bile, nihayetinde buraya dönüp gelmek zorundayım,</span> diye düşündü Aomame.</p>

  <p class="normal1">Kararını vermişti Aomame. <span class="ideitalik">Ben o “Lider”i öteki dünyaya göndermek zorundayım</span>. <span class="ideitalik">Kendim için de yapmalıyım bunu.</span></p>

  <p class="normal1">&nbsp;</p>

  <p class="normal1">Üç gün sonra Ayumi’den telefon geldi.</p>

  <p class="normal1">“Bazı gerçeklere ulaşabildim” dedi.</p>

  <p class="normal1">“Öncüler hakkında mı?”</p>

  <p class="normal1">“Evet. Konuyu düşünürken, benimle aynı devreden birinin amcasının Yamanaşi’de polis olduğunu anımsadım. Hem de biraz üst düzey biri galiba. İşte, ben de ondan rica ettim. Akrabalarımızdan bir genç kız o cemaate girmeyi kafasına takmış, bu bizi çok üzüyor, dedim. Onun için, şimdi Öncüler’le ilgili bilgi topluyorum, zahmet olacak, ama lütfen falan dedim işte. Ben böyle şeyleri çok kolay beceririm.”</p>

  <p class="normal1">“Sağ ol. Minnettarım” dedi Aomame.</p>

  <p class="normal1">“Bunun üzerine, bizim adam Yamanaşi’deki amcasına telefon ederek durumu anlattı, amcası da, madem durum böyle diyerek, Öncüler soruşturmasına katılan yetkili bir ismi benimle tanıştırdı. İşte bu yolla, ben de o adamla telefonla görüşmeyi başardım.”</p>

  <p class="normal1">“Muhteşem.”</p>

  <p class="normal1">“Evet. Hem de uzun bir telefon görüşmesi oldu, Öncüler hakkında birçok şey öğrenmeyi başardım. Fakat gazetelere çıkmış olan kısımlarını, sen zaten biliyorsundur. Şimdi sana gün yüzüne çıkmamış, sıradan halkın bilmediği kısımlarını anlatayım. Yeterli olur mu?”</p>

  <p class="normal1">“Evet.”</p>

  <p class="normal1">“Öncelikle, bu Öncüler şimdiye kadar birçok kez hukuki sorunlar yaşamış, haklarında davalar açılmış. Çoğu arazi alım satımı ile ilgili sorunlar. Bu cemaatin parası bol olsa gerek, sürekli çevredeki arazileri satın alıyorlar. Eh, taşranın ücra bir yerinde olduğundan arazi fiyatları ucuz, ama yine de abartılı bir durum var ortada. Üstelik insanları satmaya zorladıkları durumlar da oluyormuş. Paravan şirket kullanarak, cemaatin hiç alakası yokmuş gibi, satın alımları sürdürüyorlar. O yüzden toprak sahipleri ve yerel örgütlerle aralarında sorunlar çıkıyor. Sanki emlak taşeronu gibiler. Fakat şimdiye kadar, bu davaların tamamı medeni hukuk alanına girdiği için, polis işe karışmamış. Bıçak sırtında ilerliyorlar, ama henüz açığa çıkan bir durum yok. Belalı tipler, olmazsa siyasetçileri de işe karıştırıyor gibiler. Siyasetçiler konuya el atınca, polisin elini çektiği durumlar çoktur zira. Olay büyür, savcılık işe karışırsa, durum farklı olur gerçi.”</p>

  <p class="normal1">“Bu Öncüler özellikle ekonomik faaliyetleri açısından pek temiz değiller öyleyse.”</p>

  <p class="normal1">“Sıradan müritlerin durumunu bilemem, ama emlak alım satım kayıtlarına bakılacak olursa, sermaye işletimi açısından kurmay takımının pek temiz olmadığını söyleyebiliriz. En insaflı biçimde söylersek, parayı saf bir maneviyat arayışı için kullanmıyorlar. Dahası, bu adamlar Tokyo ve Osaka şehir merkezlerinde de emlak topluyor. Hepsi de birinci sınıf semtlerde. Şibuya, Minami-Aoyama, Şoto... Bu cemaat galiba ülke çapında bir açılım tasarlıyor. Eğer emlak piyasasına girmek gibi bir niyetleri yoksa elbette.”</p>

  <p class="normal1">“Dış dünyadan el etek çekerek, doğayla iç içe, çileci bir yaşamı tercih eden bir cemaat, nasıl oluyor da şehir merkezine açılmaya kalkıyor acaba?”</p>

  <p class="normal1">“Üstelik bu toplu para nereden geliyor?” diye, Ayumi esas soruyu ortaya attı. “Havuç, turp satmakla o parayı toparlamak mümkün değil ne de olsa.”</p>

  <p class="normal1">“Müritlerden bağış topluyorlardır.”</p>

  <p class="normal1">“O da var, ama sanırım yine de yeterli olmaz. Bu para akışı için mutlaka başka bir kaynak oluşturmuşlardır. Bir de, bunun dışında insanın kafasına takılacak bir bilgi daha elde ettim. Senin ilgini çekebilecek bir şey. Cemaat içerisinde çocukların sayısı oldukça fazla. Temelde bölgedeki ilkokula devam ediyorlar, ama o çocukların hemen hepsi bir süre sonra okulu bırakıyormuş. İlkokul yetkilileri, zorunlu eğitim dolayısıyla okula devam etmeleri için ısrar ediyormuş, ama cemaattekiler, ‘Çocuklar arasında, okula gitmek istemeyenler de çıkıyor’ diyerek, bunu dikkate almıyormuş. Böyle çocukları kendilerinin eğittiklerini, dersler açısından endişe edilecek bir durum olmadığını söylüyorlarmış.”</p>

  <p class="normal1">Aomame kendi ilkokul yıllarını anımsadı. Cemaat çocuklarının okula gitmek istememesini anlayabiliyordu. Okula gitseler bile, farklı olmalarından dolayı rahatsız edildikleri, orada yoklarmış gibi davranıldığı oluyordu mutlaka.</p>

  <p class="normal1">“Oradaki ilkokulda rahat değillerdir belki de” dedi Aomame. “Üstelik okula gitmek istememeleri pek nadir karşılaşılan bir durum da değil.”</p>

  <p class="normal1">“Fakat sınıfında bu çocuklardan olan öğretmenlere bakılırsa, cemaat çocuklarının büyük kısmı, cinsiyet farkı olmaksızın psikolojik sorunlar yaşıyor gibiymiş. Bu çocuklar başlangıçta normal, neşeli çocuklarmış, ama üst sınıflara geldikçe az konuşmaya başlıyor, yüzlerindeki ifade donuklaşıyor, zamanla hissizleşiyor, sonra da okulu bırakıveriyorlarmış. Öncüler’den okula gelen çocukların çoğunda, aynı sınıflarda aynı belirtiler görülüyormuş. O yüzden öğretmenler de şaşırıp, endişe ediyorlarmış elbette. Okula gelmeyip, cemaate kapanan çocukların daha sonra ne durumda oldukları, sağlıklı olup olmadıkları, önemli sorular elbette. Fakat çocuklarla görüştürmüyorlar. Dışarıdan insanların cemaat arazisine girmelerine izin verilmiyor çünkü.”</p>

  <p class="normal1"><span class="ideitalik">Tsubasa’yla aynı</span>, dedi Aomame içinden. <span class="ideitalik">Uç noktada bir hissizlik, donuk ifade, konuşmama.</span></p>

  <p class="normal1">“Aomame, sen Öncüler içerisinde çocukların tacize uğradıklarını mı tahmin ediyorsun? Hem de sistemli olarak. Hatta bazıları da tecavüze uğramış, öyle mi?”</p>

  <p class="normal1">“Öyle de olsa polis, sıradan bir vatandaşın tahminleri üzerine harekete geçmez, hiçbir kanıt da yoksa.”</p>

  <p class="normal1">“Evet. Ne de olsa Emniyet hantal bir kurumdur. Yukarıdaki tipler kariyerlerinden başka bir şey düşünmezler. Aralarında öyle olmayanları da var, ama çoğu sorunsuzca yükselip, emekli olduktan sonra güçlü vakıflara ya da özel şirketlere kapağı atma peşindedir. O yüzden, tehlikeli, sıcak olaylara pek bulaşmazlar. Hatta bu tipler, pizzayı bile soğutup da yiyordur desem yeridir. Gerçekte mağdur olan kişi mahkemeye çıkıp da her şeyi anlatacak olsa, durum değişir gerçi. Fakat bu da biraz zor.”</p>

  <p class="normal1">“Evet. Zor olabilir” dedi Aomame. “Fakat yine de sağ ol. Verdiğin bilgiler çok işime yaradı. Borçlu kaldım şimdi sana.”</p>

  <p class="normal1">“Boş ver şimdi. Yakın zamanda Roppongi taraflarına çıkalım. İkimiz de sorunlarımızı kafamızdan atarız.”</p>

  <p class="normal1">“Olur” dedi Aomame.</p>

  <p class="normal1">“İşte bu” dedi Ayumi. “Bu arada, Aomame, kelepçeli oyunlara merakın var mı?”</p>

  <p class="normal1">“Sanırım yok” dedi Aomame. <span class="ideitalik">Kelepçeli oyunlar?</span></p>

  <p class="normal1">“Ne yazık” diye hayıflandı Ayumi.</p>
</body>
</html>
