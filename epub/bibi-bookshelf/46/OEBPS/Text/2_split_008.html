<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:297e6377-6a3d-44bd-8a75-3499872e8b54" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_9"><br class="calibre3" />
  6<br class="calibre3" />
  Tengo</h2>

  <p><br class="chapter" />
  <br class="chapter" /></p>

  <p class="kitapickapak">Gideceğimiz yer uzak mı?</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Cuma sabahı Komatsu’dan telefon geldiğinde, saat 5’i biraz geçiyordu. Tengo o sırada rüyasında uzun bir taş köprüden yürüyerek geçtiğini görüyordu. Karşı kıyıda unuttuğu çok önemli bir belgeyi almaya gidiyordu. Köprüde yürüyen tek kişi Tengo idi. Üzerinde yer yer kum adacıkları oluşmuş, büyük ve güzel bir ırmak vardı. Su usulca akıyordu, kum adacıklarında salkımsöğütler yeşermişti. Sazan balıklarının zarif halleri de görülebiliyordu. Canlı yeşil yapraklar en kırılgan halleriyle suyun yüzeyine eğilmişlerdi. Çin porselenlerindeki resimlere benzeyen bir manzaraydı. Tengo rüyanın tam burasında uyanınca başucundaki saate baktı. O saatte kimin telefon edebileceğini anlamak için, elbette ahizeyi kaldırmasına gerek yoktu.</p>

  <p class="normal1">“Tengo. Elektronik daktilon var mı?” diye sordu Komatsu. “Günaydın” demediği gibi, “Uyanık mıydın?” diye de sormamıştı. Bu saatte uyanık olduğuna göre sabaha kadar çalışmış olmalıydı. Güneşin doğuşunu izlemek için erkenden kalkmadığı kesindi. Gidip uykuya dalmadan önce, bir noktada, Tengo’ya sorması gereken bir soru aklına gelmişti herhalde.</p>

  <p class="normal1">“Elbette yok” dedi Tengo. Etraf henüz karanlıktı. Dahası o hâlâ uzun köprünün ortalarındaydı. Tengo nadiren bu kadar net rüya görürdü. “Övünülecek bir durum değil, ama öyle bir şeyi satın alabilecek kadar zengin sayılmam.”</p>

  <p class="normal1">“Kullanabilir misin?”</p>

  <p class="normal1">“Evet. Bilgisayar olsun, elektronik daktilo olsun, eğer varsa kullanabilirim. Dershanede var. İş için sık sık kullanıyorum.”</p>

  <p class="normal1">“Öyleyse gidip bir yerlerden elektronik daktilo bulup satın al. Ben makinelerden hiç anlamam. Markasını, modelini sana bırakıyorum. Ücretini daha sonra alırsın. O aleti kullanarak, bir an önce <span class="ideitalik">Pupa Hava</span>’yı yeniden yazmaya başlamanı istiyorum.”</p>

  <p class="normal1">“Tamam da, en ucuzu bile 250.000 yen kadar tutar.”</p>

  <p class="normal1">“Fark etmez. O kadar bir paranın önemi yok.”</p>

  <p class="normal1">Tengo telefonun başında, kafasını hafifçe yana eğdi. “Yani, bana elektronik daktilo mu alıyorsunuz?”</p>

  <p class="normal1">“Evet. Aslında hiç de fazla olmayan kendi paramı harcayarak. Bu iş için o kadar yatırım kaçınılmaz. Cimrilikle bir yere varamayız. Senin de bildiğin gibi <span class="ideitalik">Pupa Hava</span> elektronik daktilo çıktısı olarak gönderilmiş. Hal böyle olunca, yeniden yazarken de elektronik daktilo kullanılmazsa olmaz. Olabildiğince esas müsveddenin formatına benzer bir format kullan. Bugün başlayabilir misin?”</p>

  <p class="normal1">Tengo kısa bir süre düşündü. “Olur. İstediğim an başlayabilirim. Fakat Fukaeri, benim pazar günü onun söyleyeceği biriyle görüşmemi, yeniden yazılmasına izin vermek için şart koştu. O kişiyle henüz görüşmedim. Görüştüğümde konu çıkmaza girerse o güne kadar harcadığım emeğin de, bu paranın da boşa gitmesi olası görünüyor.”</p>

  <p class="normal1">“Fark etmez. Bir şekilde hallederiz. Ayrıntıları kafana takma. Hemen başla. Artık zamana karşı yarışıyoruz.”</p>

  <p class="normal1">“Görüşmenin yolunda gideceğinden emin misiniz?”</p>

  <p class="normal1">“Önsezi” dedi Komatsu. “Bu tür önsezilerim güçlüdür. Hiçbir konuda deha sahibi değilim, ama önsezilerim fazlasıyla güçlü. Bu önsezilerime dayanarak, güçbela bugüne kadar hayatta kalmayı başardım. Baksana Tengo. Deha ile önsezi arasındaki en büyük farkın ne olduğunu biliyor musun?”</p>

  <p class="normal1">“Bilmiyorum.”</p>

  <p class="normal1">“Nasıl bir deha sahibi olursan ol, bir kap aşa muhtaç kalabilirsin, ama önsezilerin güçlüyse aş derdin olmaz.”</p>

  <p class="normal1">“Aklımda tutarım” dedi Tengo.</p>

  <p class="normal1">“O yüzden endişelenme. Bugün hemen çalışmaya başlamanda sakınca yok.”</p>

  <p class="normal1">“Siz öyle söylüyorsanız benim için fark etmez. Beklentilerle yola çıkıp da, her şeyin havaya uçması gibi bir durumla karşılaşmak istememiştim yalnızca.”</p>

  <p class="normal1">“O konuda tüm sorumluluk bana ait.”</p>

  <p class="normal1">“Tamam. Öğleden sonra biriyle buluşacaktım, ama sonrasında boşum. Sabah çarşıya çıkar, bir elektronik daktilo alırım.”</p>

  <p class="normal1">“Öyle yap Tengo. Sana güveniyorum. İkimiz güçlerimizi birleştirerek şu camiayı altüst edelim.”</p>

  <p class="normal1">&nbsp;</p>

  <p class="normal1">Saat 9’u biraz geçerken evli kadın arkadaşından telefon geldi. Kocasıyla çocuklarını istasyona bıraktıktan hemen sonraki saatlerdi. O gün öğleden sonra Tengo’nun apartman dairesine gelecekti. Cumaları ikisinin buluşma günüydü.</p>

  <p class="normal1">“Durumum müsait değil” dedi kadın. “Maalesef bugün gelebilecek durumda değilim. Haftaya görüşürüz.”</p>

  <p class="normal1"><span class="ideitalik">Durumum müsait değil</span>, âdet dönemine girdiğini ima eden bir ifadeydi. Kadın, kendini nezih bir tarzda ifade edecek şekilde yetiştirilmişti. Onunla seks yapmak keyifli oluyordu, ama Tengo’nun aklında <span class="ideitalik">Pupa Hava</span>’dan başka bir şey yoktu. Metni yeni baştan yazmak için farklı fikirler, kadim denizlerde yaşamın başlaması gibi, onun aklında bir görünüp bir kayboluyordu. Bu haliyle Komatsu’dan farkının kalmadığını aklından geçirdi Tengo. Daha her şey netleşmeden önce, düşünceleri tamamıyla raydan çıkmış, kendi başına o yöne doğru ilerlemeye başlamıştı.</p>

  <p class="normal1">Saat 10’da Şincuku’ya ulaşıp kredi kartıyla Fujitsu marka elektronik daktilo satın aldı. Son modellerdendi ve daha önceki benzer ürünlere oranla bir hayli hafifletilmişti. Yedek mürekkep kartuşu ve kâğıt da satın aldı. Doğruca apartman dairesine dönerek, cihazı masanın üzerine yerleştirip fişini prize taktı. İşyerinde de Fujitsu’nun daha iri bir elektronik daktilosunu kullanıyordu ve bunun boyutu küçük de olsa, temel işlevleri açısından aralarında fazla bir fark yoktu. Cihazın nasıl çalıştığını denemek için <span class="ideitalik">Pupa Hava</span>’yı yeniden yazmaya koyuldu.</p>

  <p class="normal1">Bu romanı nasıl yeniden yazacağına dair net bir planı yoktu. Yalnızca bazı ayrıntılarla ilgili fikirleri vardı. Henüz yeniden yazmak için bütünsel bir yöntem ya da prensip düşünmemişti. Zaten <span class="ideitalik">Pupa Hava</span> gibi hayali ve hislere dayanan bir romanı yeniden yazmanın teorik olarak mümkün olup olmayacağını da bilemiyordu. Komatsu’nun söylediği gibi metni büyük ölçüde elden geçirmek gerektiği ortadaydı, ama bunu yaptıktan sonra, eser özündeki hava ve niteliği korumaya devam edebilecek miydi acaba? Bu bir sineğe iskelet takmaktan farksızdı. Bunları düşünmeye başlayınca tereddüde kapılıp, huzursuz oldu. Fakat plan ilerlemeye başlamıştı artık. Zaman da sınırlıydı. Kollarını kavuşturup düşünmeye zamanı yoktu. Önce ayrıntıları tek tek somut olarak düzelterek işe başlamak en doğrusuydu. El yordamıyla ayrıntıları düzeltirken, belki de bütünün görüntüsü kendiliğinden ortaya çıkıverecekti.</p>

  <p class="normal1"><span class="ideitalik">Tengo, sen başarabilirsin. Bunu hissedebiliyorum</span>, demişti Komatsu, kendinden emin bir ifadeyle. Dahası, neden olduğunu anlayamıyordu ama Tengo, Komatsu’nun o sözlerini olduğu gibi kabullenmişti. Komatsu hal ve tavırları açısından oldukça sorunlu bir insandı ve kendinden başkasını düşünmezdi. Eğer öyle bir gereklilik doğacak olursa, Tengo’yu gönül rahatlığıyla bir kenara fırlatıp atacağı kesindi. Herhalde dönüp arkasına da bakmazdı. Fakat kendisinin de söylediği gibi, bir editör olarak önsezileri çok güçlüydü. Komatsu’nun sözlüğünde tereddüt sözcüğü yer almıyordu. Her ne konuda olursa olsun anında karar veriyor, sonra da eyleme geçiyordu. Çevresindeki insanların ne dediğine hiç aldırış etmezdi. Üstün yetenekli cephe komutanlarında aranan bir nitelikti bu. Üstelik de Tengo’nun asla sahip olamayacağı bir nitelik.</p>

  <p class="normal1">Tengo tam anlamıyla yeniden yazma işine giriştiğinde saat öğlen 12.30’u gösteriyordu. <span class="ideitalik">Pupa Hava</span> müsveddesinin başlangıcından itibaren, kesilmesi mümkün olan ilk yere kadarki birkaç sayfayı, orijinalinde olduğu şekliyle elektronik ortama aktardı. Öncelikle bu bölümü elden geçirmek niyetindeydi. İçeriğine dokunmaksızın, yalnızca metni düzenleyecekti. Apartman dairesinin iç dekorasyonunu değiştirmekten farksız bir uğraştı. Temel yapıyı olduğu gibi bırakacaktı. Yapının kendisinde sorun yoktu ne de olsa. Su tesisatının yerini değiştirmeye de gerek yoktu. Bunun dışında değiştirilmesi mümkün olan zemin döşemesini, tavan kaplamasını ve bölmelerini tamamen kaldıracak, yerine yenilerini koyacaktı. <span class="ideitalik">Tüm sorumluluğun bırakıldığı marangozum ben</span>, dedi Tengo kendi kendine. <span class="ideitalik">Belirli bir tasarım haritası yok. Her bir ayrı kısımda önsezilerimi ve birikimimi devreye sokarak halletmem gerek.</span></p>

  <p class="normal1">Önce bir okuyup anlaşılması güç kısımlara açıklamalar ekleyerek, metnin akışını rahat kavranabilir hale getirdi. Gereksiz kısımları ve tekrarları silip, yetersiz kalan kısımları besledi. Yer yer cümle ve paragrafların sıralamasını da değiştirdi. Sıfatlar ve zarflar metnin aslında da az olduğundan, metnin bu özelliğine saygılı kalmak istese de, bir şekilde betimleyici ifadelerin gerekli olduğu yerlerde, uygun sözcükleri seçerek eklemeler yaptı. Fukaeri’nin metni, genelde çocuksu olduğundan, iyi kısımları ve kötü kısımları net olarak anlaşılıyordu ve bırakmak ya da atmak konusunda önceden düşündüğü ölçüde sıkıntı çekmedi. Çocuksuluğundan dolayı okunması, kavranması güç kısımlar olduğu gibi, yine aynı çocuksuluğu nedeniyle insanın içini rahatlatan canlı ifadeler de vardı. Okunması ve kavranması güç kısımları acımadan kesip atarak yeni ifadelerle değiştirip, diğer kısımları olduğu gibi bırakması yeterli olacaktı.</p>

  <p class="normal1">Yeniden yazmaya başladığında, Tengo bir kez daha, Fuka-eri’nin bu öyküyü yazarken bir edebiyat eseri bırakmak amacında olmadığının farkına vardı. Kız kendi içindeki öyküyü, kızın sözlerine başvurulacak olursa, <span class="ideitalik">gerçekten gördüğü şeyleri</span> aklının yettiği kadarıyla kaydetmişti yalnızca. Sözcüklerden başka, bunu ifade etmenin yolunu bulamamış olmalıydı. Durum bundan ibaretti. O yüzden edebi ihtiras gibi bir özelliğe, en baştan itibaren sahip değildi. Ortaya çıkarttığı eseri ticari mal haline getirmek gibi bir düşüncesi olmadığından, metindeki ifadeler için titizlenmesine gerek de yoktu. Bir ev örneği vermek gerekirse; duvarları ve çatısı olsun, yalnızca yağmurdan ve rüzgârdan korusun yeter demek gibi bir şey. Bu yüzden Tengo metne ne kadar müdahale ederse etsin, Fukaeri’nin umurunda bile değildi. Çünkü hedefine çoktan ulaşmıştı. Muhtemelen, “İstediğini yap” derken, tamamen içinden gelerek söylemişti.</p>

  <p class="normal1">Buna rağmen <span class="ideitalik">Pupa Hava</span>’yı oluşturan metin, asla yalnızca yazanın anlamasını yeterli bulacak türden bir metin değildi. Eğer Fukaeri’nin amacı, gördüğü şeyleri, aklına gelenleri yalnızca kayıt altına almak olsaydı, maddeler halinde yazılan notlar yeterli olurdu. Zahmete girerek okunabilir bir metin ortaya çıkartmasına hiç gerek yoktu. Tengo’nun elindeki, her haliyle <span class="ideitalik">başka birilerinin</span> eline alıp okuması önkoşuluyla yazılmış bir metindi. İşte bu yüzden <span class="ideitalik">Pupa Hava,</span> edebiyat eseri ortaya çıkartmak amacı taşımamasına, metnin çocuksuluğuna rağmen, insanların içine işleyen bir güce sahip olabilmişti. Fakat o <span class="ideitalik">başka birileri</span> her nasılsa, modern edebiyatta prensip olarak akılda tutulan <span class="ideitalik">sınırlanmamış, çok sayıda okur</span>dan farklıydı galiba. Tengo metni okurken, eserin bu özelliğini düşünmeden edemedi.</p>

  <p class="normal1">Öyleyse ne tür bir okur tasarlanmıştı acaba?</p>

  <p class="normal1">Tengo’nun bunu bilmesine elbette imkân yoktu.</p>

  <p class="normal1">Tengo’nun bildiği <span class="ideitalik">Pupa Hava’</span>nın büyük bir güzellik ile büyük bir eksikliği aynı anda sırtlanmış bir kurmaca olduğu, yine aynı metinde özel bir amaç güdüldüğüydü.</p>

  <p class="normal1">&nbsp;</p>

  <p class="normal1">Yeniden yazmayı bitirdiğinde metnin hacmi iki katına çıktı. Aşırıya kaçılmış kısımlardan ziyade, eksik kalan kısımlar çok daha fazla olduğundan, belli bir sistematik içinde yeniden yazıldığında metnin bütün hacminin büyümesi kaçınılmazdı. Hele bir de boşluklarla dolu bir metin olunca. Metin belirli bir mantık dizgesine oturmuş, olgulara bakış dengeye girmiş, o ölçüde de okunması kolay hale gelmişti. Fakat akışın geneli bir nebze hantallaşmış, mantık ön plana aşırı çıkmış, asıl metindeki keskin tat zayıflamıştı.</p>

  <p class="normal1">Yapılması gereken sonraki iş, şişkinleşen metinden “olmasa da olur” kısımların çıkartılması idi. Fazla yağları yeniden eritmek gibi bir işlemdi. Tıraşlamak, eklemekten çok daha kolaydı. Bu işlem sonucunda, ilk başta ortaya çıkan şişkinleşmiş metinden geriye yalnızca yüzde 70’i kaldı. Bir tür zekâ oyunu gibiydi. Önce çoğaltılabileceği kadar çoğaltılacak, sonra silinebileceği kadar silinecek sınır belirleniyordu. Bu işlem devam ettiği sürece hareket açısı daralıyor, metin de denge noktasını buluyordu. Artık daha fazla artırılamayacağı ya da daha fazla azaltılamayacağı noktaya ulaşıyordu. Ego silikleşip, fazlalık süslemeler atılıyor, o belirgin mantık arka odaya çekiliyordu. Tengo bunları yapmakta doğuştan ustaydı. Av peşinde havada süzülen alıcı kuşlarınkinden farksız hedefe kilitlenme yeteneği, su taşıyan eşeği aratmayan sabrıyla oyunu kurallarına göre oynardı.</p>

  <p class="normal1">&nbsp;</p>

  <p class="normal1">Soluk alıp verdiğini bile unutacak kadar metne dalmışken, başını kaldırıp baktığında saat 3 olmuştu bile. Henüz öğle yemeği yemediğini anımsadı. Mutfağa giderek ocağa demlikle su koydu. Su kaynarken, kahve öğüttü. Ağzına birkaç bisküvi attı, elma yedi, su kaynayınca kahve yaptı. Kocaman bir kupaya koyduğu kahvesini içerken, zihnindeki yoğunluktan kurtulabilmek için, bir süre kendinden yaşça büyük kadın arkadaşı ile seks yaptığı anları düşündü. Aslında bu saatlerde kadınla <span class="ideitalik">iş üstünde</span> olacaktı. Gelmiş olsaydı kendisi ne yapar, kadın ne yapardı acaba? Gözlerini kapatıp, yüzünü tavana çevirerek anlam ve olasılıklarla dolu iç geçirmesini salıverdi.</p>

  <p class="normal1">Sonra, Tengo masanın başına dönerek, aklındaki rotayı bir kez daha değiştirerek, elektronik daktilonun ekranında, <span class="ideitalik">Pupa Hava</span>’nın yeniden yazdığı başlangıç bölümünü tekrar okudu. Stanley Kubrick’in filmi <span class="ideitalik">Zafer Yolları</span>’nın başlangıç sahnesindeki generalin siperleri teftiş etmesi gibi bir edayla. Okudukça kendi kendine başını sallayarak onaylıyordu. Fena değildi. Cümleler düzelmişti. Olgular bir adım ileriye gitmişti. Yine de yeterli olduğu söylenemezdi. Hâlâ yapılması gereken çok şey vardı. Siper bazı yerlerde yıkılmıştı. Makineli tüfeğin mermisi yetersizdi. Dikenli tellerin zayıf kaldığı yerler göze çarpıyordu.</p>

  <p class="normal1">Tengo önce yazdığı kısmın çıktısını aldı. Sonra yazdıklarını kaydedip, elektronik daktiloyu kapatarak masanın kenarına itti. Sonra çıktıyı önüne koyup, elinde kurşunkalemle bir kez daha kendini vererek okudu. Fazlalık gibi gelen yerleri çizip, yetersiz kaldığını düşündüğü yerlere eklemeler yaparak, önü ve arkasıyla uyuşmayan kısımları içine sinene kadar düzeltti. Banyoda boş kalmış küçük aralığa fayans seçer gibi, o kısımlara uygun sözcükleri titizlikle seçerek, farklı açılardan yerine oturup oturmadığına baktı. Yerine oturmadığında yeniden ayarlaması gerekti. Küçük nüanslar bile, bir cümleyi yaşattığı gibi, öldürebilir de.</p>

  <p class="normal1">Elektronik daktilo ekranı ile çıktısını aldığı metin tamamen aynı olsa bile, gözle görülen şeyin bıraktığı izlenim farklıdır. Kurşunkalemle yazmakla, elektronik daktilonun klavyesini kullanarak yazmak arasında, kullanılan sözcüklerin dokunuşuyla ilgili farklılıklar vardır. İki açıdan da kontrol etmek gerekir. Tengo cihazı açarak, çıktı üzerinde yaptığı düzeltmeleri tek tek ekrana aktardı. Sonra yeni metni ekranda kontrol etti. Tengo fena olmadığı kanısındaydı. Her bir cümle olması gereken ağırlığına kavuşmuş, doğal bir ritim yakalamıştı.</p>

  <p class="normal1">Tengo oturduğu yerde gerinip, yüzünü tavana çevirerek nefesini kuvvetlice saldı. Elbette henüz tamam değildi. Birkaç gün aradan sonra tekrar okuduğunda el atması gereken yerlerin çıkacağı kesindi. Fakat bugün için, artık sınıra ulaşmıştı. Motoru soğutmak için dinlendirmek gerekir. Saatin ibresi 5’i gösteriyordu, etraf loş bir hal almıştı. <span class="ideitalik">Ertesi gün sonraki bölümü halledeyim. Başlangıçtaki birkaç sayfayı halletmek bile bir günümü aldı. Düşündüğümden daha fazla uğraşmak gerekti. Üstelik her işte başlangıç kısmı zordur. Bu kısmı aştıktan sonra gerisi...</span></p>

  <p class="normal1">Sonra Tengo Fukaeri’nin yüzünü hayalinde canlandırarak, düzelttiği metni gördüğünde neler hissedeceğini düşündü. Fakat kızın hangi konuda, neler hissedeceği hakkında Tengo’nun hiçbir fikri yoktu. Fukaeri adlı kızla ilgili neredeyse hiçbir şey bilmiyordu. On yedi yaşındaydı, lise üçüncü sınıf öğrencisiydi, üniversite sınavına girmekle ilgili bir derdi yoktu, farklı bir tarzda konuşuyordu, beyaz şarap seviyordu ve insanın aklını karıştıracak ölçüde güzel bir yüzü vardı. Bildikleri bu kadardı.</p>

  <p class="normal1">Fakat Fukaeri’nin bu <span class="ideitalik">Pupa Hava</span> içerisinde tasvir (belki de kayıt) etmeye çalıştığı dünyanın ne menem bir şey olduğunu ana hatlarıyla kavramaya başladığına dair bir his ya da ona yakın bir şey, Tengo’nun içinde doğmuştu artık. Fukaeri’nin kendine özgü sınırlı sözcüklerle çizmeye çalıştığı manzara, Tengo’nun titizlikle yaptığı düzeltme neticesinde, öncesinden çok daha berrak ve anlaşılır bir şekle gelmişti. Artık bir akışa kavuşmuştu. Tengo bunu anlayabiliyordu. Nihayetinde teknik açıdan müdahale etmişti, ama ortaya çıkan sonuç, sanki en baştan kendisi yazmış gibi doğaldı ve içine sinmişti. Artık <span class="ideitalik">Pupa Hava</span> öyküsü güçlü bir şekilde yola çıkmaya hazırdı.</p>

  <p class="normal1">Bu, Tengo’yu en fazla sevindiren şeydi. Zihnini uzunca bir süre yeniden yazmaya yoğunlaştırınca beden olarak oldukça yorulmuştu, ama öte yandan, içi kaynamaya başlamıştı. Elektronik daktiloyu kapatıp masanın başından ayrılırken bile, sonraki kısma devam etme isteği bir müddet sürdü. Bu yeniden yazma işinin verdiği keyfi yüreğinin derinliklerinde hissediyordu. Bu gidişle Fukaeri’yi hayal kırıklığına uğratmadan başarabilecekti belki de. Yine de, Fukaeri’nin sevinirken ya da hayal kırıklığına uğramışkenki halini, Tengo gözünde canlandıramıyordu. Bu şöyle dursun, dudaklarını hafifçe büzmesini, yüzünün belli belirsiz hüzünlü bir hal almasını bile gözünün önüne getiremiyordu. Kızın yüzünde tanımlanabilecek bir ifade yoktu. Özünde duygusuz bir insan olduğu için mi yüzünde ifade oluşmuyordu, yoksa duyguları vardı da yüzünde ifadesini mi bulmuyordu, Tengo’nun anlaması mümkün değildi. <span class="ideitalik">Garip bir kız işte</span>, diye içinden geçirdi Tengo, bir kez daha.</p>

  <p class="normal1">&nbsp;</p>

  <p class="normal1"><span class="ideitalik">Pupa Hava</span>’nın kahramanı muhtemelen geçmişteki Fuka-eri’ydi.</p>

  <p class="normal1">Kahraman on yaşında bir kızdı ve dağların ardında yaşayan bir komünde (ya da komüne ait bir yerde) kör bir keçiye bakıyordu. Bu o kıza verilen işti. Tüm çocuklara ayrı ayrı bir iş verilmişti. O keçi ihtiyarlamıştı, ama komün açısından özel bir anlama sahipti ve başına bir iş gelmemesi için gözetilmesi, bir an bile gözden uzak tutulmaması gerekiyordu. Kıza böyle söylenmişti. Fakat dalgınlıkla gözünü ayırdığı bir an, keçi ölüveriyordu. Kız bu yüzden cezalandırılıyor, eski kerpiç ambara ölü keçi ile birlikte kapatılıyordu. On gün boyunca, kız dünyadan soyutlanıyor, dışarı çıkmasına izin verilmiyordu. Başkalarıyla konuşması da yasaktı.</p>

  <p class="normal1">Keçi, <span class="ideitalik">Little People</span> ile bu dünya arasında köprü vazifesi görüyordu. <span class="ideitalik">Little People</span>’ın iyi mi, yoksa kötü mü olduğunu kız (ve elbette Tengo da) bilemiyordu. Gece olduğunda <span class="ideitalik">Little People</span> o keçinin vücudu vasıtasıyla kızın bulunduğu dünyaya geçiyor, gün doğunca kendi dünyalarına dönüyordu. Kız <span class="ideitalik">Little People</span>’la konuşabiliyordu. Onlar da kıza havadan pupa yapmayı öğretiyorlardı.</p>

  <p class="normal1">&nbsp;</p>

  <p class="normal1">Tengo’yu hayran bırakan, gözleri görmeyen keçinin alışkanlıklarının ve hareketlerinin ince ayrıntılarına varana kadar somut olarak betimlenmesiydi. Böylesi detaylar, esere bir hayli canlılık kazandırıyordu. Fukaeri gerçekten gözleri görmeyen bir keçi beslemiş miydi acaba? Dahası eserde anlattığı gibi dağlar arasındaki bir komünde yaşamışlığı var mıydı? Tengo’nun tahmini, böyle olduğu yönündeydi. Olmasaydı, işte o zaman, öykünün anlatıcısı Fukaeri’yi eşi benzeri olmayan bir dâhi olarak kabul etmek gerekirdi.</p>

  <p class="normal1">Bir kez daha Fukaeri ile görüştüğünde (herhalde pazar günü), Tengo keçi ve komün konusunu açmak niyetindeydi. Elbette, Fukaeri’nin böyle bir soruyu yanıtlayacağından emin değildi. Önceki diyaloglarına bakılırsa, Tengo’nun sorularını canının istediği şekilde yanıtlamıştı. Yanıtlamak istemediği ya da yanıtlamaya niyetinin olmadığı soruları duymazdan gelmişti. Sanki hiç duymamış gibi. Komatsu ile aynıydı. O açıdan birbirlerine benziyorlardı. Fakat Tengo öyle değildi. Bir şey sorulduğunda, ne tür bir soru olursa olsun, görgü kurallarına uyarak yanıt verirdi. Herhalde bu doğuştan gelen bir özellikti.</p>

  <p class="normal1">&nbsp;</p>

  <p class="normal1">5.30’da kendinden yaşça büyük kadın arkadaşından telefon geldi.</p>

  <p class="normal1">“Bugün neler yaptın?” diye sordu kadın.</p>

  <p class="normal1">“Gün boyunca roman yazdım” dedi Tengo. Yarı yarıya doğru, yarı yarıya yalandı. Kendi romanını yazıyor değildi ne de olsa. Fakat o kadar da ayrıntıya girmesine imkân yoktu.</p>

  <p class="normal1">“Bir şeyler çıkartabildin mi bari?”</p>

  <p class="normal1">“Şimdilik.”</p>

  <p class="normal1">“Son anda gelemedim. Kusura bakma bugün için. Fakat haftaya görüşürüz.”</p>

  <p class="normal1">“İple çekeceğim” dedi Tengo.</p>

  <p class="normal1">“Ben de” dedi kadın.</p>

  <p class="normal1">Kadın sonra çocuklarından söz açtı. Tengo’yla birlikteyken sık sık çocuklarını anlatırdı. İki küçük kız. Tengo’nun kardeşi olmadığı gibi, elbette çocuğu da yoktu. Bu yüzden küçük bir çocuğun nasıl olduğunu bilemiyordu. Fakat kadın, buna aldırış etmeden, kendi çocuklarını anlatırdı. Tengo kendiliğinden konu açmazdı. Her ne konuda olursa olsun, birlikte olduğu insanı dinlemeyi severdi. Bu yüzden kadının anlattıklarına da merakla kulak veriyordu. İlkokul ikinci sınıfta okuyan büyük kızının okuldaki arkadaşları tarafından rahatsız edildiğini söyledi kadın. Kızın kendisi bir şey söylememişti, ama sınıf arkadaşlarının anneleri kadına söylemişlerdi. Tengo elbette o çocukla hiç karşılaşmamıştı. Yalnızca bir kez fotoğrafını görmüştü. Annesine pek benzemiyordu.</p>

  <p class="normal1">“Rahatsız etmelerinin nedeni neymiş?” diye sordu Tengo.</p>

  <p class="normal1">“Arada sırada astım krizine giriyor, o yüzden sürekli diğerleriyle birlikte hareket edemiyor. Belki de o yüzdendir. Uslu bir çocuktur, derslerdeki başarısı da fena değildir oysa.”</p>

  <p class="normal1">“Anlayamıyorum” dedi Tengo. “Astımlı bir çocuğu korumak gerekir, rahatsız etmek değil.”</p>

  <p class="normal1">“Çocukların dünyasında, meseleler o kadar basit gelişmiyor” dedi kadın iç geçirerek. “Diğerlerinden biraz farklı olunca, hemen dışlayıveriyorlar. Yetişkinlerin dünyasında da benzer şeyler olur, ama çocukların dünyasında bunu çok daha doğrudan yapıyorlar.”</p>

  <p class="normal1">“Somut olarak ne şekilde?”</p>

  <p class="normal1">Kadın somut örnekleri sıraladı. Tek tek bakınca pek önemli olaylar değildi, ama süreklilik kazanması durumunda bir çocuğu derinden etkileyebilecek şeylerdi. Eşyalarını bulamayacağı yerlere koymak, konuşmamak, aşağılayıcı taklitler yapmak gibi.</p>

  <p class="normal1">“Sen çocukluğunda böyle bir şeyle karşılaştın mı?”</p>

  <p class="normal1">Tengo çocukluğuna ait belleğini yokladı. “Sanırım olmadı. Belki olmuştur, ama ben farkına varmamışımdır.”</p>

  <p class="normal1">“Farkına varmadıysan, bir kez bile olmamış demektir. Çünkü bu tür eylemler, karşıdakinin kasten rahatsız edildiğinin farkına varması için yapılır. Tacize uğrayan kişinin kendisinin farkına varmayacağı bir taciz söz konusu olamaz.”</p>

  <p class="normal1">Tengo çocukluğunda iriyarı ve güçlüydü. Herkes ona karşı ölçülü davranırdı. Herhalde onun için tacize de uğramamıştı. Fakat o sıralarda Tengo, bu tür şeylerden çok daha ciddi bir sorunla karşı karşıyaydı.</p>

  <p class="normal1">“Peki, sen bu türden bir tacize uğradın mı?” diye sordu Tengo.</p>

  <p class="normal1">“Hayır” dedi kadın, net olarak. Sonra bir an tereddüt etti. “Fakat taciz ettiğim oldu.”</p>

  <p class="normal1">“Herkesle birlikte mi?”</p>

  <p class="normal1">“Evet. İlkokul beşinci sınıftaydık. Erkek çocuklardan biriyle hiç kimse konuşmuyordu. Niye böyle bir şey yapmıştık, bir türlü anımsayamıyorum. Bir sebebi vardı muhakkak, ama anımsayamadığıma göre pek önemsenecek bir şey değildi herhalde. Fakat şimdi, öyle bir şey yaptığım için pişmanım. Utanç duyuyorum. Neden öyle bir şey yaptım acaba? Kendim bile anlayamıyorum.”</p>

  <p class="normal1">Tengo bununla ilgili olarak bir olayı anımsadı. Çok eskiden olmuş bir olaydı, ama şimdi bile arada sırada o olay belleğinde canlanıveriyordu. Unutamıyordu. Fakat konuyu açmadı. Konuşmaya başlarsa uzun sürerdi. Ayrıca bu olay, bir kez sözcüklerle ifade edilecek olursa, en önemli yanını yitirecek türden bir olaydı. Şimdiye kadar kimseyle konuşmamıştı ve bundan sonra konuşacağını da sanmıyordu.</p>

  <p class="normal1">“Sonuçta” dedi yaşça büyük kadın arkadaşı, “herkes dışlanan azınlık tarafında olmaktansa, dışlayan çoğunluk tarafında olunca rahat ediyor. Karşı tarafta olmadığı için seviniyor. Hangi çağda, hangi toplumda olursa olsun temelde aynı. Çoğunluğun içinde olunca, eziyet haline gelen şeyleri düşünmeye gerek de kalmıyor.”</p>

  <p class="normal1">“Azınlık tarafta olunca, sürekli eziyetli konuları düşünmek gerekir.”</p>

  <p class="normal1">“O anlama da gelir” dedi kadın, hüzünlü bir ses tonuyla. Sonra bir süre kendi kendine bir şeyler düşündü. Tengo, ahize kulağında, kadının düşüncelerini toparlamasını sabırla bekledi.</p>

  <p class="normal1">“Teşekkür ederim. Seninle konuşmak beni rahatlattı” dedi kadın, bir süre sonra. Aklına bir şeyler gelmiş gibiydi.</p>

  <p class="normal1">“Benim için de keyifliydi” dedi Tengo.</p>

  <p class="normal1">“Neden?”</p>

  <p class="normal1">“Seninle konuşmak bana iyi geldi.”</p>

  <p class="normal1">“Haftaya cuma” dedi kadın.</p>

  <p class="normal1">Telefonu kapattıktan sonra, Tengo dışarı çıkıp yakınlardaki markete giderek yemek malzemeleri aldı. Alışveriş torbasıyla dairesine dönünce, sebzeleri tek tek sarıp dolaba koydu. Sonra FM yayınında müzik dinleyerek akşam yemeğini hazırlarken telefon çaldı. Bir gün içerisinde dört kez telefon gelmesi Tengo için nadir bir durumdu. Bir yıl boyunca sayısını bilecek kadar az olurdu bu. Telefon eden, bu kez Fukaeri idi.</p>

  <p class="normal1">“Bu pazar günü konusu” dedi kız, doğrudan.</p>

  <p class="normal1">Telefonun öteki ucundan aralıksız korna sesleri geliyordu. Sürücü bir şeye oldukça öfkelenmiş olmalıydı. Belli ki büyük caddelerden birindeki umumi bir telefondan arıyordu.</p>

  <p class="normal1">“Bu pazar, yani sonraki gün seninle buluşup, sonra başka biriyle görüşmeye gitmeyi planladık” dedi Tengo, kızın sözlerindeki boşlukları doldurarak.</p>

  <p class="normal1">“Sabah 9, Şincuku İstasyonu, Taçikava treni, en ön vagon” dedi kız. Cümlesinde dört gerçek art arda sıralanmıştı.</p>

  <p class="normal1">“Yani Çuo Hattı peronunda, en ön vagonda buluşuyoruz. Öyle mi?”</p>

  <p class="normal1">“Evet.”</p>

  <p class="normal1">“Bileti neresi için alayım?”</p>

  <p class="normal1">“Nereyi istersen.”</p>

  <p class="normal1">“Herhangi bir yere alayım, eksik çıkarsa gittiğimiz yerde üstünü öderiz” dedi Tengo, konuşmayı beslemek için. <span class="ideitalik">Pupa Hava</span>’yı yeniden yazmaya benziyordu. “Peki, gideceğimiz yer uzak mı?”</p>

  <p class="normal1">“Şimdi ne yapıyordun?” diye sordu Fukaeri, Tengo’nun sorusunu duymazdan gelerek.</p>

  <p class="normal1">“Akşam yemeği hazırlıyordum.”</p>

  <p class="normal1">“Ne yemeği?”</p>

  <p class="normal1">“Tek başımayım ya, pek teferruatlı bir şey değil. Kurutulmuş turnabalığı kızartıp, turp rendeleyeceğim. Yeşil soğan ve midyeli <span class="ideitalik">miso</span> çorbası hazırlayıp, fasulye ezmesi ile birlikte yiyeceğim. Sirkeye yatırılmış yosun ve salatalık da ekleyeceğim. Bir de sebze turşusu işte.”</p>

  <p class="normal1">“Lezzetli gibi.”</p>

  <p class="normal1">“Öyle mi dersin? O kadar lezzetli denebilecek bir mönü değil. Gerçi her zaman benzer şeyler yiyorum” dedi Tengo.</p>

  <p class="normal1">Fukaeri sessiz kaldı. Uzun süre sessiz kalmak, ona göre önemli bir sorun değildi herhalde. Fakat Tengo için durum farklıydı.</p>

  <p class="normal1">“Ben de bugün <span class="ideitalik">Pupa Hava</span>’yı yeniden yazmaya başladım” dedi Tengo. “Sen henüz kesin izin vermedin, ama pek fazla zamanımız yok ya, hemen başlamazsam yetişmeyebilir diye.”</p>

  <p class="normal1">“Komatsu Bey öyle yapmanı söyledi.”</p>

  <p class="normal1">“Aynen öyle. Komatsu Bey yeniden yazma işine başlamamı söyledi.”</p>

  <p class="normal1">“Komatsu Bey’le aranız iyi mi?”</p>

  <p class="normal1">“Hımm. Aramız iyi olabilir.” Bu dünyada herhalde Komatsu’yla arası iyi olan tek bir kişi bile yoktur. Fakat bunu söyleyecek olursa konuşmanın uzayacağı kesindi.</p>

  <p class="normal1">“Yeniden yazma işi ilerledi.”</p>

  <p class="normal1">“Şimdilik, biraz.”</p>

  <p class="normal1">“İyi olmuş” dedi Fukaeri. Nedense, öylesine söylenmiş bir ifade değil gibiydi. Yeniden yazma işinin ilerliyor olmasına sevinmiş gibi geldi Tengo’ya. Fakat sınırlı duygu ifadeleri, bunu anlatmaya yeterli değildi.</p>

  <p class="normal1">“Umarım hoşuna gider” dedi Tengo.</p>

  <p class="normal1">“Endişe yok” dedi Fukaeri, hiç boşluk bırakmadan.</p>

  <p class="normal1">“Neden öyle düşünüyorsun?” diye sordu Tengo.</p>

  <p class="normal1">Fukaeri bu soruyu yanıtlamadı. Yalnızca ahizenin öteki yanında suskunca bekliyordu. Kasıtlı bir sessizlikti. Muhtemelen Tengo’nun bir şeyi düşünmesi için yaratılmış bir sessizlik. Fakat Tengo aklını ne kadar zorladıysa da, kızın neden o kadar emin konuştuğuna bir anlam veremedi.</p>

  <p class="normal1">Tengo sessizliği bozmak istedi. “Baksana, bir şey sormak istiyorum. Senin gerçekten komün gibi bir yerde yaşamışlığın, keçi beslemişliğin var mı? O kısımlardaki anlatıların çok gerçekçiydi. O yüzden, gerçekte öyle bir şey olup olmadığını öğrenmek istedim.”</p>

  <p class="normal1">Fukaeri hafifçe öksürdü. “Keçi konusunu konuşma.”</p>

  <p class="normal1">“Olur” dedi Tengo. “Konuşmak istemiyorsan, konuşmayız. Yalnızca sordum işte. Kafana takma sen. Bir yazar için eseri her şeydir. Faydasız açıklamalar yapmasının gereği yoktur. Pazar günü görüşelim. Peki, o söylediğin kişiyle görüşürken dikkat etmem gereken bir şey var mı?”</p>

  <p class="normal1">“Pek anlayamadım.”</p>

  <p class="normal1">“Yani... Nispeten ciddi mi giyineyim, hediye götürmem gerekir mi? Kiminle görüşeceğimize dair hiçbir ipucu yok zira.”</p>

  <p class="normal1">Fukaeri tekrar sustu. Fakat bu seferki kasıtlı bir sessizlik değildi. Tengo’nun sorusunun amacını, niye öyle düşündüğünü tam olarak anlayamamıştı. Bu soru kızın bilincinin hiçbir noktasına oturmamıştı. Soru anlamlılık çerçevesini aşıp, ebediyen hiçliğe kapılıp gitmişti. Uranüs’ün yanından bir başına geçip giden gezegen araştırma uydusu gibi.</p>

  <p class="normal1">“Dert etme. Önemli bir şey değil zaten” dedi Tengo, yanıt almaktan umudunu keserek. Fukaeri’ye böyle bir soru sorması, başlı başına yanlıştı zaten. Bir yerlerden meyve türü bir şeyler alıp götürebilirdi.</p>

  <p class="normal1">“Öyleyse, pazar günü, saat 9’da” dedi Tengo.</p>

  <p class="normal1">Fukaeri birkaç saniye bekledikten sonra telefonu kapattı. “Hoşça kal” demediği gibi, “Görüşürüz” de dememişti. Yalnızca telefonu öylece kapatıvermişti.</p>

  <p class="normal1">Belki de başını olur anlamında salladıktan sonra ahizeyi yerine bırakmış da olabilirdi. Fakat maalesef, çoğu durumda telefonda beden dilinin bir yararı olmaz. Tengo ahizeyi yerine bırakıp, iki kez derin nefes aldıktan sonra aklından geçenleri daha gerçekçi şeylerle değiştirip, akşam yemeği hazırlığına devam etti.</p>
</body>
</html>
