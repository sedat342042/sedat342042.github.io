<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:297e6377-6a3d-44bd-8a75-3499872e8b54" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_26"><br class="calibre3" />
  23<br class="calibre3" />
  Aomame</h2>

  <p><br class="chapter" />
  <br class="chapter" /></p>

  <p class="kitapickapak">Bu yalnızca bir şeylerin başlangıcı</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Aomame ve Ayumi, erotik bir gecenin keyfine varmak açısından ideal bir ikiliydi. Ayumi, ufak tefek, sevimli, sokulgan, konuşkan, bir şeye karar verdiği zaman konunun üzerine rahatça gidebilen bir kadındı. Sağlıklıydı, mizah anlayışı da vardı. Onunla karşılaştırıldığında kaslı ve ince yapılı, donuk ifadeli Aomame’ye insanın açılması daha güçtü. İlk kez karşılaştığı erkeklerde iyi izlenim bırakacak sözleri uygun bir şekilde söylemeyi de başaramıyordu. Sözlerinde bazen, hafiften de olsa alaycı ve saldırgan bir tını da hissedilebiliyordu. Gözbebeklerinin derinliklerinde, bir tür tahammülsüzlük ışıltısı yakalamak mümkündü. Fakat yine de Aomame kendisi farkında olmasa da, erkekleri doğallıkla cezbeden bir koku salgılıyordu herhalde. Hayvanların veya böceklerin gerektiğinde salgıladığı cinsel davet kokuları gibi. Tasarlayarak ve çabalayarak edinilecek bir özellik değildi bu. Muhtemelen doğuştan geliyordu. Hayır, bu koku bir nedenle, yaşamının bir aşamasında ilahi bir güç tarafından Aomame’ye bahşedilmiş de olabilirdi. Ne şekilde olursa olsun bu koku, karşısındaki erkeklerle sınırlı kalmayıp, ortağı Ayumi’yi bile ince ince tahrik ediyor, onun söz ve hareketlerine de daha gösterişli bir hava katıyordu. Uygun erkekleri bulunca, önce Ayumi tek başına keşfe çıkıyor, doğuştan gelen girişkenliğini devreye sokarak samimiyeti ilerletmek için zemin hazırlıyordu. Sonra doğru zamanda Aomame katılıyor ve böylece derin bir ahenk ortaya çıkıyordu. Opera ve <span class="ideitalik">film noir</span> karışımı özgün bir hava yaratılmış oluyordu. İş oraya kadar geldikten sonra gerisi basitti. Uygun bir yer bularak (Ayumi’nin doğrudan ifadesi kullanılacak olursa) dilediklerince yapıyorlardı. En zor olanı, uygun birilerini bulmaktı. İdeali, birlikte gelmiş iki erkekti. Temiz, bir parça de eli yüzü düzgün birileri olmalıydı. Biraz da entelektüel tarafları olması gerekiyordu, ama aşırı entelektüel olmaları da sıkıntı yaratabilirdi. Sıkıcı diyaloglar, o kadar uğraşarak belli bir noktaya getirilmiş geceden bir verim elde edilememesine neden olabilirdi. Adamların, harcayacak parası olan tipler olması da önemliydi. Doğal olarak, erkeklerin bar ve kulüplerin hesabını ödemeleri, otel ücretlerini karşılamaları gerekiyordu ne de olsa.</p>

  <p class="normal1">&nbsp;</p>

  <p class="normal1">Fakat iki kadın haziran sonlarına doğru kendi çaplarında bir cinsel şölen gerçekleştirmeyi denediklerinde (sonuçta onların ikili olarak son eylemleri olmuştu bu) bir türlü uygun erkek bulmayı başaramamışlardı. Zaman harcayarak bir sürü yer değiştirmişlerdi, ama sonuç aynıydı. Ayın son cuma akşamı olmasına rağmen Roppongi’den Akasaka’ya kadar tüm mekânlar şaşırtıcı ölçüde tenhaydı, müşteri sayısı azdı, erkek seçebilmelerine imkân yoktu. Gittikleri her yerde öyle ağır bir hava vardı ki, Tokyo şehrinin tümünde birileri için matem tutuluyordu sanki.</p>

  <p class="normal1">“Bugün olmayacak herhalde, vazgeçelim” dedi Aomame. Saat 10.30’u gösteriyordu.</p>

  <p class="normal1">Ayumi isteksizce, aynı fikirde olduğunu belirtti. “Şu işe bak. Böylesine tuhaf bir cuma gecesi hiç görmedim. Tam da mor, seksi iç çamaşırlarımı giymiştim oysa.”</p>

  <p class="normal1">“Eve dönüp aynanın karşısında kendi kendini baştan çıkar istersen.”</p>

  <p class="normal1">“Her ne kadar öyle görünsem de ben bile polis lojmanının banyosunda böyle bir şey yapmaya cesaret edemem.”</p>

  <p class="normal1">“Neyse. Bugünlük artık vazgeçip uslu uslu içkimizi içelim, sonra da evlerimize dönüp yatalım.”</p>

  <p class="normal1">“O daha iyi olur belki” dedi Ayumi. Sonra bir an aklına gelivermiş gibi, “Ha, öyle ya. Aomame, eve dönmeden önce bir yerlerde hafif bir şeyler yiyelim mi? Param 30.000 yen arttı” dedi.</p>

  <p class="normal1">Aomame yüzünü buruşturdu. “Arttı mı? Nasıl oldu bu? Her zaman maaşının az olduğundan, paranın yetmediğinden yakınıp duran sen değil misin?”</p>

  <p class="normal1">Ayumi işaretparmağıyla burnunun yan tarafını kaşıdı. “Aslında geçen geceki adamdan 30.000 yen aldım. Ayrılırken taksi parası olarak verdi. Hani şu emlak şirketinde çalışan ikili ile geçirdiğimiz akşam.”</p>

  <p class="normal1">“Adam verdi diye sen de tutup aldın mı yani?” dedi Aomame şaşırarak.</p>

  <p class="normal1">“Bizi yarı profesyonel sanmışlardır herhalde” dedi Ayumi kıs kıs gülerek. “Birimizin Emniyet Müdürlüğü’nde çalışan bir polis, diğerimizin dövüş sporları öğretmeni olduğu akıllarının ucundan bile geçmemiştir. Aman, olsun işte. Emlak alım satımından bir şeyler çarpmışlardır, herhalde paraları çoktu. Bir ara seninle birlikte güzel bir şeyler yeriz diye ayırmıştım. Fakat haklısın. Bu parayı günlük masraflara kullanmak zor gelir insana.”</p>

  <p class="normal1">Aomame herhangi bir fikir belirtmedi. Tanımadığı adamlarla seks yapıp bunun karşılığında para almak. Aomame bunun nasıl olduğunu bir türlü anlayamıyordu. Böyle bir şeyin kendi başına gelmiş olmasını kabullenemiyordu. Sanki yamuk bir aynada kendi vücudunu tamamen farklı bir şekle dönüşmüş halde izliyor gibiydi. Fakat ahlak açısından düşünülürse, erkekleri öldürerek para almakla erkeklerle seks yapıp para almak karşılaştırıldığında, hangisi daha iyi bir eylemdi acaba? Bir karar vermek zordu.</p>

  <p class="normal1">“Baksana, adamlardan para almış olmam kafana mı takıldı?” diye sordu Ayumi endişeyle.</p>

  <p class="normal1">Aomame başını iki yana salladı. “Kafama takıldı demekten ziyade biraz tuhaf bir hisse kapıldım. Bir kadın polisin hayat kadını gibi bir duruma düşmesini kabullenmekte zorlanıyorum.”</p>

  <p class="normal1">“Ben, hiç” dedi Ayumi neşeli bir sesle, “öyle bir şeyi kafama takmıyorum. Baksana Aomame, fiyatı belirledikten sonra seks yapana fahişe denir. O tür durumlarda her zaman para önceden ödenir. ‘Bak abiciğim, külotumu çıkarmadan önce parayı öde olur mu?’ Bu, kuraldır. Yaptıktan sonra, ‘Aslında param yok’ denecek olsaydı para kazanamazdı ki kadınlar. Ama önceden fiyat pazarlığına girmeden, o işi yaptıktan sonra, ‘Al, taksi parası olsun’ diye küçük bir paranın verilmesi, bir tür teşekkürden öteye geçmez. Profesyonel fahişelikten farklı, aralarında ince bir çizgi var gerçi.”</p>

  <p class="normal1">Ayumi’nin söyledikleri oldukça mantıklıydı.</p>

  <p class="normal1">&nbsp;</p>

  <p class="normal1">Önceki sefer Aomame ve Ayumi’nin seçtiği erkekler otuzlu yaşların ortalarında veya kırklı yaşların başlarındaydı. İkisi de gür saçlıydı, ama Aomame bu konuda uzlaşmaya razı olmuştu. Emlakla ilgili bir iş yaptıklarını söylemişlerdi. Fakat giydikleri Hugo Boss takım elbise ve Missony-Uomo kravatlara bakılınca Mitsubishi ya da Mitsui gibi büyük emlak şirketlerinden birinde sıradan bir çalışan olmadıkları tahmin edilebiliyordu. Onlarınki daha agresif, risk almaya yetki veren türden bir şirket olmalıydı. Muhakkak şirketin ismi bile yabancı tınısı olan bir sözcüktü. Bunaltıcı şirket kurallarına uymak, geleneklere bağlılığın gururunu taşımak, abuk sabuk toplantılara katılmak gibi sorunları da yoktu herhalde. Kişisel yetenekleri olmasa o işi yapamazlardı, ama kendilerini ortaya koyabildikleri ölçüde de ellerine geçen para büyüktü herhalde. Biri, yeni model Alfa Romeo anahtarı taşıyordu. <span class="ideitalik">Tokyo’da ofis alanları yetersiz,</span> demişti. Ekonomi, petrol fiyatlarındaki dalgalanmalar sonrasında düzelmiş, tekrar hareketlenme belirtileri gösteriyormuş. Sermaye akışı da başlamış. Ne kadar yeni gökdelenler yapılsa bile bir noktada ofis alanlarının yetersiz kalması kaçınılmazmış.</p>

  <p class="normal1">“Emlak sektörü son zamanlarda çok kazandırıyor herhalde” dedi Aomame.</p>

  <p class="normal1">“Eğer fazla paran varsa emlak alman iyi olur” dedi Ayumi. “Tokyo gibi sınırlı bir bölgeye muazzam paralar oluk oluk akıyor şu sıralar. Arazi fiyatları, durmadan artıyor. Şimdi satın alıp bir kenara koyarsan zarar etmezsin. Birinci geleceğini bildiğin ata oynamak gibi bir şey. Maalesef benim gibi ayaktakımından bir memurda öyle bir para olmaz. Bu arada, Aomame senin borsada oynama gibi bir alışkanlığın var mıdır?”</p>

  <p class="normal1">Aomame başını iki yana salladı. “Ben nakit paradan başkasına güvenmem.”</p>

  <p class="normal1">Ayumi yüksek sesle güldü. “Bak, bu söylediğin, suçlu zihniyeti işte.”</p>

  <p class="normal1">“Yatağın altına nakit olarak saklayıp işler sarpa sardığında paranı kaptığın gibi pencereden kaçmak için.”</p>

  <p class="normal1">“Evet, evet. Aynen öyle” dedi Ayumi parmaklarını şaklatarak. “<span class="ideitalik">Büyük</span> <span class="ideitalik">Kaçış</span> gibi değil mi? Steve McQueen’in filmi. Destelerle para ve tabancalar. O tarz filmleri severim.”</p>

  <p class="normal1">“Kanunu uygulayan tarafta olmaktan daha fazla mı seversin?”</p>

  <p class="normal1">“Şahsen öyle” dedi Ayumi, dudaklarına bir gülümseme kondurarak. “Kişisel olarak kanundışılık hoşuma gider. Mini devriye arabasına binerek park yasağına karşı gelen arabaların peşinde dolaşmakla karşılaştırıldığında öylesi daha cazip, hem de çok daha fazla. Üstelik benim sende çekici bulduğum nokta da sanırım bu.”</p>

  <p class="normal1">“Ben kanundışı mı görünüyorum?”</p>

  <p class="normal1">Ayumi başını evet anlamında salladı. “Nasıl söylesem, bir şekilde sende öyle bir hava var. Otomatik tabancalı Faye Dunaway kadar olmasa bile.”</p>

  <p class="normal1">“Otomatik tabancaya ihtiyacım yok” dedi Aomame.</p>

  <p class="normal1">&nbsp;</p>

  <p class="normal1">“Geçenlerde konuştuğumuz Öncüler denen cemaat meselesi var ya” dedi Ayumi.</p>

  <p class="normal1">İki kadın, İikura’da gece geç saatlere kadar açık küçük bir İtalyan restoranına girerek orada Chianti şarabı içip hafif bir yemek yemişlerdi. Aomame tonbalıklı salata, Ayumi ise fesleğen soslu <span class="ideitalik">gnocchi</span> makarna sipariş etmişti.</p>

  <p class="normal1">“Evet” dedi Aomame.</p>

  <p class="normal1">“İlgimi çekti, daha sonra kendim de araştırdım. Fakat araştırdıkça bu tipler iyice şüpheli gelmeye başladı bana. Dini cemaat olarak onay bile almışlar, ama dini cemaat denebilecek tarafları yok gibi. Öğreti açısından yapı bozucu bir yanları mı var desem, yaptıkları tek şey sağdan soldan dini imgeleri toplamaktan ibaret işte. Üstüne de çeşni olarak New Age tarzı bir maneviyatçılık, şık bir akademik duruş, biraz doğaya dönüş, biraz anti-kapitalizm, biraz da gizemli cemaatçilik eklemişler. Bundan ibaret. Süslemeler böyle, ama esas doğalarını görmek mümkün değil. Esas doğaları derken, elbette bu cemaatin esas doğası. McLuhan tarzında söyleyecek olursak, ortam mesajın ta kendisidir. O açıdan bazıları bu ortamı cazip bulabilir.”</p>

  <p class="normal1">“McLuhan?”</p>

  <p class="normal1">“Ben bile kitap okuyorum” dedi Ayumi alınmış gibi. “McLuhan. Çağın ötesine geçmişti. Bir dönem moda olduğundan dolayı hafife alınmıştı, ama söylediklerinin çoğu doğruydu.”</p>

  <p class="normal1">“Yani, paketin kendisi içeriktir. Demek istediğin bu mu?”</p>

  <p class="normal1">“Aynen öyle. Paketin özelliğine göre içerik belirlenir. Bunun tersi söz konusu değildir.”</p>

  <p class="normal1">Aomame bir süre bu sözleri düşündü. Sonra yanıtladı. Öncüler cemaatinin içeriği belirsiz, ama buna karşı insanlar cazibesine kapılıp gidiyorlar, öyle mi?”</p>

  <p class="normal1">Ayumi başını sallayarak onayladı. “Hem de çok fazla kişi. Abartılı ölçüde çok diyemem, ama kesinlikle azımsanamayacak sayıda insan onlara katılıyor. İnsanlar katıldıkça da o ölçüde para toplamış oluyorlar. Doğal elbette. Peki, neden o kadar çok insan bu cemaatin çekimine kapılıyor dersen, bence hepsinden önemlisi, ağır bir dini havalarının olmaması. Son derece temiz, entelektüel, sistemli bir cemaat gibi görünüyorlar. Yani anlayacağın pejmürde bir halleri yok. İşte bu noktalar, uzmanlık gereken işlerde ya da araştırma sektöründe çalışan genç insanları çekiyor, onların entelektüel meraklarını uyandırıyor. Orada, gerçek dünyada elde edilemeyen bir başarmışlık duygusu yaşanıyor. Somut bir başarmışlık duygusu. Sonra bu tür entelektüel müritler, ordunun elit subay takımı gibi, cemaat içerisinde güçlü bir beyin takımı oluşturuyorlar.</p>

  <p class="normal1">Bir de, ‘Lider’ dedikleri başları, oldukça karizmatik bir adammış. İnsanlar bu adamı model alıyorlar. Deyim yerindeyse, bu adamın varlığı, cemaat inancının çekirdeği işlevini görüyor. Oluşum açısından ilkel dinlere yakın bir şey. Hıristiyanlık bile başlangıcında az çok o havadaydı. Ancak, bu tip asla yüzünü göstermiyor. Yüzünün şekli bile bilinmiyor. Adı, yaşı belirsiz. Dışarıya karşı cemaatin, konsey sistemi ile işletildiği söyleniyor; konseyin başkanı pozisyonunda olan başka bir kişi resmi işlemlerde cemaatin yüzü olarak ortaya çıkıyor. Aslında yalnızca bir kukladır sanırım. Sistemin başı, galiba bu kimliği belirsiz ‘Lider’.”</p>

  <p class="normal1">“Bu adam kimliğini titizlikle saklamaya çalışıyor galiba.”</p>

  <p class="normal1">“Saklaması gereken bir şeyler mi var, yoksa kendini açığa çıkarmayıp gizemli bir hava yaratmaya mı çalışıyor?”</p>

  <p class="normal1">“Belki de müthiş çirkin bir yüzü vardır.”</p>

  <p class="normal1">“O da olabilir. Sanki başka bir dünyadan gelmiş gibi acayip bir yüz” dedi Ayumi. Sonra hırıldayarak canavar taklidi yaptı. “Neyse o bir yana, bu cemaatteki gizemli tek durum liderleri değil. Geçen gün telefonda konuştuğumuz, şu agresif emlak toplama stratejileri var sonra. Dışarıya aksettirilen sadece göstermelik şeyler. Temiz bir bina, yakışıklı sözcü, zekice hazırlanmış teori, elit tayfadan gelen müritler, stoacı çilecilik, yoga ile ruhun dinginleşmesi, materyalizmin reddedilmesi, organik tarım, temiz hava, taze sebzelerle diyet. Bunların hepsi tasarlanmış bir imaj fotoğrafı gibi. Gazetelerin pazar baskılarında çıkan lüks apartman daireleri reklamlarıyla aynı. Paket oldukça güzel. Fakat bunun arkasında bir üçkâğıt var gibi. Muhtemelen kısmen yasadışı bir şeyler. Bu, farklı bilgi ve belgelere baktıktan sonra benim edindiğim izlenim.”</p>

  <p class="normal1">“Fakat şimdilik polis harekete geçmiş durumda değil.”</p>

  <p class="normal1">“Belki gizlice yapılan bazı hareketler vardır, ama o kadarını ben bilemiyorum. Yine de Yamanaşi İli Emniyeti bu cemaatin hareketlerini bir parça takip ediyor gibi. Telefonda konuştuğum yetkilinin söylediklerinden öyle bir hava çıkardım. Öncüler, ne denirse densin, şu silahlı çatışma olayını yaratan Şafakçılar’ı doğuran ana grup; Çin yapımı kalaşnikofları da Kuzey Kore’den aldıkları tahmin ediliyor, ama henüz tam olarak kesinleşmemiş. Öncüler de herhalde bir parça takip edilmiştir. Fakat dini tüzel kişilik söz konusu olunca öyle gelişigüzel araştırılamıyor. Üstelik cemaat arazisine girilerek araştırma yapılmış, o silahlı çatışma olayıyla doğrudan bir ilişkilerinin olmadığı açığa çıkmış durumda ne de olsa. Yalnız Devlet Güvenlik Kurumu bir şeyler yapıyor mudur, bilinmiyor. Oradaki tipler, her şeyi ustalıkla gizlerler, eskiden beri de polisle aralarına bir mesafe koyarlar.”</p>

  <p class="normal1">“Okula devam etmeyi bırakan çocuklar konusunda başka bir şeyler bulabildin mi?”</p>

  <p class="normal1">“O da muamma. Çocuklar, okula gitmeyi bırakınca bir daha asla parmaklıkların dışına çıkmıyorlarmış. O çocuklar hakkında bilgiye ulaşmak mümkün değil. Çocuk tacizinin somut olarak ortaya çıkması durumunda işler değişir, ama şu an için öyle bir durum da yok.”</p>

  <p class="normal1">“Öncüler’den ayrılan insanlar o konuda hiçbir şey söylemiyor mu? Cemaat konusunda hayal kırıklığı yaşayıp, katı ve çileci eğitimden bıkıp cemaatten ayrılan birkaç kişi vardır herhalde.”</p>

  <p class="normal1">“Elbette cemaate giriş çıkışlar var. Yeni katılanlar olduğu gibi, hayal kırıklığına uğrayarak ayrılanlar da var. Cemaatten ayrılmak prensipte serbest. Cemaate katılırken kontrat imzalanarak, ‘tesisleri daimi kullanma ücreti’ adı altında astronomik bir bağış yapılıyormuş, tabii çıkarken bu paranın tek kuruşu geri alınamıyor, bunu kabul ederek çıkabiliyorlar. Ayrılanların kurduğu bir dernek var ve üyeleri Öncüler’in toplum karşıtı, tehlikeli bir cemaat olduğunu, düzenbazlık yaptığını söylüyor. Dava da açmışlar, hem küçük bir dergi de çıkartıyorlar. Fakat sesleri çok cılız kalıyor, pek etkili olamıyorlar. Cemaat ise usta avukatlarıyla, yasal açıdan sağlam bir savunma sistemi kurmuş durumda. Dava açılsa bile hiçbir işe yaramıyor.”</p>

  <p class="normal1">“Ayrılanlar o ‘Lider’ ya da cemaatteki çocuklar hakkında bir şey söylüyorlar mı?”</p>

  <p class="normal1">“Çıkarttıkları dergiyi okumadım, tam olarak bilemiyorum” dedi Ayumi. “Fakat hoşnut kalmayıp cemaatten ayrılanların tümü sıradan müritlerden. Zayıf kalıyorlar. Bu Öncüler denen cemaat, dünyevi değerleri reddettiğini söylüyor, ama normalde olduğundan çok daha net bir biçimde sınıflı toplum yapıları var. Kişi yükseköğrenim görmüş, uzmanlık gerektiren bir meslek sahibi değilse, asla kurmay olamıyor. Lider’le görüşebilenler, cemaatin çekirdek kısmına girebilenler, elit kurmaylarla sınırlı. Geri kalan çoğunluk ise hatırı sayılır bir bağışta bulunup, temiz hava soluyarak çileci bir yaşam sürdürürken, tarımla uğraşıyor, meditasyon yapıyor, o steril ortam içerisinde gün geçiriyor. Koyun sürüsünden farkları yok. Çoban ve köpeklerin kontrolü altında, sabahları otlamaya salınıyor, akşamları ağıllarına dönerek günlerini huzur içinde geçiriyorlar. Cemaat içerisinde pozisyonlarını yükseltmeyi ve bir gün <span class="ideitalik">Big Brother</span>’la görüşmeyi ümit ediyorlar, ama o gün hiç gelmiyor. O yüzden sıradan müritler cemaat hakkında hiçbir şey bilmiyor aslında. Öncüler’den ayrılsalar bile, dış dünyaya verebilecekleri hiçbir bilgi yok. Hiçbiri Lider’in yüzünü bile görmemiş.”</p>

  <p class="normal1">“Elitler arasında cemaatten ayrılan var mı?”</p>

  <p class="normal1">“Benim araştırdığım kadarıyla tek bir örnek bile yok.”</p>

  <p class="normal1">“Sistemin sırlarını öğrenenlerin dışarı çıkmasına izin verilmiyor mu acaba?”</p>

  <p class="normal1">“İş oraya varacak olursa belki de çıkmak isteyenin başına çok acıklı şeyler geliyordur” dedi Ayumi. Sonra hafifçe iç geçirdi. “Peki, Aomame, şu geçenlerde sözünü ettiğin küçük kız çocuğuna tecavüz olayı, ne kadar kesin?”</p>

  <p class="normal1">“Kesin sayılır, ama şu an kanıtlamanın imkânı yok.”</p>

  <p class="normal1">“Cemaat içerisinde sistematik olarak mı yapmışlar?”</p>

  <p class="normal1">“Bu da kesin değil. Fakat gerçekten mağdurlar var ve ben o kızı gördüm. Çok feci şeyler gelmiş başına.”</p>

  <p class="normal1">“Tecavüz derken, gerçekten sokma olmuş mu yani?”</p>

  <p class="normal1">“Orası kesin.”</p>

  <p class="normal1">Ayumi dudaklarını büzdü. Bir şeyler düşündüğü belliydi. “Tamam. Elimden geldiği kadar araştıracağım.”</p>

  <p class="normal1">“Kendini sıkıntıya sokacak bir şey yapma.”</p>

  <p class="normal1">“Yapmam” dedi Ayumi. “Böyle göründüğüme bakma. Aslında çok dikkatliyimdir.”</p>

  <p class="normal1">&nbsp;</p>

  <p class="normal1">Yemeklerini bitirince, garson gelip tabaklarını kaldırdı. Tatlı istemediklerini söyleyerek şaraplarını içmeyi sürdürdüler.</p>

  <p class="normal1">“Baksana Aomame, geçen gün çocukken erkeklerin tacizine uğramadığını söylemiştin değil mi?”</p>

  <p class="normal1">Aomame, Ayumi’nin yüzüne kısa bir bakış fırlatıp, sonra başını evet anlamında salladı. “Ailem aşırı dindardı, evde seks sözcüğü bile kullanılmazdı. Çevremizdeki insanlar da hep öyleydi. Seks asla açılmaması gereken bir konuydu.”</p>

  <p class="normal1">“İyi de, dindarlıkla cinsel isteğin zayıf ya da güçlü olması farklı şeyler. Din adamları arasında çok sayıda seks manyağı olduğu, bilinen bir konu. Gerçekten de, fuhuş ve cinsel taciz suçlarından yakalananlar arasında dinle ve eğitimle ilgili çok kişi vardır.”</p>

  <p class="normal1">“Orası öyle olabilir, ama en azından benim çevremde acayip şeyler yapan yoktu.”</p>

  <p class="normal1">“Çok şanslısın” dedi Ayumi. “Senin adına sevindim.”</p>

  <p class="normal1">“Senin için durum farklı mıydı?”</p>

  <p class="normal1">Ayumi tereddüt içerisinde dudaklarını büzdü. Sonra konuştu. “Doğruyu söylemek gerekirse, ben birçok kez tacize uğradım, çocukken.”</p>

  <p class="normal1">“Kim tarafından?”</p>

  <p class="normal1">“Ağabeyim ve amcam.”</p>

  <p class="normal1">Aomame hafifçe yüzünü buruşturdu. “Ağabeyin ve amcan mı?”</p>

  <p class="normal1">“Aynen öyle. İkisi de şu an polis. Amcam geçenlerde üstün hizmet madalyası aldı. Otuz yıllık görev süresi boyunca, görev bölgesinde huzurun korunması ve çevrenin geliştirilmesi için hizmet vermişmiş. Yolunu kaybederek demiryolu makasına giren bir köpekle yavrusunu kurtardı diye gazetelere bile çıktı.”</p>

  <p class="normal1">“Ne yaptılar sana?”</p>

  <p class="normal1">“Oramı ellediler, çüklerini yalattılar.”</p>

  <p class="normal1">Aomame yüzünü daha da buruşturdu. “Ağabeyin ve amcan birlikte mi?”</p>

  <p class="normal1">“Elbette ayrı ayrı. On yaşındaydım. Ağabeyim de on beş civarı. Amcamınki daha eski. Bizde kalmaya geldiğinde, iki üç kez.”</p>

  <p class="normal1">“Bunu hiç kimseye söylemedin mi?”</p>

  <p class="normal1">Ayumi başını usulca iki yana salladı. “Söylemedim. Asla kimseye söylemememi, ispiyonlarsam başıma gelecekleri kendimin düşünmesi gerektiğini söyleyerek tehdit ettiler. Tehdit edilmeseydim bile, birilerine söyleyecek olursam, bana kızacaklarını, başıma kötü şeyler geleceğini sanıyordum. Korkumdan hiç kimseye söyleyemedim.”</p>

  <p class="normal1">“Annene bile söylemedin mi?”</p>

  <p class="normal1">“<span class="ideitalik">Özellikle</span> anneme” dedi Ayumi. “Annem ağabeyimi hep el üstünde tutar, beni de hor görürdü. Kaba saba ve şişman olduğum, güzel ve derslerde başarılı olmadığım için. Annem bambaşka türden bir kız çocuğu istiyordu. Oyuncak bebek gibi, bale kurslarına falan giden, şirin bir kız çocuğu. Hayal dünyasında yaşıyordu.”</p>

  <p class="normal1">“O yüzden, anneni daha fazla hayal kırıklığına uğratmak istemedin.”</p>

  <p class="normal1">“Doğru. Ağabeyimin bana neler yaptığını söyleyecek olursam, benden daha fazla nefret edeceğini, beni istemeyeceğini sandım. Mutlaka benim suçlu olduğumu, o yüzden öyle şeylerin meydana geldiğini düşünür dedim. Ağabeyimi sorgulamak yerine.”</p>

  <p class="normal1">Aomame parmaklarıyla yüz kaslarını gevşetti. <span class="ideitalik">On yaşında inançtan ayrılacağımı söyleyince annem benimle bir daha asla konuşmadı. Gerekli olduğunda not yazıp verdi. Fakat tek kelime etmedi. Artık, onun kızı değildim. Yalnızca “inanca ihanet eden kişi” idim. Sonrasında da, evden ayrıldım.</span></p>

  <p class="normal1">“Fakat içine sokmadı değil mi?” diye sordu Aomame, Ayumi’ye.</p>

  <p class="normal1">“Hayır” dedi Ayumi. “Her ne şekilde olursa olsun, o kadar canımı acıtacak bir şeyi yapmazlardı. O kadarını da istemediler zaten.”</p>

  <p class="normal1">“Şimdi ağabeyin ve amcanla görüşüyor musun?”</p>

  <p class="normal1">“İşe girdikten sonra evden ayrıldım. Şimdi neredeyse hiç görüşmüyoruz. Fakat ne de olsa, hem akrabayız, hem de meslektaşız ya, görüşmek zorunda kaldığımız durumlar da oluyor. Elimden geldiği kadar gülümsemeye çalışıyorum. Durumu zorlaştıracak şekilde davranmıyorum. Bahse girerim öyle şeyler olduğunu unutmuşlardır bile.”</p>

  <p class="normal1">“Unutmuşlar mıdır?”</p>

  <p class="normal1">“Tabii <span class="ideitalik">onlar</span> unutabilir” dedi Ayumi. “Fakat ben unutamam.”</p>

  <p class="normal1">“Elbette” dedi Aomame.</p>

  <p class="normal1">“Tarihteki soykırımlar gibi.”</p>

  <p class="normal1">“Soykırım?”</p>

  <p class="normal1">“Yapanlar bir mantık uydurarak, yaptıklarını meşru göstererek unutabilir. Görmek istemedikleri şeylerden bakışlarını kaçırabilir. Fakat mağdur taraf unutamaz. Bakışlarını da kaçıramaz. Anılar anne babadan çocuğa aktarılır. Dünya dediğin şey Aomame, birbiriyle çelişen anıların sonu gelmez savaşıdır.”</p>

  <p class="normal1">“Çok doğru” dedi Aomame. <span class="ideitalik">Birbiriyle çelişen anıların sonu gelmez savaşıdır?</span></p>

  <p class="normal1">“Doğruyu söylemek gerekirse, senin de benzer bir deneyimin olduğunu sanmıştım.”</p>

  <p class="normal1">“Neden öyle düşündün?”</p>

  <p class="normal1">“Tam olarak açıklayamam, ama öyle işte. O türden bir deneyim sonrasında, tanımadığın erkeklerle bir geceliğine beraber olup, kendini dağıtarak yaşamayı tercih ettiğini sandım. Hatta tavrında bir nebze öfke olduğunu da sezinledim. Öfke mi, sinir mi desem daha doğru bilemiyorum. Ne de olsa normal, yani herkesinki gibi bir sevgili bulup, onunla yemeğe çıkacak, ondan başkasıyla seks yapmamayı tercih edecek biri gibi durmuyorsun. Eh, ben de öyleyim.”</p>

  <p class="normal1">“Çocukluğumda tacize uğradığım için, başkaları gibi davranamadığımı mı söylemek istiyorsun?”</p>

  <p class="normal1">“Bir sezgi yalnızca” dedi Ayumi. Sonra omuzlarını hafifçe kıstı. “Kendi açımdan söyleyecek olursam, erkeklerden korkuyorum aslında. Yani, belli biriyle derin bir ilişki kurmaktan, karşımdaki kişinin her şeyini olduğu gibi kabullenmek zorunda kalmaktan. Bunu düşünmek bile ürkütüyor beni. Fakat yalnızlık çok zor bazen. Bir erkeğin kollarında olmayı, içime girmesini istiyorum. Bazen <span class="ideitalik">o işi yapmayı</span> öyle çok istiyorum ki dayanamayacak gibi oluyorum. Öyle anlarda hiç tanımadığım birisiyle olmak daha kolay.”</p>

  <p class="normal1">“Normalde erkeklerden korktuğun için mi acaba?”</p>

  <p class="normal1">“Evet, sanırım öyle.”</p>

  <p class="normal1">“Erkeklerden korkmam ben” dedi Aomame.</p>

  <p class="normal1">“Baksana Aomame, senin hiç mi korkun yok?”</p>

  <p class="normal1">“Elbette var” dedi Aomame. “Ben en çok kendimden korkarım. Ne yapacağımın belli olmamasından. Şu an ne yaptığımı kavrayamamaktan.”</p>

  <p class="normal1">“<span class="ideitalik">Şu an ne yapıyorsun?</span>”</p>

  <p class="normal1">Aomame bir süre elindeki şarap kadehine baktı. “Keşke bilebilseydim” dedi başını kaldırarak. “Fakat bilemiyorum. Şu an hangi dünyada olduğumu, hangi yılda olduğumu bile bilmiyorum.”</p>

  <p class="normal1">“Yıl 1984 ve Japonya-Tokyo’dayız.”</p>

  <p class="normal1">“Keşke senin gibi kendimden emin bir şekilde söyleyebilsem bunu.”</p>

  <p class="normal1">“Tuhafsın” dedi Ayumi, gülerek. “Bu kadar net gerçekler konusunda kendinden emin olmana ne gerek var ki?”</p>

  <p class="normal1">“Şu an tam olarak anlatamam, ama ben bunların net gerçekler olduğunu söyleyemem.”</p>

  <p class="normal1">“Söyleyemez misin?” dedi Ayumi, hayretle. “Bunun nedenini ya da neler hissettiğini anlamam mümkün değil, ama hangi yılda, nerede olursak olalım senin yürekten sevdiğin biri var. Benim açımdan baktığında hayranlık uyandırıcı bir şey. Benim için öyle biri yok.”</p>

  <p class="normal1">Aomame şarap kadehini masaya bıraktı. Peçeteyle dudaklarını sildi, sonra yanıtladı:</p>

  <p class="normal1">“Belki de haklısındır. Şu an hangi yılda, nerede olursak olalım onu görmek istiyorum. Hem de ölesiye. Bu çok net. Bu konuda kendimden eminim diyebilirim.”</p>

  <p class="normal1">“İstersen polis kayıtlarına bakayım. Bir bilgiye ulaşabilirsek, onun şu an nerede olduğunu, ne yaptığını anlayabiliriz belki.”</p>

  <p class="normal1">Aomame başını iki yana salladı. “Hiç bakma. Lütfen. Sanırım daha önce de söylemiştim, ama bir gün gelecek, onunla bir yerlerde tesadüfen karşılaşacağım. Tamamen tesadüf olacak. O an gelene kadar sabırla bekleyeceğim.”</p>

  <p class="normal1">“Televizyonlardaki aşk dizileri gibi” dedi Ayumi, hayranlıkla. “Öyle dizileri severim. İçim titrer izlerken.”</p>

  <p class="normal1">“Gerçeğini yaşamak zor gerçi.”</p>

  <p class="normal1">“Zorluğunu tahmin edebiliyorum” dedi Ayumi. Sonra parmak ucunu hafifçe şakağına dokundurdu. “Yine de, o derece sevdiğin biri olduğu halde, arada sırada tanımadığın erkeklerle seks yapmak istiyorsun.”</p>

  <p class="normal1">Aomame tırnağının ucuyla şarap kadehinin ağzına hafifçe vurdu. “Bu benim için gerekli. Bir insan olarak dengemi korumam için.”</p>

  <p class="normal1">“Fakat bu senin içindeki aşkın azalmasına neden olmuyor.”</p>

  <p class="normal1">Aomame yanıtladı. “Tibet çarkıfeleği gibi. Çark döndükçe değerler ve duygular azalıp artar. Bir pırıl pırıl parlar, bir karanlığa gömülür. Fakat gerçek aşk, çarkın merkezinde kımıldamadan kalır.”</p>

  <p class="normal1">“Çok hoş” dedi Ayumi. “Tibet çarkıfeleği...”</p>

  <p class="normal1">Sonra kadehinde kalan şarabı bir dikişte içti.</p>

  <p class="normal1">&nbsp;</p>

  <p class="normal1">İki gün sonra akşam, saat 8’i biraz geçerken Tamaru’dan telefon geldi. Tamaru her zamanki gibi selamsız sabahsız, direkt konuya girdi.</p>

  <p class="normal1">“Yarın öğleden sonra uygun musun?”</p>

  <p class="normal1">“Yarın öğleden sonra bir programım yok. Sizin için uygun bir saatte gelebilirim.”</p>

  <p class="normal1">“4.30’a ne dersin?”</p>

  <p class="normal1">Aomame uygun olduğunu söyledi.</p>

  <p class="normal1">“Tamamdır” dedi Tamaru. Ajandaya o saati yazarken tükenmezkalemin çıkardığı ses duyulabiliyordu. Kalemi fazla bastırıyordu sanki.</p>

  <p class="normal1">“Bu arada, Tsubasa iyi mi?” diye sordu Aomame.</p>

  <p class="normal1">“Ha, şu çocuk. Sanırım iyidir. Madam her gün yanına gidip ilgileniyor. Çocuk da Madam’a alışmış gibi.”</p>

  <p class="normal1">“Sevindim.”</p>

  <p class="normal1">“O konuda mesele yok. Fakat öte yandan, hoş olmayan bir durum var.”</p>

  <p class="normal1">“Hoş olmayan durum mu?” diye sordu Aomame. Tamaru <span class="ideitalik">hoş olmayan durum</span> diyorsa, gerçekte <span class="ideitalik">hiç hoş olmayan</span> bir durumun söz konusu olduğunu Aomame biliyordu.</p>

  <p class="normal1">“Köpek öldü.”</p>

  <p class="normal1">“Köpek derken, yoksa Bun mu?”</p>

  <p class="normal1">“Evet. Ispanak yemeyi seven, kabarık tüylü Alman kurt köpeği. Dün gece ölmüş.”</p>

  <p class="normal1">Aomame bunu duyunca şaşırmıştı. Köpek henüz beş, bilemedin altı yaşındaydı. Ölecek yaşta değildi. “Geçen gün gördüğümde çok iyiydi oysa.”</p>

  <p class="normal1">“Hastalıktan ölmemiş” dedi Tamaru, ifadesiz bir ses tonuyla. “Sabah parçalanmış halde bulduk.”</p>

  <p class="normal1">“<span class="ideitalik">Parçalanmış</span> mı?”</p>

  <p class="normal1">“Sanki patlamış gibi, iç organları her tarafa dağılmıştı. Eşit biçimde, dört yöne. Kâğıt havluyla et parçalarını tek tek toplamak zorunda kaldık. Vücudu tersyüz edilmiş gibi bir haldeydi. Sanki birileri köpeğin içine küçük bir bomba yerleştirmiş gibi.”</p>

  <p class="normal1">“Vah zavallı.”</p>

  <p class="normal1">“Köpek için yapılacak bir şey yok artık” dedi Tamaru. “Ölene çare yok. Bekçi köpeğinin yerine yenisini bulmak mümkün. Benim kafama takılan, <span class="ideitalik">ne olduğu.</span> Bu öyle herkesin kolayca yapabileceği bir şey değil. Mesela köpeğin karnına bomba yerleştirmek. Her şeyden önce, o köpek tanımadığı birileri yaklaştığında kıyameti koparırdı. Asla kolay yapılacak bir iş değildir.”</p>

  <p class="normal1">“Gerçekten de” dedi Aomame.</p>

  <p class="normal1">“Sığınma evindeki kadınlar da şoke oldular, korktular. Köpeğin mamasını vermekle görevli kadın, sabah o manzarayı görmüş. Önce midesindeki her şeyi kusmuş, sonra beni aradı. Durumu anlattırdım. Gece boyunca tuhaf bir şey olup olmadığını sordum. Hiçbir şey olmamış. Patlama sesi duyan yok. Zaten köpeği o hale getirecek bir patlama olsaydı hepsi duyardı. Biraz yüksek bir ses çıksa, hemen uyanıyorlar. Hiçbir şey olmasa bile diken üzerinde yaşayan insanlar. Yani, sessiz bir patlama olmuş. Köpek havlaması bile duyulmamış. Her zamankinden daha sakin bir geceymiş. Fakat sabah uyanıp bakınca, köpeği görmüş, içi dışına çıkmış halde. Kanlı iç organları ortalığa saçılmıştı; etraftaki kargalar bayram etmişlerdir. Fakat elbette benim hiç hoşuma gitmedi.”</p>

  <p class="normal1">“Polise haber verdiniz mi?”</p>

  <p class="normal1">“Ciddi değilsindir umarım” dedi Tamaru, burnundan tıslamayı andıran bir ses çıkartarak. “Polis bir işe yaramaz. Olmadık şeyleri olmadık yerlerde ararlar, işler iyice karışır.”</p>

  <p class="normal1">“Madam ne düşünüyor bu konuda?”</p>

  <p class="normal1">“Hiçbir şey söylemedi. Benim anlattıklarımı dinlemekle yetindi” dedi Tamaru. “Güvenlikle ilgili her şeyin sorumluluğu bana ait. Baştan sona. Ne de olsa bu benim işim.”</p>

  <p class="normal1">Bir süre sessizlik oldu. Sorumluluğun getirdiği ağır bir sessizlik.</p>

  <p class="normal1">“Yarın saat 4.30’da” dedi Aomame.</p>

  <p class="normal1">“Yarın saat 4.30’da” diye tekrarladı Tamaru. Sonra telefonu sessizce kapattı.</p>
</body>
</html>
