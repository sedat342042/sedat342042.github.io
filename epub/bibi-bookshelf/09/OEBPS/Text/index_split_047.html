<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block4" id="toc_id_48">Kırk sekizinci bölüm</h1>

  <p class="block2">Seti yavaş yavaş iyileşiyordu, ama Kraliçe Tausert ile Başdanışman Bay'a bıraktığı devlet işlerini ele almak için en ufak bir arzu yoktu içinde. Yine de firavun oydu ve ne büyük eş ne de başdanışman İki Ülke'nin efendisinin resmî onayı olmaksızın ülkenin geleceğini etkileyecek bir karar alamazlardı. Hathor Tapınağı'ndaki uzun konukluğu sırasında, medi-tasyonun tadını almıştı Seti. Bu nedenle, şafak töreninden sonra, Amon Tapınağı'nda uzun zaman geçiriyordu. Armağanların geri dönüşünü, rahiplerin tanrısal enerjiyle kutsanan yiyecekleri alıp bir bölümünü kendilerine ayırdıktan sonra kalanları başkentin tapınaklarında çalışan çeşitli meslek erbabına dağıtmalarını izliyordu.</p>

  <p class="block2">Firavun sık sık Ptah'ın başrahibiyle yiyordu öğle yemeğini. Yemek sırasında tanrıların oturdukları evlerin doğması için gücünü zanaatkarların yüreklerine ve ellerine gönderen kelamı ve kelamla yaratılışı konuşuyorlardı. Seti artık bakanlar ve saray görevlileriyle görüşmüyordu, elçileri kabul etmek kraliçeye kalmıştı. Tausert elçilere ticarî ilişkilerin eskisi gibi süreceğini söylüyordu genellikle.</p>

  <p class="block2">Öğleden sonra, ara sıra da olsa görüştüğü tek yönetici olan Bay'ın hazırladığı belgeleri incelemek için iki saat kadar çalışma odasında kalıyordu Seti. Elindeki ilk papirüs genel seferberlik ve Kuzey ordularının hareketiyle ilgili ayrıntılı bir plandı.</p>

  <p class="block2">- Beni dinlemeyi kabul ediyor musunuz, Haşmetmeapları? diye sordu başdanışman.</p>

  <p class="block2">- Yine savaştan mı bahsedeceksin?</p>

  <p class="block2">- Göreviniz Teb'i ve Yukarı Mısır'ı yeniden ele geçirmek değil mi?</p>

  <p class="block2">- Her gün Per Ramessu'daki tapınağına gidip Amon'a dua ediyorum. O bana hiç düşmanca esinler vermiyor.</p>

  <p class="block2">- İç savaş beni de titretiyor, Haşmetmeapları, elinizdeki plan da iç savaşı önleyerek her Mısırlının arzusu olan bütünlüğü yeniden sağlamak üstünlüğüne sahip bu yüzden.</p>

  <p class="block2">- Bütünüyle General Mehi'ye dayanan bir plan, bana kalırsa.</p>

  <p class="block2">- Doğru, Haşmetmeapları, ama generalin bize bağlılığından kuşku duymuyorum; kaldı ki, bağlılığım birçok kez kanıtladı.</p>

  <p class="block2">- Haklı olduğunu kabul edelim, Bay, ama generalin Amenmes tarafından yönlendirilebileceğini unutuyor gibisin.</p>

  <p class="block2">- Nasıl, Haşmetmeapları?</p>

  <p class="block2">- Amenmes'in generalin ona sadece görünüşte bağlı olduğunu anladığım düşünelim. Planının uygulanmasını bekleyecek, generali ortadan kaldırdıktan sonra, Teb birliklerine, bir tuzaktan habersiz olan ordumuzu yok etme emri verecek. Tam bir katliam, tam bir yenilgi... Ülke için düşlediğin kader, bu mu?</p>

  <p class="block2">- Tabiî ki hayır, Haşmetmeapları, ama Amenmes'in bu kadar kurnaz davranabileceğine ihtimal veriyor musunuz?</p>

  <p class="block2">- Düşmanı küçük görmek, bağışlanamayacak bir hata olur. Oğlum eğer böylesi bir maceraya atılmışsa, kendinde önder nitelikleri görüyor demektir. Eğer yanılmıyorsa, bizimle nasıl savaşması gerektiğini de biliyor olmalı. Senin planını uygulamak, Başdanışman, ölümcül bir tuzağa düşmek olmaz mı? Hükümdarın düşüncesi, başdanışmanın karşı çıkamayacağı kadar açıktı.</p>

  <p class="block2">- Beni aydınlattığınız için, teşekkür ederim Haşmetmeapları. Peki bu yüzden askerî müdahaleyi tümüyle durdurmamız mı gerekiyor?</p>

  <p class="block2">- Kuşkusuz, evet.</p>

  <p class="block2">- Böylece Amenmes'i kazandığına ve Yukarı Mısır'a hâkim olduğuna inandırıyorsunuz.</p>

  <p class="block2">- Kendine gereğinden fazla güvenerek saldırıya geçecek, böylelikle de tanrıların öfkesini çekecek. Onlar başkaldırısını benden çok daha iyi cezalandırır.</p>

  <p class="block2">Bilge kadın köye döner dönmez hastalarının başına koşmuş, hiçbirinin durumunun ağırlaşmadığını görüp, rahatlamıştı. Boti'nin balı sayesinde, hepsinin tam olarak iyileşeceğinden emin, gerekli tedaviye girişmişti. Paneb'e gelince, mezar kâtibinin elinden kurtulamadı.</p>

  <p class="block2">- Bir olay oldu mu?</p>

  <p class="block2">- Neden ilgileniyorsunuz? Kenhir'in kaşları çatıldı.</p>

  <p class="block2">- Yoksa bal alabilmek için, zavallı Boti'nin kafasını mı kırdın?</p>

  <p class="block2">- O açıdan, size anlatılacak önemli bir şey olmadı. Ancı yardıma hazırdı.</p>

  <p class="block2">- Eğer o değilse, canını kim sıktı?</p>

  <p class="block2">- Tahmin edemiyor musunuz?</p>

  <p class="block2">Yaşlı kâtip fırçasını bıraktı, genç devin gözlerinin içine baktı.</p>

  <p class="block2">- Beni sinirlendiren davranışların başında, ikiyüzlülük gelir. Beni suçlamak için bir nedenin varsa, sözü hiç dolaştırmadan yüzüme söyle.</p>

  <p class="block2">Paneb'in yüzü kıpkırmızı oldu.</p>

  <p class="block2">- Muhtemelen Libyalı, üç haydudun saldırısına uğradık.</p>

  <p class="block2">- Bala giden yolun tehlikeli olduğunu söylemiştim sana.</p>

  <p class="block2">- Nereye gittiğimizi biliyormuş gibi peşimize düştüler. Mezar kâtibinin yüzü karardı.</p>

  <p class="block2">- Yoksa bilge kadın ile seni tuzağa gönderdiğimi söylemeye cüret mi ediyorsun? Bir an için bile olsa, böylesi bir cinayeti aklımdan geçirdiğimi söylemeye cüret mi ediyorsun?</p>

  <p class="block2">Yaşlı kâtibin öfkesi onu en az yirmi yıl gençleştirmişti.</p>

  <p class="block2">- Doğru, sizden kuşkulandım. Kuşkulanmak için sağlam nedenlerim de vardı.</p>

  <p class="block2">- Hangi nedenler, Paneb?</p>

  <p class="block2">- Bir sürü rastlantı ve bana silah vermemekteki ısrarınız.</p>

  <p class="block2">- Bunun hem senin hem de Hakikat Meydanı'nın iyiliği için olduğunu hâlâ anlayamadın mı? Yaşlı bir adam olabilirim, doğru, ama hâlâ bastonumla seni yere serecek güç var bu titrek kollarda! Tehdit dolu bakışlarla, yerinden doğruldu.</p>

  <p class="block2">- Bana saldınrsanız, kendimi korurum. Böylesi bir tehlikeye atılmayın. Mezar kâtibi genç devin uyarısını hafife almadı.</p>

  <p class="block2">- Bir alçak değilsen eğer, Paneb, düşüncelerinin sonuna kadar git ve karşındaki katili öldür.</p>

  <p class="block2">Dev adam yumruklarını sıktı.</p>

  <p class="block2">- Vur, diye ısrar etti mezar kâtibi. Hainlerin en iğrenci olduğuma göre, neden vurmuyorsun?</p>

  <p class="block2">Paneb gözlerini ondan ayırmayan Kenhir'e yaklaştı.</p>

  <p class="block2">- Tamam, masumsunuz. Emin olmam gerekiyordu.</p>

  <p class="block2">- Fikrini neden değiştirdin?</p>

  <p class="block2">- Bakışınızdaki kararlılık yüzünden. Bilge kadını ölümcül bir tuzağa gönderecek katilin bakışı değildi, gördüğüm. Beni kandırmayı başardıysanız, Kenhir, yine yolunuzun üzerinde olacağım, üstelik o zaman size hiç fırsat tanımam.</p>

  <p class="block2">Serketa köylü kadın giysileri çıkardı, kaba bir peruk altında sakladığı saçlarını omuzlarına döktü, sonra banyo odasına geçti, hizmetkârlarının onu yıkamalarını, vücudunu kokularla ovmalarını istedi.</p>

  <p class="block2">Daha giyinmeye fırsat bulamadan, vücuduna yapışacak dar bir elbise seçerken, kocasının odaya girdiğini gördü.</p>

  <p class="block2">- Çık buradan, diye buyurdu general hizmetkâra. Serketa bir şalla göğüslerini örter gibi yaptı.</p>

  <p class="block2">- Ne yazık ki sana müjdeli haberler veremiyorum, sevgilim. Bugün üçüncü kez buluşma yerine gittim, gelen giden olmadı.</p>

  <p class="block2">- O salak Libyalılar gelmeyecek. Bir çöl devriyesi, patikanın hemen yanında üç ceset buldu.</p>

  <p class="block2">- Üçü de! diye şaşırdı Serketa. Oysa güçlü kuvvetli adamlardı hepsi de. Hiç olmazsa görevlerini kısmen de olsa, yerine getirebildiler mi?</p>

  <p class="block2">- Bilge kadın ile Paneb köye döndü. Dev adamın omzunda ağır bir torba varmış.</p>

  <p class="block2">- Tek başına üç saldırganın hakkından geldi, diye mırıldandı Mehi'nin karısı iştahlı bir sesle. Emrimizde olmaması ne yazık! Belki hâlâ bir umut vardır.</p>

  <p class="block2">- Bana kalırsa bilge kadın büyüsünü Paneb'in gücüyle birleştirdi. O üç salak kendilerini gereğinden de güçlü görmüş olmalı.</p>

  <p class="block2">Serketa generalin yanağını okşadı.</p>

  <p class="block2">- Can sıkıcı bir başarısızlık, ama senin daha önemli endişelerin var, öyle değil mi?</p>

  <p class="block2">- Üstüne bastın, tatlım.</p>

  <p class="block2">- Yoksa Amenmes senden kuşkulanıyor mu?</p>

  <p class="block2">- Hayır, o maymun iştahlıya güvenemeyen, benim.</p>

  <p class="block2">- Seni uyarmıştım, onda önder nitelikleri yok! Yoksa babasından bağışlanmasını mı istiyor?</p>

  <p class="block2">- Eğer yalnızlığa daha fazla dalarsa, onu da isteyebilir. Son danışmanlarını da uzaklaştırdı yanından, beni de. Bundan böyle onunla görüşmek için önceden izin almalıymışım. Amenmes tek basma karar vermek, iktidarını paylaşmamak istiyor. Teb birliklerini Kuzey'e saldırtacak kadar çıldınrsa, nasıl vazgeçireceğim onu?</p>

  <p class="block2">- İtaat etmemek, sonun olur. Ama kimsenin yükselmemizi önlemesine izin veremem. Bu, Amenmes de olsa.</p>

  <p class="block2">- Yoksa bir firavuna saldırmayı mı göze alacaksın, tatlım?</p>

  <p class="block2">- Yakında herkes Seti'nin tek yasal firavun olduğunu kabul etmek zorunda kalacak, sevgilim.</p>

  <p class="block2">Güneş batmak üzereyken, hububat silosunun dibinde, kazanacağından emin olduğu bir güreş yarışması düzenleyen oğlunu almaya gitti Paneb.</p>

  <p class="block2">Dev adamı gören çocuklar en kısa yoldan eve varmak için kaçtılar, Aperti de onu babasının öfkesinden kurtaracak anne hoşgörüsüne sığınabilmek umuduyla, tabanları yağladı.</p>

  <p class="block2">Oysa Paneb oğluna yeni bir ders vermekte kararlıydı. Ne var ki batıdaki en yüksek tepenin üzerinde parlayan tuhaf bir ışık çekti dikkatini. Ateş.</p>

  <p class="block2">Paneb gömütlükten geçti, alevlerin lacivert göğe yükseldiği yere doğru tırmandı. Böyle bir yerde kimse ateş yakamazdı, bir iki yumurcağı daha evlerine kovalamak zorunda kalacağından emindi dev ressam.</p>

  <p class="block2">Gölgelerin arasından tıknaz, sakallı, kalın kaşları ve gür saçlarıyla aslana benzeyen bir maske takmış bir adam firladı.</p>

  <p class="block2">- Ben, Yol Gösterici Bes'im dedi, sonra dilini çıkarıp güçlü bir kahkaha patlattı. Beni izleyecek kadar cesur musun?</p>

  <p class="block2">Hızlı adımlarla, geçide giden patikaya yöneldi Bes. Dev adam bir an bile tereddüt etmedi, peşinden seğirtti.</p>
</body>
</html>
