<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block4" id="toc_id_57">Elli yedinci bölüm</h1>

  <p class="block2">Mehi tümüyle iyileşmiş, elli piyade askerinin başında Hakikat Meydam'na gitmeye hazırlanıyordu ki, yaveri acil bir mesaj getirdi.</p>

  <p class="block2">- Kuzey'den bir filo geliyor, General!</p>

  <p class="block2">- Kaç tekne?</p>

  <p class="block2">- Biri kraliyet gemisi olmak üzere, beş.</p>

  <p class="block2">- Bizzat Seti demek! Nerede?</p>

  <p class="block2">- Birazdan görüşümüze girer.</p>

  <p class="block2">Firavunun büyük bir tezahüratla karşılanması, böylelikle Teb ordusunun sarsılmaz sadakatini bir kez daha göstermesi için, doğu kıyısına bulabildiği kadar asker yığdı Mehi. Hem böylece saray erkânı kalabalığın arasında kaybolup sesini duyuramayacaktı.</p>

  <p class="block2">Koca kent daha şimdiden söylentilerle çalkalanıyor, korkuyla karışık bir merak yayılıyordu. Hükümdarın öfkesinin ilk kurbanı kim olacaktı? Generali asıl şaşırtan, filonun baü kıyısına yönelmesi oldu. Nil'i geçip hükümdarı karşılayabilmek için, hafif ve hızlı bir tekneye bindi hemen. İskeleden geçmeye çalışan II. Seti değil, sarsak adımlı Başdanışman Bay'dı. Zayıf, sinirli, kara gözleri çok hareketli, sakalı özenle düzeltilmiş Bay dikkatle ilerlemeye çalışıyordu.</p>

  <p class="block2">- Toprağa ayak basabildiğim için memnunum, diye açıkladı Mehi'ye. Yol boyunca rahatsızlık çekmiştim.</p>

  <p class="block2">- Haşmetmeapları da geldiler mi?</p>

  <p class="block2">- Firavun bana iki görev verdi. Bunlardan birincisi, Prens Amenmes'in gerçekten öldüğünden emin olmak ve barış ve huzurun Teb bölgesine geri gelip gelmediğini gözlerimle görmek.</p>

  <p class="block2">- Teb sonunda giderek daha da ağırlaşan boyunduruğundan kurtuldu. Korktuğum karışıklıkların çıkmasını engelleyebildiğim için kendimle gurur duyuyorum.</p>

  <p class="block2">- Güvenliği sağlamayı gerçekten de başarabildiniz mi?</p>

  <p class="block2">- Amenmes'in son taraftarları pek kalabalık değil, şu anda da saklanmaktan başka bir şey düşünmüyorlar. Yine de kaygınızı cevaplamadan önce, birkaç gün beklemeyi tercih ederim.</p>

  <p class="block2">- Açık sözlülüğünüz için teşekkürler, General. Bu dürüstlüğünüz yüksek makamın gözünden kaçmayacaktır.</p>

  <p class="block2">- Ya ikinci göreviniz, Başdanışman?</p>

  <p class="block2">- Zaman kaybetmeden Hakikat Meydanı'na gitmek zorundayım.</p>

  <p class="block2">- Şef Sobek'in memurları kolayca laf anlatılacaklardan değildir pek. Eğer izin verirseniz, birkaç asker alıp size eşlik ederim.</p>

  <p class="block2">- Memnun olurum, General.</p>

  <p class="block2">Mehi sevinçten uçacak gibiydi. Müdahalesi şimdi artık resmî bir nitelik kazanacak, başdanışman da Teb orduları generalinin Amenmes'in tüm izlerini silmeye kararlı olduğuna tanıklık edecekti. Bay savaş arabasına kuşkuyla baktı.</p>

  <p class="block2">- Sakın, hızlı sürmeyin, midem kolaylıkla bulanır da.</p>

  <p class="block2">- Dikkat ederim, Başdanışman. Araba ileri atıldı.</p>

  <p class="block2">- Bu korkunç dönem size çok acı çektirmiş olmalı, General.</p>

  <p class="block2">- Tek bir tutkum vardı, Başdanışman; Prens Amenmes'i Kuzey'e karşı saldırıya geçmemeye ikna etmek.</p>

  <p class="block2">- Ben ise, Seti'yi sizinle yaptığımız planı uygulamaya ikna edemedim bir türlü. Tüm kötümser tahminlerime rağmen firavun, ahenk ve barışın geri geleceğine inanıyordu.</p>

  <p class="block2">- Firavun bilgeliğiyle, bizden çok daha uzağı gördü.</p>

  <p class="block2">- Haklısınız, General, bize de tarihimizin en karanlık sayfasını kapatmak kalıyor.</p>

  <p class="block2">- Hakikat Meydanı'nın ustabaşısının diplomatça davrandığını söylemek zor, üstelik dünyaya loncasının gözünden bakmayı seviyor. Başının derde girmesini istemem.</p>

  <p class="block2">- Gerekli yetkiyi aldım, General. Seti'nin isteği yerine getirilecektir.</p>

  <p class="block2">Mehi neşesini gizlemek için oldukça uğraşmak zorunda kaldı. Sonunda, Nefer'in de kaderi mühürlenmişti işte. Firavuna karşı gelerek şimşekleri üzerine çekecek, gücüyle hemen herkesi etkileyen Paneb'in dışında loncayı savunmasız bırakacaktı. Neyse ki Paneb'den kurtulmak için bir planı vardı Serketa'nın, general geleceğe umutla bakabilirdi sonunda.</p>

  <p class="block2">Şef Sobek 5. Tabya'nın önünde, yolun ortasında dikiliyordu. Mehi'nin savaş arabası Nübyelinin bir metre önünde durdu.</p>

  <p class="block2">- Gidip mezar kâtibi ile ustabaşını çağır, diye buyurdu general. Firavun II. Seti'nin elçisi Başdanışman Bay, onları hemen görmek istiyor.</p>

  <p class="block2">Sobek Mehi'nin sesinden durumun ciddi olduğunu anladı, yolda fazla oyalanmadı. Ne var ki geri döndüğünde yanında sadece bilge kadın vardı.</p>

  <p class="block2">- Bütün bunlardan kocanızın Krallar Vadisi'nde, Amenmes'in mezarında çalıştığı anlamını mı çıkarmalıyım? diye sordu Başdanışman Bay.</p>

  <p class="block2">- Evet, dedi Işık.</p>

  <p class="block2">Araba döndü ve vadi yönünde ilerlemeye başladı. Vadiye giden ıssız ve kayalık yol, askerleri sessiz kalmaya itti. Dağlarda gezinen ruhların saldırısından ürken askerler, birbirlerine yanaşarak ilerliyor, endişe dolu gözlerle tepelere bakıp duruyorlardı.</p>

  <p class="block2">Başlarına bir şey gelmeden vadinin girişine vardılar, ama sinirleri yay gibi gerilmişti.</p>

  <p class="block2">Böylesi kalabalık bir birlik karşısında, silahlarını indirdi girişte nöbet tutan Nübyeli polisler.</p>

  <p class="block2">- Bu taş kapıdan geçmeye iznimiz var mı? diye endişelendi Bay.</p>

  <p class="block2">- Yanınızda yetki belgeniz yok mu, Başdanışman?</p>

  <p class="block2">İki adam kutsal bölgeye girdiklerinde Bay'ın nutku tutuldu. Oysa Mehi ustabaşını suçüstü yakalamak, Amenmes'in mezarında çalışırken basıp ihanetini kanıtlamak için acele ediyordu.</p>

  <p class="block2">Zanaatkarların malzeme deposunun önünde nöbet tutmakla görevli Nübyeli Polis Memuru Penbu kısa kılıcını çekerek yollarını kesti.</p>

  <p class="block2">- Firavunun adına hareket eden Başdanışman Bay'a eşlik ediyorum, diye açıkladı general. Suskun Nefer burada mı?</p>

  <p class="block2">Penbu başım salladı.</p>

  <p class="block2">- Yolu göster.</p>

  <p class="block2">- Daha öteye gitmeye iznim yok.</p>

  <p class="block2">- Öyleyse, çağır onu!</p>

  <p class="block2">Penbu'nun çıkardığı baykuş çığlığı Krallar Vadisi'nin yoğun sessizliğini yırttı, geçti.</p>

  <p class="block2">Birkaç dakika sonra, elinde kocaman bir kazma, vücudu toz içinde, saçları karmakarışık Paneb göründü.</p>

  <p class="block2">- Buradan hemen gidin, dedi gözlerinde büyük bir öfkeyle.</p>

  <p class="block2">- Ben Başdanışman Bay'ım. Firavun Seti bana acil bir görev verdi, bu görevi yerine getirmek için de gerekli yetkilerle donattı.</p>

  <p class="block2">- Yanımızda kalabalık bir birlik var, diye ekledi Mehi.</p>

  <p class="block2">- Ne istiyorsunuz?</p>

  <p class="block2">- Ustabaşını görmek.</p>

  <p class="block2">- Şantiyeyi yönetiyor. Onu bu akşam, köyde görebilirsiniz.</p>

  <p class="block2">- Maalesef, söyleyeceklerim son derecede acil.</p>

  <p class="block2">- Hangi şantiye? diye sordu Mehi.</p>

  <p class="block2">- Size cevap vermek zorunda değilim.</p>

  <p class="block2">- Git getir onu, Paneb.</p>

  <p class="block2">Genç dev, seve seve karşısındakilerin başına indireceği kazmanın sapını sıktı. Ne var ki ustabaşına danışmanın daha doğru olacağını düşündü.</p>

  <p class="block2">Suskun Nefer'in sakinliği generali şaşırtıyordu hep. Bay'ın burada bulunması, Seti'nin dizginleri yeniden eline aldığının ve Hakikat Meydanı'nrn geçmiş hatalarının bedelini ödeyerek boyun eğmesi gerektiğinin kanıtıydı. Yine de oyunun tek hâkimiymişçesine sakindi loncanın başı, yine aynı soylu davranışları sürdürüyordu.</p>

  <p class="block2">- Yolculuğunuz iyi geçti mi, Başdanışman?</p>

  <p class="block2">- Doğrusunu söylemek gerekirse, gemiyle seyahat etmekten pek hoşlanmıyorum, nehirden gitmektense, eski Mısır toprağını tercih ediyorum. Ama firavun oğlunun ölümünü öğrenir öğrenmez, zaman geçirmeden Teb'e giderek, ülkemizi tehlikeye atan güç döneme bir son vermemi istedi. Yanılmıyorsam, yapımına devam etmek için II. Seti'nin ebedî istirahatgâhını yeniden açtınız.</p>

  <p class="block2">- Henüz değil, Başdanışman.</p>

  <p class="block2">- İyi ama... Öyleyse, zanaatkarlara ne görev verdiniz?</p>

  <p class="block2">- Amenmes'in cenaze odasının tamamlanmasını.</p>

  <p class="block2">- O odada firavun olarak mı gösteriliyor?</p>

  <p class="block2">- Geleneklere saygı gösterildi.</p>

  <p class="block2">General Mehi için için seviniyordu. Her zamanki alışkanlıklarını sürdüren ustabaşı, yalan söylemeyi, gerçeği gizlemeyi bilmiyordu işte.</p>

  <p class="block2">- Amenmes'in ölümünden sonra, diye sürdürdü başdanışman sözlerini, sahtekârlığının izlerini silmek için mezarını yerle bir etmeniz gerekirdi.</p>

  <p class="block2">- Hakikat Meydanı'nı iyi tanımıyorsunuz, Başdanışman. Köyün zanaatkarları bu dediğinizi oybirliğiyle reddettiler, tamamlanmış esere el sürebilecek tek bir zanaatkar bile bulamazsınız burada.</p>

  <p class="block2">Bu kadarını da beklemiyordu Mehi! Nefer kendi idam fermanını imzalamakla kalmıyor, suçuna tüm köyü de ortak ediyordu. Koşullara uygun davranıp durum ne olursa olsun yararlanmayı beceremeyen ustabaşmın bu dürüstlüğünden daha aptalca bir şey olabilir miydi?</p>

  <p class="block2">Daha şimdiden Suskun Nefer ile lonca arkadaşlarını tutuklanmış, yargılanmış, hayatlarının sonuna kadar çalışacakları bakır madenine gönderilmiş görüyordu Mehi. Hakikat Meydanı terk edilecek, Işık Taşı ve zanaatkarların öteki tüm sırlan generalin eline geçecekti.</p>

  <p class="block2">Geriye yaptığı hizmetler fazla yararlı olmasa da, loncanın içindeki hainin ödüllendirilmesi kalıyordu. Bu küçük sorunu Serketa'ya bırakacaktı Mehi.</p>

  <p class="block2">- Seti'nin buna izin vermeyeceğini tahmin etmeniz gerekirdi, dedi başdanışman.</p>

  <p class="block2">- Size loncanın kararını söyledim, o karar değişmez. Firavun ulu efendimiz olduğuna göre, bize istediğini yapabilir.</p>

  <p class="block2">- İtiraf etmeliyim ki Seü de sizi benim kadar yanlış tanıyordu. Gözüne girmek ve kellenizi kurtarmak için, oğlunun ebedî istirahatgâhmı yıkmanızdan korkuyordu. Oysa ahenkli günlere ve İki Ülke'nin bütünlüğüne geri dönmenin, Amenmes iktidarını unutmanın zamanı geldi, yine de oğlunun mezarını olabildiğince çabuk tamamlamanızı istiyor firavun. Ölmüş prense saygı gösteren General Mehi'nin sayesinde, mumyalanma çalışmaları başladı. Amenmes'in vücudu üzerinde geleneksel törenler de yapılacak. Ondan sonra, ustabaşı, II. Seti'nin ebedî istirahatgâhını tamamlamaya girişirsiniz.</p>
</body>
</html>
