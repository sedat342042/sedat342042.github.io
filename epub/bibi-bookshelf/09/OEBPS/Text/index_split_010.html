<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block4" id="toc_id_11">On birinci bölüm</h1>

  <p class="block2">Bilge kadın suyun temizliğini, Burun Fened de balıkların tazeliğini denetlerken, Kenhir hem sebze getirilmediğini hem de yardımcıların şefinin kaybolduğunu gördü.</p>

  <p class="block2">- Beken nereye gitti? diye sordu demirciye.</p>

  <p class="block2">- Sabahtan beri görünmedi. Anlaşılan tembellik ediyor.</p>

  <p class="block2">- Şimdi ne düşündüğümü anlatırım ona! Onun işini de yapacak değilim ya. İmuni! Kâtip yardımcısı koşarak geldi.</p>

  <p class="block2">- Boş bir levha hazırla. Beken'in davranışı hakkında rapor yazdırıp, hemen işine son vereceğim.</p>

  <p class="block2">İmuni fırçalarını hazırlarken, çölden kalkan bir toz bulutu gördü demirci.</p>

  <p class="block2">- Biri geliyor, dedi, yanında da eşekler. Şef Sobek geçmesine izin verdiğine göre, tehlike yok demektir.</p>

  <p class="block2">Kâtipler ile demirci çok geçmeden ağır sepetler taşıyan eşek sürüsünün başındaki Çömlekçi Beken'i seçtiler.</p>

  <p class="block2">- Nereden geliyorsun? diye sordu Kenhir şaşkınlıkla.</p>

  <p class="block2">- Hakikat Meydanı bana hep iyi davrandı, meslek değiştirmeye de niyetim yok. Ben de durum eski haline dönene kadar eksiklik çekmemeniz için, bostan sahipleriyle anlaştım.</p>

  <p class="block2">Sepetlerde salatalar, soğanlar, pırasalar, mercimekler, maydanozlar, rezeneler, lahanalar, kimyon vardı.</p>

  <p class="block2">- Aslına bakılırsa, diye homurdandı mezar kâtibi, yardımcıların şefisin ve görevini yaptın. Üstelik talihin de varmış, disiplinsizliğini unutuyor, işten atılma belgeni de iptal ediyorum.</p>

  <p class="block2">Kızıl saçlı Firuze köydeki kadınların en şehvetlisiydi. Buna rağmen evlenmemeye yemin etmiş, ateşli sevgilisi Pa-neb'in evlenme önerilerine şiddetle karşı koymuştu. Özgür bir kadm, bir Hathor rahibesi olarak, yaşam biçimini seçmiş, kendi kaderini kendi belirlemeyi kararlaştırmıştı.</p>

  <p class="block2">Paneb'le sevişmek, benzersiz bir zevkti, yine de genç adam gecelerini karısı Lekesiz Uabet'in yanında geçiriyordu. Zaten Uabet ile Firuze de dost olmuşlardı çoktan. Kızıl saçlı kadın ile genç dev arasında ne o günün koşullarına ne de geleneklere uymayan bir tutku vardı sadece. Paneb kendi eliyle boyadığı eve girdiğinde, teninde zevk ürpertileri duydu Firuze.</p>

  <p class="block2">- Sana bir hediye getirdim.</p>

  <p class="block2">Paneb metresine tahrik edici güçleriyle ünlü kabuklardan yapılmış bir kemer sundu. Firuze gülümsedi.</p>

  <p class="block2">- Sence buna ihtiyacımız mı var?</p>

  <p class="block2">- Seni bu kemeri takmış görmek istiyorum... Üzerinde başka bir giysi olmaksızın. Otuz beş yaşındaydı Firuze, ama kusursuz bir dişiydi. Birçok erkeğin gözlerini nefis vücudundan alamadığını biliyordu, ama Paneb'e kim rakip olabilirdi ki? Gözlerini sevgilisinden ayırmadan, çok yavaş hareketlerle, bir kraliçe zarafetiyle elbisesini çıkardı, sonra da kemeri beline taktı.</p>

  <p class="block2">Çırılçıplak, kendi çevresinde döndü.</p>

  <p class="block2">- Sana daha önce de zamanın güzelliğini etkileyemeyeceğini, büyünü daha da artıracağını söylemiştim. Yanılmamışım.</p>

  <p class="block2">Firuze'nin sağ eli lire uzandı, bir dansöz zarafetiyle sol bacağını kaldırdı, ayağını sevgilisinin omzuna koydu.</p>

  <p class="block2">- Daha ne kadar konuşacaksın?</p>

  <p class="block2">İstediklerini elde etmiş, yan yana uzanıyorlardı.</p>

  <p class="block2">- Yemek zamanı yaklaşıyor. Karın ile oğlun seni bekliyordur.</p>

  <p class="block2">- Burada kalmak isterdim.</p>

  <p class="block2">- Kesinlikle imkânsız. Eğer kocalık ve babalık görevlerini yerine getirmezsen, kapım sana kapalı olur.</p>

  <p class="block2">Paneb uyarıyı hafife almadı.</p>

  <p class="block2">- Hathor rahibeleri arasında, Lekesiz Uabet'ten daha yüksek rütbedesin.</p>

  <p class="block2">- Ne önemi var?</p>

  <p class="block2">- Hammaddenin ne olduğunu bilmediğini iddia ediyor.</p>

  <p class="block2">- Demek eserini gerçekleştirmeni istediler.</p>

  <p class="block2">Paneb metresine bakmak için dirseğinin üzerinde doğruldu.</p>

  <p class="block2">- Sen de, sen de biliyorsun!</p>

  <p class="block2">- Bu oldukça güç bir sınav, çok az zanaatkar başardı bunu. Korkunç bir başarısızlığa uğramaktansa, şimdiden çekilmek daha doğru olmaz mı? Dev adam Firuze'yi kendine çekti.</p>

  <p class="block2">- Bana hammaddenin ne olduğunu açıkla.</p>

  <p class="block2">- Hathor rahibelerinin yolu, zanaatkârlannkinden farklıdır.</p>

  <p class="block2">- Bana cevap vermek istemiyorsun!</p>

  <p class="block2">- Bilmediğimi sana nasıl öğreteyim?</p>

  <p class="block2">Toplantı salonundaki hava çok gergindi. Atalara saygı sunduktan sonra, durumu özetledi ustabaşı.</p>

  <p class="block2">- Birkaç gün boyunca temel maddelerin sıkıntısını çekmeyeceğiz, umarım yeni firavunun taç giyeceği güne kadar da çekmeyiz; artık hangisi firavun olacaksa. Loncanın büyük üstadı olan firavun kaderimize karar verecektir.</p>

  <p class="block2">- O karar bize karşı da olsa, kabul etmek zorunda mıyız? diye sordu Somurtkan Karo.</p>

  <p class="block2">- Uymamız gerektiğini biliyorsun! diye sertçe cevapladı Halat Kasa.</p>

  <p class="block2">- Peki ya iki firavun olursa? diye sordu Âlim Tuti. Hangisinin emirlerini dinleyeceğiz?</p>

  <p class="block2">- Bizler dümeni Maat olan geminin mürettebatıyız, diye hatırlattı Kararlı Gau. Eğer dışarıda karışıklık hâkim olursa, Hakikat Meydanı'nın ahengini korumak ustabaşına düşer.</p>

  <p class="block2">- Belki be bunu yapmaya zaman bırakmazlar ustabaşına, dedi Çakal Unes.</p>

  <p class="block2">- Biz şimdiyle ilgilenelim, diye kestirip attı Nefer. Eğer uzun sürecek bir belirsizlik dönemine girersek, bazı temel maddelerin eksikliğini duyarız. Bilgelik böylesi malzemeleri kendimiz yapmayı, böylelikle belirsizlik boyunca kendi kendimize yetmeyi emreder.</p>

  <p class="block2">- Ilgın ağacı kullanalım, diye önerdi Cömert Didya. Böylesi işler için en iyi tahtadır, kötülük güçlerini uzaklaştırdığı bilinir, Horus da düşmanlarını ılgın ağacından yapılma so-pasıyla kovdu.</p>

  <p class="block2">- Ağaç kesip buraya taşımak için, gönüllülere ihtiyacım var.</p>

  <p class="block2">- Bu angaryayı neden yardımcılara yüklemiyoruz? diye sordu Aslan Userhat.</p>

  <p class="block2">- Çünkü bostancılar gibi yardımcılardan bazıları da askere alındı. Köy için çalışan oduncuların da çok geçmeden askere alınacaklarını düşünüyorum, üstelik çok da zaman kaybederiz.</p>

  <p class="block2">- Ben giderim, dedi Paneb.</p>

  <p class="block2">- Marangoz olarak, dedi Didya, ben de ona eşlik ederim.</p>

  <p class="block2">- Üç kişi olursak, iyi olur, dedi Neşeli Renupe.</p>

  <p class="block2">- Samimi olmak gerekirse, dedi Şef Sobek, üç gönüllüyle birlikte karşısında duran ustabaşına, bu kararınızı hiç doğru bulmuyorum. Yeni bir emre kadar hiçbir zanaatkarın köyden ayrılmaması gerektiğinde ısrar ediyorum; bu hepinizin güvenliği için çok önemli.</p>

  <p class="block2">- Düşünceni anlıyorum, diye onayladı Nefer, ama bu görevin önceliği olduğunu biliyorum.</p>

  <p class="block2">- Tehlikeli olabilir.</p>

  <p class="block2">- Bize silah ver öyleyse, diye önerdi Paneb.</p>

  <p class="block2">- O zaman daha da tehlikeli olur, dedi Nübyeli.</p>

  <p class="block2">- Sanki bize güvenmiyormuşsun gibime geliyor.</p>

  <p class="block2">- Elinizde silahlarla, düşman bir devriyenin ortasına düşerseniz, ne olur biliyor musun?</p>

  <p class="block2">- Öyleyse, yanımıza polis ver, dedi Renupe.</p>

  <p class="block2">- Dikkat çekmek için bundan daha iyisini düşünemezdiniz, diye yanıtladı Sobek. Eğer ısrar ediyorsanız, bence en iyisi, basit birer köylü gibi görünmek.</p>

  <p class="block2">- Gidelim, diye haykırdı Paneb sabırsızca. Yeterince tartıştık. Eğer kendimizi korumamız gerekirse, oduncu baltalarımız bu işe yeter de artar bile.</p>

  <p class="block2">- Çok dikkatli olun, diye uyardı Nübyeli zanaatkarları. Didya hızlı yürünürse, köyden kırk beş dakika uzakta bir ılgın ormanı biliyordu. Kızıl kahverengi kabuklu ağacın kökleri suya ulaşmak için neredeyse otuz metreye kadar iniyor, elli metrekarelik bir alana yayılıyordu; tatlı bir gölge veren ve tarlaları rüzgârlardan koruyan ılgın, çabuk büyüyen bir ağaçtı.</p>

  <p class="block2">Kesilecek ilk ağacı seçen, Paneb oldu.</p>

  <p class="block2">- İyi seçtin, diye onayladı Didya. Bu ağaç diğerlerinin büyümesini engellemeye başlamış bile.</p>

  <p class="block2">Genç dev büyük bir güçle çalışmaya girişti, iki arkadaşı hızına yetişmekte güçlük çekiyordu. Neşeli Renupe getirmeyi ihmal etmediği matarasını kafasına dikip susuzluğunu giderdi, durup biraz dinlenmek isteği Paneb'in itirazıyla karşılaştı.</p>

  <p class="block2">- Burada oyalanmayalım, Renupe. Mümkün olduğunca çabuk gerekli odunu toplayıp dönelim.</p>

  <p class="block2">İkinci ağacın seçimi daha güçtü ama, Paneb burada da doğru seçimi yaparak marangozu yine şaşırttı. Renupe de gayretlerini artırdı, sepetler kısa zamanda doldu.</p>

  <p class="block2">- Kadınların kullanacağı kepçeler ile kaşıklar için yeterince tahtamız var, dedi marangoz. Yapılacak iş ne olursa olsun, esas olan hammadde değil mi?</p>

  <p class="block2">Paneb ılgın yığınına başka bir gözle bakmaya başladı.</p>

  <p class="block2">Ustabaşının talimatıyla dış dünyada giriştikleri işin amacı, bu basit malzemenin tahmin edilemeyecek bir değeri olduğunu keşfettirmek miydi yoksa? Marangozu sorgulamak gereksizdi, ne de olsa Paneb'e doğru yolu göstermişti Didya; iyi de ılgını hammadde olarak nasıl kullanırdı bir ressam?</p>

  <p class="block2">- Ziyaretçimiz var, dedi Neşeli Renupe.</p>

  <p class="block2">Ormana giden patikada, başlarında vahşi suratlı bir subay ile on kadar asker onlara doğru ilerliyordu.</p>
</body>
</html>
