<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Uzza</title>
</head>

<body>
  <h1 class="h11"><a id="a37"></a>Uzza</h1>

  <p class="p7">Doğrusu Muhammed’in bizi kötülemesine hiç şaşırmadım. Kötülemekle de kalmıyor, Kureyş'in, hatta tüm Arapların düpedüz vazgeçmelerini istiyor bizden. Babamızdan vahiy mi ne gelmiş, benden başkasına tapmam, en yüce benim buyurmuş. Biz Allah’ın yüce olmadığını söylemiyoruz ki! Mekkelilerin, Medinelilerin, hatta ikizim diyebileceğim Lat’a tapan Taiflilerin de böyle bir iddiası yok. Ama Allah öylesine uzak ki onlara, hem hayal bile edemeyecekleri, tasarlayamayacakları kadar meçhul ki, bize gereksinimleri var. Onlar ile yedi kat göğün derinliklerindeki Allah arasında aracıyız o kadar; sonuçta babamız bizden daha güçlü, çok daha bilgin ve ulaşılmaz olsa da. Ne var ki evlatlıktan reddetmiş hepimizi, “Bu nasıl da haksız bir paylaşım!” diye gürlemiş bize tapanlara. “Oğlan çocuklar size kızlar bana öyle mi?” Muhammed her yerde Allah'ın doğurulmadığını ve doğurmadığını söylüyor, O'ndan başka tapacak yoktur diyerek bize karşı geliyormuş. Atalarının uydurduğu birer isimden ibaretmişiz. Hissetmeyen, işitmeyen, düşünmeyen kaya ve odun parçalarından ibaret. Bize kurban kesenlerin, etrafımızda tavaf edip secdeye varanların, bize hayranlık ve şükranlarını sunanların varlığından bile habersizmişiz.</p>

  <p class="p7">Doğru söze ne denir. Biz ilaheyiz onlarsa insan. Demek ki çok daha üstünüz onlardan, kader ve akıbetlerine hâkimiz. Yediklerini ve içtiklerini, çiftleştikçe süren zürriyetlerini, kervanlarına yol gösteren yıldızların ışığı ile Kâbe’nin kutsallığını bize borçlular. Hacerii’l-Esved’in parlaklığını da. Onu yıldızların arasından devşirip ben getirdim buraya, onlar kirletti. Şimdi aramızda duruyor, eşitiz. Ne var ki “Allah’a eş koşmayın” diyormuş Muhammed. “O Bir’dir, Doğu da O’nundur Batı da. Evvel O’dur, Ahir O’dur, Zahir O’dur, Batın O’dur, Bilen O’dur” diyormuş. Kendisinin de Allah’ın elçisi olduğunu söylüyormuş. Bir ara şeytana uyup yüce varlıklar sayılabileceğimizi ima etmeye kalkışmış, ama vazgeçmiş sonradan. Demek ki bu kavgada şeytan bizden yana. Kureyş ve tüm Arabistan da. Şimdilik üç beş kişi olsalar da Muhammed'in dinine girenlerin ettikleri yeminden dönmediklerini duydum. Varsın dönmesinler. Benim adıma yemin edenler de dönmez doğru bildikleri yoldan. Hem onlar daha kalabalık, daha güçlü, çok daha varlıklı.</p>

  <p class="p7">Ne diyordum? Evet, Muhammed’in bizi kötülemesine hiç şaşırmadım. Yıllar önce gelip körpe bir kuzu kurban etti bana, kula renkli, şirin mi şirin bir kuzucuk. Kanına kanamadım. Ama bir daha hiç uğramadı. Oysa daha ilk görüşte ısınmıştım bu yakışıklı, uzun saçlı, uzun sakallı mahcup delikanlıya. O güne dek başkalarında görmediğim bir sevecenlik fark etmiştim bakışlarında. Durgun ve düşünceliydi. Kibardı. Kâbe’yi tavaf ederken koşmuyor, kanatlanmış uçuyordu sanki.. Öylesine inançlıydı. Meğer inancı bize değil İbrahim’eymiş. Bir daha da sokulmadı yanıma, ne bir kurban sundu ne önümde secde etti. Nehle’deki tapınağıma da bir kez olsun gelmedi. Onu boşuna bekledim. Şam yolundayken çıkar gelir, kurban sunmasa da akasyaların gölgesinde dinlenir diye umdum. Günler, aylar, yıllar geçti gelmedi. Bize düşman olduğu haberi geldi sonunda, kahroldum. Kahroldum, evet. Çünkü taş olan ille de taş basmaz bağrına, bazen böyle, terk edildiğini anlayınca, kendi gözyaşında boğulur.</p>

  <p class="p7">Yalnızca isimlerden ibaret değilsek de onlar ayrılmaz parçamız bizim, varlığımızın, gerçek olduğumuzun belirtisi. Ve şu ölümlüler nezdinde ölümsüzlüğümüzün simgesi. İsimler önemlidir, küçümsemeye gelmez. Bir kabile için bayrak neyse bizler için de isim odur. Onur ve güç kaynağımız, en değerli hazinemizdir. Ya bu güzel dilimiz, en çok da şairler ile Muhammed’in tadını çıkardıkları Hicaz lehçesi olmayaydı? Aksini düşünmek bile istemem. Nasıl da yoksul, çaresiz, dağlar taşlar gibi dilsiz kalırdık.</p>

  <p class="p7">İşte Kâbe’nin çevresine dizilip durmuşuz. Şeklimiz şemailimizle ve isimlerimizle sanki insanlara karşı saf tutmuşuz. içeride, dört duvar arasında olanlarımız da var, ama daha çok dışarıdayız. Ve bir yılın günleri kadar kalabalığız. İşte Lat ve Manat, sevgili kız kardeşlerim. Biri kadere hükmeder öteki kedere. Başlarına ne bela gelirse ikizime ya da bana hayranlık ve saygıda kusur ettiklerindendir. İşte Hubal, sevgili kocamız, sultanımız efendimiz. Gerçi sağ eli kopuktur, ama çolak sayılmaz. Altından bir takma eli var, hem kılıç tutar hem ince belimi. Erkekliği bana da yeter, kadın gövdeli ve tüylü, yırtıcı kuş tırnaklı Lat’a da. Ok atar, hava basar. Yere bakar yürek yakar. Ve Manat, bizim gibi onunla evlendirilmediği için kıskançlıktan çatlar. Ne de olsa Kuday’da bir kaya parçasıydı buraya gelip giydirilmeden, eline o makas verilmeden önce. Gabgabında kurban kanı değil insan saçı vardı. Şimdi mevki sahibi oldu, hayatından pek memnun. Ve artık başkalarının kaderiyle meşgul. Ya başlarına bir çorap örer ya elinde makas, hayat iplerini keser. İşte Ashal, Ahsam, Avf, Bal, Datanvat, Fals, Galsad, Marhab, Muntabık, Nesr, Nuhm! daha sayayım mı? Kuzah, Rıam, Ruda, Sabad, Sad, Taym, Ukaysır, Ved, Yağus ve Yeük, saymakla bitmez. Hangi ülkede, hangi kavimde bulabilirsiniz bunca putu? Her biri kendi ismiyle vardır ve kendi vasfındadır. Kimi gök gözlüdür kimi kömür gözlü. Kimi ağaca benzer kimi kayaya. Kimi de Ademoğlu’na. Yağmur yağdıran da onlardır güneşin ilk ışıklarıyla ateş yağdıran da. Savaşçıdırlar. Kindar ve gaddardırlar. Kan sever kurban isterler. En çok da Muntabık’ı severim. Hem adından hem vasfından ötürü. Bir bakır küp gibidir. Karnı yarıktır ve kapaklıdır. Ona en çok Sulaf kabilesi hayrandır. Konuştuğunda da tam konuşur. Neresinden mi? Dili olmadığına göre tabii ki karnından. Muhammed’in günün birinde zuhur edeceğini, umutsuzlara umut, yoksullara sadaka, kitapsızlara kitap ve Allahsızlara tek bir Allah vereceğini de ilk o söylemişti. Şimdi sonumuzun da Muhammed'in elinden olacağını ilk o söylüyor, ama ben inanmak istemiyorum. Çünkü koruyanımız çok, üstelik yalnızca Muhammed’in kabilesinden değil, bahtiyar ve bahtsız tüm Arabistan’dan. İçlerinde biri var ki, herkesten ümidimi keserim de, ondan asla. Gün gelir herkes bizden yüz çevirebilir, bir tek o çevirmez. O da kim? diye merak ettiğinizi görür gibiyim. Söyleyeyim: Ebu Leheb. Yani “Alev’in Babası”. Aslında o ayet indikten sonra bu lakabı Müslümanlar yakıştırdı Muhammed’in amcasına, yoksa asıl adı Abdüluzza’dır ve adından da anlayacağınız gibi has adamımdır.</p>

  <p class="p7">Ayette şöyle deniliyormuş:</p>

  <p class="p7">“Ebu Leheb’in iki eli kurusun. Kendisi de kurusun. Ona ne malı fayda verir ne kazandığı. O bir alevli ateşe girecek. Karısı da, boynunda hurma lifinden bir ip, odun taşıyacak.”</p>

  <p class="p7">Bunu duyan karısı Ümmü Cemil havan tokmağını kaptığı gibi dayanmış kapıya. Muhammed, Ebubekir'le dertleşmekteymiş. “Arkadaşın nerede?” diye sormuş Ebubekir'e. Öfke böyle bir şeydir işte, onunla kalkan zararla oturur. Karşısında duran Muhammed’i görmemiş haspa. Gözünü kin bürümeyecek, sevmesen de beğenmesen de kin tutmayacaksın. Bir dahaki sefere Muhammed’in ağzını elindeki taş tokmakla parçalayacağını söyleyip uzaklaşmış oradan. Ve öfkesini yatıştırmak için bir şiir söylemeyi de ihmal etmemiş. Ümmü Cemil’i bilmem, ama kocası iyidir, hoştur. O’nun işlerini daha sonra anlatırım size, şimdi akşam oldu, gün karardı. Güne hükmüm geçer, ama geceye geçmez. Günle gecenin sahibi, bizi evlatlıktan reddetmiş de olsa Allahü-teala'dır.</p>

  <p class="p7"><a id="a38"></a> </p>
</body>
</html>
