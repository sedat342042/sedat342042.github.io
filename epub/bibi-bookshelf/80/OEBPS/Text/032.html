<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Ekmekçi İbrahim</title>
</head>

<body>
  <h1 class="h11"><a id="a55"></a>Ekmekçi İbrahim</h1>

  <p class="p7">Deden öldüğünde, bu sözcüğü ona hiç yakıştıramadığın, Hicaz çöllerinden bile sağ salim dönebildiğine bakılırsa belki de onun ölümsüz olduğunu sandığın için “ruhunu teslim ettiğinde” demek geliyor içinden, evet beden haşre kadar kabirde çürüyüp gider, ama ruh göğe yükselir, çünkü onu Allah vermiştir ve zamanı geldiğinde Azrail’in eliyle yine O alacaktır, O’na teslim edilecektir emanet, deden de her Müslüman gibi kesinlikle inanıyordu buna, ne tuhaf sözü döndürüp dolaştırmaya başladın yine, deden can verdiğinde, evet en iyisi bu “can vermek” deyimi, bir canın var ve onu Allah’a veriyorsun, alan da veren de memnun mu peki, seni bilmem ama deden herhalde memnundu. Uzun yaşamış, çok görmüş, çok çalışmıştı çünkü. Çok hayır işlemişti. Ve bir mahkûmu ipten kurtarmıştı. Çok da namaz kılıp oruç tutmuştu, daha ne yapsın! Üç kızını büyütmüş, yetiştirmiş, meslek sahibi kılmış, hiç değilse birini, anneni evermiş, torun sahibi olmuştu. Ve torunu başucundaydı öldüğünde.</p>

  <p class="p7">Annen ve teyzelerin cenazesini İstanbul’da yattığı hastaneden alıp Manisa’ya götürdüler, orada, doğup büyüdüğü, kolan vurup sapanla kuş avladığı, kim bilir belki senin de çocukluğunda yaptığın gibi uçurtma uçurduğu Sipil Dağı’nın eteklerinde toprağa verildi. Cenazenin kalktığı Ulucami’ye gitmedin. Musalla taşına konulan tabuta son kez dokunmadın. İstanbul’da vedalaştın dedenle ve sana, yalnızca sana, hayatta işlediği en büyük sevabın bir mahkûmu ipten kurtarmak olduğunu orada, ölüm yatağında söyledi. Kim olduğunu sorduğunda yanıtlamadı, “Allah günahını affetsin!” demekle yetindi. Neydi peki günahı? Neden çoğul değil de tekil kullanmıştı bu sözcüğü? Aradan yıllar geçtikten sonra keşfedecektin gerçeği. Asılmaktan kurtardığı mahkûmun günah işlemek şöyle dursun en büyük sevaba girmek niyetiyle işlediği cinayeti tüm ayrıntılarıyla öğrenecektin.</p>

  <p class="p7">Dedenin ölümünden sonra büyükannene teyzelerin baktı, annen Fransa’ya yerleşmişti çünkü, sen de annenin yanındaydın. Uzun süre dönmediniz Türkiye’ye. Manisa'ya da ne sen ne annen bir daha hiç uğramadınız. Ev satılmış, miras paylaşılmıştı. Hicaz’da topladığı değerli kitapları, Kuran tefsirlerini ve yazıhanedeki arşivini sana bırakmıştı deden, ama onlarla uğraşacak vaktin yoktu. Artık sana ait bu evrak-ı metrukenin güvenli bir yerde saklanması gerekiyordu. Halk kütüphanesinde görevli bir çocukluk arkadaşından rica ettin, eksik olmasın yakından ilgilendi, kitaplığa taşıttı tümünü ve ilk fırsatta sana verilmek üzere arşive koydurdu.</p>

  <p class="p7">Zamanla unuttun her şeyi. Dedeni, ondan sonra fazla yaşamayan büyükanneni, Sipil Dağı ile kıyamet günlerini, Allah ve elçisini, Ulucami'nin imamını bile unuttun, oysa ne güzel sesi vardı, ömründe dinlediğin ilk ve son Mevlit’i, babanın ruhuna o okumuş, o üflemişti. Ölmüşlerinin ruhuna bir Fatiha okumaya kalksan “bismillah” demeyi unutacak kadar uzak düştün o dünyaya, çocukluğunun namaz, oruç ve zekâtlarına, Kurban Bayramlarına. Evet, Kurban Bayramlarına bile. Vatandaşların Fransa’da, banliyödeki toplu konutlarının banyolarında kurban kesmeye kalkıştıkları için belki, belki de hâlâ kınalı koçları sevdiğin, onlara kıyamadığın için. Günün birinde Ekmekçi İbrahim’in cinnete kapılıp İsmail’i keseceğini nereden bilebilirdin.</p>

  <p class="p7">Uzun yıllar geçti aradan, yaşlanmaya başladın. Çocukluğunu, o yitik cenneti, dedenle büyükannenin yanında, yakınlığında geçirdiğin günleri arar oldun hayatın sillesini yedikçe. Böyle darmadağın, hem okşayıp hem acıtan hikâyeler yazdıkça. Adın yazara çıktıkça. Ve bir gün Manisa’ya döndün sonunda.</p>

  <p class="p7">İzmir’e uçakla gidip kara yoluyla ulaşabilirdin çocukluğunun kentine. Ama İstanbul’dan vapurla Bandırma’ya, oradan trenle Manisa’ya gitmeyi yeğledin, bir zamanlar annenle yaptığınız gibi Balıkesir’den sonra “bizim dere” adını verdiğin kışın coşan, yazın kuruyan o derecik çıktı yine karşına, kış olduğu için suyu boldu. Savaştepe’ye kadar trenin camından eşlik etti sana, yalnız bırakmadı. Sonra boz tepeleri, yamaçlarda kat kat yükselen mısır tarlalarını geride bırakıp düze indi tren, eski günlerdeki gibi oflaya puflaya gitmiyordu hayır, lokomotifin bacasından da dumanlar fışkırmıyordu. Motorlu trenin geniş ve rahat koltuğundan seyrederek geçtin Kırkağaç’ı, minareler ve bereketli ova yerli yerindeydi, yol boyu içine bir keder tortusu bırakan ıssız istasyonlar da. Çocuklar aşağıdan “Gaztaaa!” diye bağırmıyorlardı artık. Yoksulluk eski günlerde kalmış, ülke kalkınmıştı. Belki de sana öyle geliyordu. Ege toprağı her zaman bereketliydi zaten, zeytin, tütün, pamuk, üzüm cennetiydi. Ama nedense tütün ırgatlarını, evinize gelen şişman ve kimsesiz gündelikçi kadınları, perde yerine kullanmak için yolculardan gazete isteyen partal giysili çocukları anımsıyordun. O günler sanki daha güzel, çok daha aydınlıktı, ülkenin geleceğini karartmak isteyenler pusuya yatmış bekliyor olsa da. Dayanışma vardı, inanç ve merhamet, hatta karşılıklı saygı. Kazanç hırsı her şeye hâkim olmamıştı henüz, köşeyi dönenler bunca kalabalık, böylesine arsız değildi. Sadaka belki yetersizdi, ama zekât bir erdemdi ve farzdı.</p>

  <p class="p7">Akhisar'da durduğunuzda yine satıcılar doldurdu kompartımanı. Bir gevrek aldın. Eski günlerin tadındaydı. İbrahim Efendi’nin fırınından yeni çıkmış gibi sıcak, bol susamlıydı. Ve dedenin ipten kurtardığı mahkûmun İbrahim Efendi olduğunu bilmiyordun daha. Derken, Hacırahmanlı’da durmadan Manisa’ya vardınız. Deden toprak olmuştu çoktan, kent gelişmiş, enine dikine büyümüştü, ama kıyamet kopmamıştı. Çok şükür henüz kopmamıştı. Dağ yerli yerinde duruyordu. Halk Kütüphanesindeki evrak-ı metruke de.</p>

  <p class="p7">Dava dosyalarını atmadan önce teker teker karıştırırken öğrenmiştin gerçeği. İbrahim Efendi biricik oğlu İsmail'e tapıyordu, ama Allah’a da tapıyordu. Dedenin yaptığı savunmadan anlaşıldığına göre bu sevgi çok derin, belki karşılıksızdı. Çünkü haylazın biriydi İsmail. Yaramazın, merhametsizin, hayırsızın biri. İbrahim Ekmekçi olay günü cinnet geçirmemişti, hayır. Akli dengesi yerindeydi. Allah’a duyduğu sevgiyi sınamak istemişti yalnızca ya da adaşı İbrahim’e yaptığı gibi, belki de Allah onu sınamak istemişti, kim bilir. Oturup baştan aşağıya okudun kalın dosyayı. Ekmekçi İbrahim’in davranışının Hazreti İbrahim’inkinden farkı olmadığını kanıtlamak için her gerekçeye başvurmuştu deden. Yugoslavya göçmeniydi, orada komünistler camileri ahır yapmaya başlayınca kalkıp gelmişti buralara, çünkü inancı tam bir Müslüman’dı. Manisa eşrafından bir kadınla evlenmiş, ne var ki Boşnak toprağında serpilen boyuna bosuna, yeşil gözlerine meftun olan karısı zamanla hor görmeye başlamıştı onu. Sonra da çekip gitmiş, İsmail’i ona bırakıp bir başkasına varmıştı. İbrahim Efendi’ye koydukça koymuştu bu durum, o da ne yapsın, topluma da pek fazla uyum sağlayamadığı için tüm ilgisini, tüm sevgisini oğluna vermişti. Bu dünyada İsmail’den başka bir dikili ağacı, bir karış toprağı, kimi kimsesi, bir yaşam nedeni var mıydı? Yoktu elbet. İbrahim Ekmekçi, fırının da Rumeli işi nefis kolbörekleri, gevrekler, pamuktan yumuşak ve beyaz francalalar da yapıyordu, ama gözü sevgili oğlundan, biricik İsmail'inden başkasını görmüyordu. Bir de ona bu oğlu bağışlayan Allah’ı elbette, artık Rabbini mahkemede söylediği gibi “kalp gözüyle görüp can kulağıyla duymaya" başlamıştı. O’na şükranlarını sunmak için her türlü fedakarlığa da hazırdı.</p>

  <p class="p7">Kuran’ı okudukça, cuma namazlarında Ulucami imamının vaazlarını dinledikçe inancı arttı, giderek yalnızlığında Allah’la konuşmaya, dertleşmeye başladı. Hakk’a dua etmiyordu artık, O’nu içinde, yüreğinin derinliklerinde hissediyor, sevgisini kazanmak, O’nunla halleşip kaynaşmak, yüce varlığında erimek için can atıyordu. Fırını da kapatmış tümüyle ibadete vermişti kendini. Bir tekkeye girmişti. Gece gizlice yapılan zikir ayinlerini kaçırmıyor, iriyarı bedeniyle sabahlara dek sema yapıyor, döndükçe dönüyordu. Kimi zaman yanağına şiş sokup kor ateşin üzerinde yürüdüğü de oluyordu. Başına ne geldiyse bu yüzden geldi zaten, Allah’ın gerçekten onu sınamak, sevgisinden emin olduğunu öğrenmek istediğini sandı. Ve kıydı zavallı İsmail’e. Bıçağı boğazına sapladığında uykudaydı yavrucak ve gökten ne melek ne koç inmediğini, Allah’ın da elini tutmadığını fark edince inancını yitirdi. Dedene bakılırsa cinayeti işlediğinde aklı başındaydı, sonradan delirdi. Koyu, sıcak bir kan fışkırmıştı yatağa, çarşaf al kanlara boyanmıştı. Şehit olmuştu İsmail, ne var ki İbrahim Efendi artık bir katildi, mümin olduğunu iddia etse de. Belki kan tutuğu için, belki de çaresizlikten, şaşkınlıktan, herkese, Allah'a bile küstüğünden olduğu yerde donakalmıştı. Kıpırdamıyor, güçlükle soluk alıyor, bakışlarını tavana dikmiş sanki orada oturan birine bir şeyler mırıldanıyordu. Ne dediği pek anlaşılmıyordu, ama giderek kendinden geçtiği belliydi. Bir elinde bıçak, ötekinde tespih vardı hâlâ.</p>

  <p class="p7">Dedenin savunması sayesinde mahkeme ne katil ne mümin değil, deli olduğuna karar verdi İbrahim Efendi’nin. Ve Manisa Tımarhanesine kapatıldığında çökmüş, Yolageldi Baba’nın türbesindeki mum gibi içten içe eriyip çoktan sönmüştü.</p>

  <p class="p7">Sorup soruşturduğunda çocukluk arkadaşının mezarda, babasınınsa tımarhanede olduğunu öğrendin. Ve nedense onu Kurban Bayramlarında surra tepsisini götürdüğün fırının önünde tespih çekerken anımsadın. Alevlerin yalazı vuruyordu yüzüne. Alnı her zamanki gibi geniş, sakalı gürdü. Bilenmiş bıçak kadar keskindi bakışları. Zümrüt yeşili gözlerinde inancın şiddete varan derinliği vardı. Evet, memleketi Mostar'da, boşluğa asılı taş köprünün altından akan Neretva’nın suyu kadar yeşil ve derindi İbrahim Efendi’nin bakışları. Kar da, yanlış anımsamıyorsan, o gün yağmaya başladı. Oysa Manisa’nın kışları pek soğuk geçmez, hayatında ilk kez Balıkesir'de gördüğün karı sınıf arkadaşlarına ballandıra ballandıra anlatırdın. Onlar karın böyle lapa lapa, yumuşacık yağışını da, kardan adam yapmayı da, <span class="t14">Hayat Bilgisi</span> kitaplarından biliyorlardı. Oysa sen karı da biliyordun, kardan adam yapıp burnuna bir havuç, gözlerine iki kömür parçası yapıştırmayı da. Eline bir süpürge tutuşturmayı da. İsmail “Bir kar yağsa da kardan adam yapsak” der dururdu. Ama dedenle büyükannenin evinde kaldığın yıllar boyunca hiç kar yağmadı Manisa’ya. Yalnızca bir kış parktaki havuz dondu o kadar. Tarzan kulübesinden bir koşu gelerek esmer ve çıplak bedeniyle Nemrud’un ateşine girer gibi havuza girip buzları kırdı da, balıklar kurtuldu. Sahi, ateşte biraz yandıkları için sırtları kırmızıydı o balıkların, Tarzan buzu kırmasaydı havasızlıktan ölebilirlerdi. işte böyle, bu yaşanası, bu ölümlü dünyada onlar da yok olup gidebilirlerdi. Yıllar geçti aradan, kimi serden kimi yardan ve oğlundan geçti, sen şu anlatma illetinden hâlâ vazgeçmedin.</p>
</body>
</html>
