<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Bedr'in arslanları</title>
</head>

<body>
  <h1 class="h11"><a id="a41"></a>Bedr'in arslanları</h1>

  <p class="p7">Şimendifer, Hicaz Demiryolu hattının çöldeki son istasyonu El Muazzam’da durduğunda Rahmi Bey yorgunluktan bitkin düşmüş, derin uykudaydı. Tekerleklerin gıcırtısıyla yerinden sıçrayarak etrafına şaşkın bakındı, sonra başı yanında oturan zabitin omzuna düştü yeniden. Gözlerini kapatıp kaldığı yerden devam etti. Düşünde ateş hattındaydı. Düşman hücuma kalkmıştı. Eğri kılıçları güneşte parıldayan beyaz maşlah giymiş Arap süvariler de vardı içlerinde. Koyu esmer tenli, uzun sakallı, kartal bakışlıydılar. Onları hiç böylesine gözü dönmüş, bu kadar öfkeli görmemişti. Çıplak ayakları üzengide, aç gözleri ganimetteydi. Tüfeklerini çapraz asmışlardı omuzlarına. Kısa pantolonlu İngiliz piyadesi, başı türbanlı, ince uzun Hint askerleriyle birlikte süngü takmış arkadan geliyordu. Makineli tüfekler savunma mevzilerini tararken sahra topları da kum tepelerinden mermi yağdırmaya başladılar. Derken tayyareler belirdi ufukta, çelik kanatlarıyla yaklaşıp dalışa geçtiler. Sonra, motor homurtuları arasında siperlere saldırdılar. Bir anda cehenneme döndü ortalık. Bazı mermiler patlamadan develerin meraklı bakışları altında kuma gömülüyor, toz dumandan göz gözü görmüyordu. Bedeviler miydi “Allah! Allah!” diye bağıran yoksa Mehmetçik mi? Belki de ‘‘Yandım Allah!” sesleriydi develerin böğürtülerine karışan. Sonra her şey birdenbire sustu. Atların da devinimi yavaşladı, uçaklarla insanların da. Siyah beyaz oldu görüntüler, göğüs göğse çarpışanlar birbirine karıştı. Kimin kurşun kimin yumruk attığı, tabanca sıkan zabitler ile süngü takan erlerin hareketleri seçilmez oldu. Derin bir sessizlik kapladı çölü. Uzakta çıplak dağlar, gökyüzünde güneş, siperde asker, kumda börtü böcek ve karıncalar, evet onlar bile susuyordu. Karıncaların konuştuğu nerede görülmüş ki! Ama bakarsın dile gelip onlar da konuşur bir gün. Bu kutsal topraklarda her şey olabilir. Musa bir asa vuruşuyla toprak eder deryayı, İsa ölüleri diriltir. Muhammed ortasından ikiye böler ayı, tencereye tükürüp yemeği çoğaltır. Yalnızca yemeği mi? Sürüleri de çoğaltır Allah’ın elçisi, kıtlıktan kırılan davarın kuru memelerine süt yürür. Hazreti Süleyman nasıl kuş dilini öğrendiyse bakarsın karıncalar da insan diliyle dertleşir bir gün.</p>

  <p class="p7">Rahmi Bey uzun süredir yoldaydı. Şimendiferin gıcırtısına alıştığı gibi odun yakan lokomotifin tıslamalarını da kanıksamıştı. Kuşkusuz bu nedenle ses duymuyordu düşünde; karıncaların konuşup konuşmadıklarına da henüz karar verememiştiki, istasyonda zınk diye duran vagonun ikinci sarsıntısıyla bu kez iyice uyandı.</p>

  <p class="p7">– Kusura bakma, dedi yol arkadaşına, seni de yordum!</p>

  <p class="p7">Zabit sesini çıkarmadan başını öne eğdi. Apoletlerini silkeleyip kendine çekidüzen verdikten sonra:</p>

  <p class="p7">– Şuraya bak, diye söylendi, koyacak başka ad bulamamışlar mı bu izbeye!</p>

  <p class="p7">Rahmi Bey dışarıya bakınca iki pencereli tahta bir baraka ile telgraf odasından ibaret istasyonu gördü. Çocuksu bir gülümseme belirdi yüzünde. Medine’ye yaklaşmışlardı demek. Kutsal Topraklarda yolculuk sona eriyor, Hazreti Muhammed kabrinde onları bekliyordu. Tanımlaması güç bir heyecan duydu, düşündeki siyah beyaz, sessiz savaş görüntüleri gerçeğe bıraktı yerini. Silahlı nöbetçiler demiryolu boyunca dizilmiştiler. İstasyonun hemen arkasından kayalık tepeler görünüyordu. Tren o tepelere doğru hareket ettiğinde yorgunluğunu unuttu. Çatışmaya girmeden, karargâh raporlarından tanıdığı, en küçük ayrıntılarını bile kâğıt üzerinden bildiği savaşı da unuttu. Artık yalnızca Medine vardı aklında. Zor günlerinde Peygamberi bağrına basan kent onu da iyi karşılayacak mıydı bakalım? Yoksa Osmanlı paşalarından esirgediği konukseverliğini, dini bütün bir Türk zabitinden, bu uçsuz bucaksız çölün ortasındaki vatan topraklarını kurtarmaya gelen bir Müslüman’dan da esirgeyecek miydi? Aslında vatan denilemezdi buraya. Rahmi Bey için vatan geride bıraktığı köyü ile Gediz Ovası’ndan, derin uçurumlarıyla Sipil Dağı’ndan ve önünde müttefik Alman zırhlıları ile yabancı yük gemileri demirlemiş olsa da Darü’l-Hilafe’den ibaretti. İstanbul’un başka adlan da vardı elbet, Doğu Roma’nın başkentine İslam’ın hemen damgasını vurmadığını o da biliyordu. Müslüman Araplar gibi gâvurlar da boşuna Kostantiniye ya da Konstantinopolis demiyorlardı kayserin kentine. Bizantion diyenler de vardı, Çarigrad da. Kim ne derse desin, İstanbul’a en yakışan ad, Darü’l-Hilafe'ydi. Çünkü Osmanlı, palabıyıklı ve küpeli Yavuz Sultan Selim, Mısır Seferi'nden döndükten sonra, bu gözü pek ve gaddar padişah sayesinde Sancak-ı Şerifi Eyyub el Ensari’den devralıp payitahtın burcuna dikmişti. O zamandan beri hilafet Osmanoğulları’ndaydı artık, ne var ki onlar tahta çıktıklarında Eyüp Camii’ne gidip bir başka Osman’ın, Halife Osman bin Afan’ın kılıcını kuşanıyorlardı. Gel de çık işin içinden! Şu Araplar ile Türklerin yaptığına akıl sır ermezdi vesselam.</p>

  <p class="p7">Üç gündür Medine yolunda, yanında oturan kendini beğenmiş zabitle konuşacak fazla konu bulamadığından, sürekli bunları düşünüyordu Rahmi Bey. İstanbul ile Muhammed’in yattığı kent arasında, benzerlik olmasa da –çünkü hiçbir benzerlik yoktu biri üç deniz diğeri çöllerle çevrili iki kent arasında- Eyyub el Ensari’den kaynaklanan bir yakınlık kuruyordu. Ve Muhammed Mustafa Sallallahü Aleyhi ve Sellem Efendimizin Medine’ye teşriflerinde kendisini konuk etmek arzusuyla birbirleriyle yarışan halkın gönlünü kırmamak için başvurduğu çare geliyordu aklına. Peygamber, devesi Kasva’ya bırakmıştı işi, çünkü gerçekte deveyi kendi değil Allah güdüyordu. Ağır ağır yürüyüp, nereye gideceğini önceden biliyormuş gibi Malik bin Neccar’ın boş arsasına çökmüştü deve, sonra kalkıp Medine’nin dar ve tozlu sokaklarından geçerek Halid bin Zeyd Ebu Eyyub el Ensari’nin evinin eşiğinde karar kılmış, Peygamber de orada yedi ay konuk olmuştu. İslam’ın ilk mescidinin o boş arsaya yapılmasını buyurmuş, inşaatta bizzat kendisi de güneşin altında taş taşımıştı. Onun ölümünden sonra, bir hadis-i şeriflerinde haber verdiği gibi, İslam orduları Kostantiniye’yı kuşattıklarında surların önünde ilk şehit düşen El Ensari olmuştu. Peygamberin sancaktarını Haliç kıyısına gömmüştü Müslümanlar. Öyleyse, bir bakıma İstanbul’un da hakkıydı hilafet, yalnızca Medine’nin değil. Osmanlı hilafeti Araplardan almakla Peygamberin ümmetine haksızlık etmiş olmuyordu.</p>

  <p class="p7">Rahmi Bey Medine’ye varıp Peygamberin son uykusunu uyuduğu Kutsal Topraklar'a ayak basmadan önce, ne tuhaf, İstanbul’u hayal ediyordu. Ve gözünde tütüyordu Eyüp. Şimdi Darülfünun günlerinde yaptığı. gibi ders çıkışı bir yaylıya atlayıp Eyüpsultan’da alsa soluğu, caminin avlusunda güvercinleri ürkütmeden sebilden aptes aldıktan sonra Medineli evliyanın türbesine yüz sürüp ruhuna bir Fatiha okusa. Hazreti Muhammed’in bir cam kutuda saklanan sakalından bir tele –hâlâ misk ü amber kokan o kutsal tele– dokunsa. Serviler rüzgârda hışırdar, mezar taşları birbirine sokulmuş dertleşirken Haliç boyunca yürüse. İç içe geçmiş, sanki birbirleriyle kaynaşıp halleşmiş kaymakçılar ile kebapçıların, düdükten davula, tahta beşikten hacıyatmaza her türlü oyuncak satan dükkânların önünden geçerek yoluna devam etse. Sağında yer yer yıkılmış, içlerinden otlar fışkıran eski Bizans surları, Blahernai Sarayı’na doğru çıkan merdivenli sokaklar, kafes pencereli ahşap evler, solunda Haliç’in pırıl pırıl, saydam suyu ona her adımda İstanbul’da olduğunu, bu gün görmüş çok eski kentin toprağında nice sırlar, şehitler sakladığını anımsatsa. Ve yürüdükçe suda sureti çıkan kubbeler ile minareleri, seferberlikte görev aldığı Bahriye Nezareti’nin bembeyaz, süslü duvarları ile pencerelerini görse. İki kıyı arasında uçarmış gibi gidip gelen kayıkların devinimine kapılsa bir süre, küreklerin suda bıraktığı izlere dalıp gitse. Ve Galata’nın sefahat yuvalarından gelmeye başlayan çalgı seslerine aldırmadan Galata Köprüsü’ne varıp, en yakın kahvenin peykesine çökse. Demli bir çay söylese denize karşı, sonra nargilesini yakıp martılara, yandan çarklı Şirket-i Hayriye vapurları ile Üsküdar'ın ışıklarına dalıp gitse. Günbatımında bir yangın yeridir Üsküdar. Camlar kıpkırmızı parıldar, kıyıdaki küçük cami bodur minaresi, kurşun kubbesiyle bir gölgeye dönüşür. Martı çığlıkları vapur düdüklerine karışırken atlı tramvaylar geçer köprüden. Ve Yeni Cami’de okunan akşam ezanı bütün sesleri bastırır.</p>

  <p class="p7">Rahmi Bey'in hayalinde İstanbul görüntüleri peş peşe geçerken tren de hızlanmış, kazanında son odunlarını yakan lokomotifin oflayıp puflamaları arasında Medine’ye iyice yaklaşmıştı. El Muazzam’dan sonra ne kadar yol aldıklarını anımsamıyordu Rahmi Bey, aklı dışarıda hiç değişmeden, öyle tekdüze akıp giden manzarada değil İstanbul’daydı. Orada geçirmişti en güzel günlerini, gençliğine doyamadan ilk askeri eğitimini orada, Selimiye Kışlası’nda görmüş, bir sabah erkenden kendini Cemal Paşa’nın karargâh zabitleriyle birlikte Haydarpaşa Garı’nın dik basamaklarını çıkarken bulmuştu. Ve vatan görevi denilen sonu belirsiz bu tehlikeli yolculuk oradan başlamıştı. Kim bilir belki Medine’de bir şarapnel mermisi ya da çölün ortasında bir Bedevi hançeriyle sona erecekti. İstanbul’u bir daha görebilecek miydi? Ya köyünü, üzüm bağları ile tütün tarlalarını, yaz güneşinde gölge vermez zeytinlikleri? Bir zeytin ağacı gibi duyumsuyordu kendini, yurdundan binlerce kilometre uzakta buruk, acılı, özlem ve yalnızlıktan kağşayıp sertleşmiş, güneşin altında kuruyup kalmış bir zeytin gövdesi gibi. Yaprakları gölge vermez, ama toprağın derinine gider kökleri. Su bulmak için mi, Sipil Dağı gibi yeryüzüne mıhlanıp saf tutmak için mi yoksa? “İnsan ağaca benzeseydi yerinden kıpırdamaz, halife de çağırsa kalkıp buralara, bu susuz çöllere kadar gelmezdi” diye düşündü, insan kök salan bir ağaç değil ki yerinde dursun. Ayakları var onun. Yürür gider, dere tepe düz gider, arkasını dönüp bir de bakar ki... Bu Hicaz yolculuğu, kimi zaman, masal gibi geliyordu Rahmi Bey’e. Ve nedense en sevdiği şair Mehmed Akif’i düşünüyordu. Düşünecek zamanı çoktu, çünkü yol uzun, hava sıcaktı. Bir de her tarafı dökülen bu tahta vagon, içi zabit dolu, erzak ve cephane yüklü, özlem yüklü bu korkunç vagon, akıbetleri meçhul cephe ve karargâh arkadaşları, yanında, karşısında, önünde, arkasında oturan bu müstakbel şehitler, gaziler, galiba daha çok da şehitler, iskorbüt ve susuzluktan ölmeye aday bu canlar, bütün bu yük, mermi, tüfek, kasatura, insan ve felaketten ibaret bu ölüm treni Rahmi Bey’e düşünme fırsatı veriyordu. Herhangi bir yerde değil, Bandırma-İzmir hattında dura kalka ilerleyen marşandizde, Manisa’ya bir an önce varma telaşıyla Hacırahmanlı’ya uğramayan Ege Ekspresinde de değil, Hicaz şimendiferindeydi. Ve unutmak istiyordu dünyayı. Düşündükçe, düşünüp taşındıkça, olan bitenleri kafasında ölçüp biçmeye başladıkça, hem unutmak hem anlamak, anlayabilmek istiyordu dünyayı. Dünya ateşten bir top olmuş yuvarlanıyor, nereye değse, nereden geçse yakıp yıkıyordu.</p>

  <p class="p7">Evet, Akif de geçmişti bu yoldan. Belki onun vagonu daha konforlu, daha tenhaydı, yol arkadaşlarıysa daha konuşkan. Ne de olsa Teşkilat-ı Mahsusa adına yapıyordu bu yolculuğu, ama kuşkusuz Rahmi Bey gibi o da savaşın gerekli olup olmadığını sorguluyor, hilafeti mi yoksa vatanı mı kurtarmalı sorusuna bir yanıt arıyordu. Yazdığı şiirlere bakılacak olursa etle tırnak gibi birbirinden ayrılamazdı bu iki unsur, ama öyle düşünmeyenler, başka görüşte olanlar, çözümü farklı siyasetlerde arayanlar da vardı. Gidip yakından gördüğü Almanya’nın müttefikimiz olmasını da, bu ülkenin teknolojisine ve temizliğine hayran kalmasına rağmen, galiba pek kaldıramamıştı. Yine de “Nüfusunuz iki kat arttı; ilminiz on kat / Uçurdunuz yürüyen fenne taktınız da kanat” diye seslenecekti Almanlara. Yürüyen fenden kasıt Krupp’un zırhlı araçlarıydı elbet, uçansa, semada alıcı kuşlar gibi çığlık çığlığa dolaşan tayyareler. Ve elbette şimendifer, dev bir karafatma, bir demir beygir gibi koşan lokomotif ile demir raylar üzerinde uçup giden vagonlar.</p>

  <p class="p7">Savaştan sonra Osmanlı’nın liderliğinde büyük İslam birliğinin kurulacağına inancı tamdı şairin. Ne var ki yenilgiden sonra, Anadolu işgal edildiğinde “İstiklal Marşı”nı yazarken “Medeniyet dediğin tek dişi kalmış canavar!” diye haykıracaktı; Rahmi Bey onun Çanakkale Zaferi’nin haberini de El Muazzam istasyonunda aldığını, vagonda bir köşeye çekilip o müthiş “Çanakkale Şehitleri”ni hemen oracıkta, bir solukta, evet kendisinin de çıktığı bu bitmez tükenmez yolculuğun son durağında yazdığını biliyordu. Yanında çalım satan zabitle değil üstat Mehmed Akif’le bu vagonda olmayı ne kadar isterdi.</p>

  <p class="p7">Akif’in Medine yolculuğuyla ilgili söylentiler Kudüs’teki Dördüncü Ordu Karargâhı’na dek gelmiş, orada da tartışılmıştı. Özellikle ünlü şairin Kör Kadı denilen Vehhabi şeyhiyle karşılaşması dillerden düşmüyordu. Akif, Peygamber Efendimizin kentine gelir gelmez, bütün Türkler gibi Ravza-i Mutahhara'da almıştı soluğu, Muhammed’in kabrini ziyaretten amacı Allah’ın elçisinden herhangi bir şefaat dilemek değildi belki, ama Vehhabiler tarafından böyle algılanmış ve hiç de iyi karşılanmamıştı. Ellerinden gelse, hilafet makamında bulunan Osmanlı padişahına güçleri yetse, ziyarete bile kapatacaklardı Ravza-i Mutahhara’yı. Kör Kadı şikâyetini uygun bir biçimde şaire söylemiş, ne var ki Akife eşlik eden Sürre-i Hümayun kesedarı Şeyh Salih Şerif’in maaşını artırma önerisi karşısında yumuşayarak “Elhamdülillah hepimiz Müslüman’ız” demişti. Doğru, Araplar da Müslüman’dı Türkler de. Düvel-i Muazzama’ya karşı yürütülen bu kutsal savaşta, kâfirlerle yapılan her savaşta olduğu gibi, Türkler İslam'ın kılıcını kuşanmıştılar, Araplarsa kör inancı. Bu inanç, belki Kör Kadı gibi “kör” olduğundan sarsılmış, Arap paraya tamah etmeye başlamıştı. Peygamber'in ümmetine İngiliz altınının Osmanlı altınından daha tatlı geldiği, bağımsız devlet kurma vaatleriyle aldatıldıkları, pek yakında isyan edecekleri söyleniyordu. Kurnaz İngiliz, Müslüman’ı Müslüman’a kırdıracaktı demek. Akif, bu olasılık nedeniyle gelmişti buralara dek, daha doğrusu Teşkilat-ı Mahsusa tarafından Arapları devlete sadık kalmaları için ikna etmeye gönderilmişti. “Arap’la Türk’ü ayırdık mı şöyle bir kere / Ne çarpınır kolu artık, ne çırpınır kanadı / Halifenin de kalır sâde bir sevimli adı” gibisinden safdil manzumeler de yazıyordu, ama dinleyen kim! Endişe yüreklere çöreklenmişti bir kere, herkes birbirinden şüpheleniyordu. Bir isyan bekleniyordu evet, peki o zaman Osmanlı kime karşı savunacaktı Kutsal Topraklar ile Kutsal Emanetleri, Hacerü’l-Esved ile Mescid-i Nebi'yi ve adları bile kulağa hoş gelen Mekke-i Mükerreme ile Medine-i Münevvere’yi? Araplara karşı mı? Gerçekte onların değil miydi buralar, bu granit kayalar ile uçsuz bucaksız çöller, her biri birbirinden sabırlı, mağrur develer, üç peygamber ağırlamış bu dağlar, vahiy inen nurlu mağaralar? Yalnızca urban denilen çöl Bedevilerini değil, kentlerde yaşayan Arap tebaayı da aşağılıyordu Osmanlı yönetimi. İttihatçı subayların gözünde tümü çapulcuydu; bu keçi çobanları, bu çulsuzlar koskoca Devlet-i Aliye-i Osmaniye’yle nasıl baş edebilirlerdi ki! Besle kargayı oysun gözünü misali şimdi de İngiliz’le bir olup Osmanlı’yı arkadan vurma planları yapıyorlardı. Oysa Rahmi Bey biliyordu ki, payitahttan binlerce kilometre uzaktaki bu topraklarda jandarma ve şimendiferden başka Türk’ün fazla bir izi yoktu. Bir de İslam vardı elbet, ama Muhammed’in dini Allah ve peygamberine inanan herkese aitti, Kuran “apaçık ayetlerle” Arapça inmiş de olsa.</p>

  <p class="p7">Rahmi Bey’in asıl görevi İkinci Kanal Seferi’ne katılmak üzere ellerindeki Bedevi kuvvetleriyle Medine’de bekleyen Şerif Hüseyin’in oğulları Faysal ve Ali beylerin gerçek niyetlerini öğrenmek, bir bakıma onları kazanmak, hiç olmazsa karşı tarafa geçmelerini önlemekti. Hele Cemal Paşa’nın kesip astıklarından sonra pek kolay olmayacaktı bölgeyi yatıştırmak. Yola çıkmadan birkaç gün önce, Harbiye Nezareti’nin şifre kaleminde görevli bir arkadaşından Akif’in “Necid Çöllerinden Medine’ye” adlı şiiri gelmişti. Neyse ki yalnızca emir ve raporlar gidip gelmiyordu Kudüs ile İstanbul arasında, bazen haberler, dostluk ve şiir yüklü de olabiliyordu.</p>

  <p class="p6"><span class="t15">Şu ben ki ... Her birinin ayrı ayrı kardeşiyim<br />
  Ezelde kaynaşan ervaha ayrılık var mı?<br />
  Cihan yıkılsa bu vahdet yerinden oynar mı?<br />
  Olunca minberimiz, arşımız, Huda’mız bir;<br />
  Benim de beklediğim nûr onun da gayesidir</span></p>

  <p class="p7">diye yazıyordu Akif. Yine coşmuş, Türk-Arap dostluğunu övmeye başlamıştı. Oysa cihan sarsılıyordu işte, o vahdet değil yerinden oynamak, İslam’ın üzerine yıkılabilirdi çok geçmeden. Hudası bir Türk-Arap vahdeti yerinden oynamak bir yana, çatır çatır yok olup gideceğe benziyordu. Akif’in deyişiyle “O güzel sine, o çöl şimdi ne korkunç oluyor / Bir cehennem ki uzanmış, dili çıkmış soluyor!” diye geçiriyordu içinden Rahmi Bey ve El Muazzam’dan sonra pencereden akıp giden ıssız manzara ona susuzluktan her an saldırmaya hazır bir kuduz köpek gibi görünüyordu. Saldırmak için pusuda bekleyen köpekler miydi gerçekten, yoksa söylemeye dili varmıyordu ama, keçi çobanı mürtet Bedeviler mi? Her an bir tepenin ardından çıkabilirlerdi. Onları İngiliz istihbaratından Lawrence adlı hergelenin kıçının üstüne oturmaya vakit bile bulamadan sabırla, keyifle, şehvetle eğittiğini biliyordu.</p>

  <p class="p7">Derken taşlık bir bölgeye girdiler, karşıdan güneşte yanan çıplak tepeler göründü. Muhit istasyonunu da geçtikten sonra iyice yaklaştı tepeler, tek tük hurma ağaçları ile düz ova başladı. Tren Medine’ye girerken Rahmi Bey’in kafasında dönüp duran düşünceler, parça bölük anımsadığı Akif’in şiirleri de dahil, bir anda silindi. Biri bodur, üçü ince, uzun ve süslü minarelerin ortasındaki yeşil kubbesiyle Mescid-i Nebi görünmüştü. Yalnızca ona, kubbenin altında yatan Muhammed’e yöneldi düşüncesi, yorgun bedeninde bir gevşeme, tatlı bir huzur duydu. Medine istasyonunun kumtaşından yapılmış duvarları ile direkli sütunlarını fark etmedi bile. Hurma ağaçlarından gelen serinliği de. Kutsal kente ayak basar basmaz Peygamber'in kabrini ziyaret etmek olmalıydı ilk işi. Ama yine evdeki hesap çarşıya uymadı.</p>

  <p class="p7">Medine komutanı Fahreddin Paşa iri cüsseli, şişman, sarı bıyıklarına ak düşmüş bir kumandan, insanı ilk bakışta etkileyen, inatçılığıyla ünlü bir Osmanlı paşasıydı. Rahmi Bey onun Peygambere aşırı düşkünlüğünü biliyordu. daha ayağının tozuyla, eşyalarını kışlaya bırakmadan, Ravza-ı Mutahhara’ya gitmek için izin istedi. Paşa bıyıklarını okşayıp düşündü bir an, sonra sözcükleri ağzında tespih çeker gibi tane tane yuvarlayarak:</p>

  <p class="p7">– Aceleniz ne Rahmi Bey, dedi. Önce Kudüs’te ne var ne yok bir anlatın bakalım. Sonra bir fırsatını bulur Peygamber Efendimizi birlikte ziyaret ederiz.</p>

  <p class="p7">Bir Osmanlı paşasına pek de yakışmayan, hurma çekirdeğinden yapılmış doksan dokuzluk tespihi vardı elinde. Allah’ın doksan dokuz adını da biliyor, her tanede birini zikrederek moral mi tazeliyordu acaba, yoksa koskoca Osmanlı Devleti’ni yöneten üç laik ittihatçıya karşı tavır koymak için mi böyle davranıyordu?</p>

  <p class="p7">Fahreddin Paşa’nın birlikte kabir ziyareti önerisi hiçbir zaman gerçekleşmeyecekti. Ertesi gün, 10 haziranda isyan haberi geldi, Mekke bir ay bile dayanamadan 9 temmuz 1916’da düştü. Medine kuşatıldı, ama teslim olmadı, Türkler, Rahmi Bey de içlerinde, dini bütün çöl kaplanı Fahreddin Paşa’nın kumandasında Peygamberin kentini kahramanca savundular. Öyle ki karşı saldırıya geçtikleri bile oldu. Lawrence ve Şerif Hüseyin’in oğulları Ali ile Faysal’ın emrindeki Bedeviler, aralarındaki urban denilen yağmacılarla Hicaz Demiryolu’nu defalarca kundakladılar, istasyonları ateşe verdiler, ne var ki uzun süre Medine’nin dışarıyla bağlantısını kesemediler. İsyandan hemen sonra asilerin ordugâhına düzenlenen harekâtta Rahmi Bey de vardı.</p>

  <p class="p7">“Bu kez kelle koltukta savaşacağız” diye düşünüyordu. Ali Kuyusu denilen yerde kanlı bir çatışmaya girmişler, düşmanı püskürtmeyi başarmışlardı. Araplar düşmandı artık. Gerçi devlete sadık kabileler de vardı, ama isyan tüm Arabistan’a yayılmış, bir yandan İngiliz’le de savaşan Osmanlı iki ateş arasında kalmıştı. Tıpkı Rahmi Bey gibi. Mehmed Akif gibi. “Medeniyet dediğin tek dişi kalmış canavar”ın ordularını yenmek pek kolay olmasa da yermek kolaydı, hatta tüm Müslümanlar için şarttı. Peki ya Arapları? Onların durumu anlaşılır gibi değildi. Kandırıldıkları, devleti arkadan hançerledikleri söyleniyordu, ama Rahmi Bey’in içinde giderek bir kuşku büyüyor, isyanın siyasal nedenlerini de anlamaya çabalıyordu. Cemal Paşa'nın idam ettirdikleri aklından çıkmıyordu bir türlü. “Ben sallanacağıma bayrak sallansın!” sözü de. Ateş hattında Arap süvarilerin hep bir ağızdan “Ben sallanacağıma bayrak sallansın!” diye bağırdıklarını duyar gibi oluyor, isteksiz savaşıyordu. daha görevine başlamadan patlak veren bu isyana da lanet okuyordu tabii. İsyanla savaşıyordu sanki, Müslümanlarla değil.</p>

  <p class="p7">Çok güç koşullarda savunma yapıyorlardı. Sıcak bir yana, demiryoluna yapılan sürekli sabotajlar yüzünden iaşe sıkıntısı baş göstermişti. Hurmadan başka yiyecek kalmamış, keşif ve çatışmalarda şehit olmayan erat iskorbüt hastalığından kırılmaya başlamış, su stokları azalmıştı. Dört bir yandan kuşatılmıştılar. Gerçi asilerin Medine’ye saldırıp kenti ele geçirecek güçleri yoktu, ama kuşatmayı sürdürerek Türkleri ve kapana kıstırılmış fareler gibi kentte bekleyen halkı yıldıracak sabırları vardı. Ve silahları, altınları, başlarında Lawrence gibi çok kurnaz, çok akıllı, emrindeki Bedevilerin sevgisini kazanmış, çok dayanıklı ve yakışıklı, genç bir kumandan. Bir casus. Evet, Türklerin gözünde tehlikeli bir istihbarat subayı, bir casustu Lawrence, Araplar içinse bir kahraman.</p>

  <p class="p7">Sur dışında, kente birkaç kilometre uzaktaki Cehennem Dağı’nda bir mevziiyi savunurken yaralandı Rahmi Bey. Keşif müfrezesiyle yine Ali Kuyusu denilen mevkie gelmişlerdi ki, üzerlerine dağın kayalık yamacından çapraz ateş açıldı. Açıktaydılar. Siper almadan hemen karşılık verdiler, zaten çatışma çok uzun sürmedi. Her iki taraf da yorgundu çünkü, susuzluktan dilleri damaklarına yapışmıştı. Gerçi mataralarında su vardı, ama sıcaktan kaynadığı için içilmez durumdaydı. Ali Kuyusu'nu mutlaka tutmak istemelerinin nedeni de buydu. Kuyunun suyu çamurluydu biraz, içinden börtü böcek hiç eksik olmazdı, ne var ki serindi. Burada su ne kadar serin olabilirse tabii, yani imamın aptes suyu kadar ılık. Rahmi Bey böyle düşünmekle günaha girdiği kanısında değildi, savaşırken düşünceleri tek bir şey üzerinde yoğunlaşıyordu zaten; hayatta kalmak. Asilere de bu amaçla karşılık veriyordu, onları püskürtüp zafer kazanmak için değil. Her neyse, savaştan, öldürüp ölmekten olmasa da sudan biraz anlardı. Turgutlu’nun karpuz kaldıranından, değişik adlan, birbirinden güzel tatlarıyla insana yaşama sevinci ve şükran duygusu veren o canım İstanbul sularından, Manisa'nın Ağlayan Kaya’sı, Hacırahmanlı’nın Ceylan Pınarı’ndan. Ali Kuyusu’nun suyu da, bu yoklukta, adı üstünde bu Cehennem Dağı’nın cehenneminde, süzüp de kırbaya doldurdun mu şekerden tatlı Nil suyu kadar olmasa bile, içilebiliyordu. Ama kana kana değil, yudum yudum, boş mideye zarar vermeden. Allah’ın Medine’sinde Taşdelen içecek halleri yoktu ya.</p>

  <p class="p7">Rahmi Bey onu da içemedi. Bir şarapnel mermisi sol omzunu parçaladığında sarsıldı, asilerin siper aldığı kayalardan biriyle kucaklaştığım sandı önce, sonra tepesinde gökyüzü fır dönerken güneş karardı. Kendine geldiğinde sedyedeydi, su diye inlediğinin farkındaydı o kadar ve sıhhiye eri birbirine sımsıkı yapışmış dudaklarında ıslak bez gezdirmekle yetiniyor, bir damla su vermiyordu. “Kelle koltukta savaşıyoruz” diye düşündü yeniden. Ve nedense aklı çamurlu suyunu bile içemediği Ali Kuyusu’na gitti. Bu kelle konusu, kellesini koltuğuna alıp cephe cephe dolaşan askerin hayali, zihnini kemirmeye başlamıştı. Omzunda korkunç bir sızı duyuyordu, ama çok şükür kafası yerindeydi. Kolları ile bacakları da. Oysa Medine’de Muhammed’in meclisine gelip dert yanan kesik baş, adı üstünde gövdesiz bir insana aitti. Birden anımsadı. Darülfünun çıkışı Beyazıt Meydanı’nda mısır satan kör kadından satın almıştı o kitabı. Güvercinlere atsınlar, atıp da sevaba girsinler diye mısır taneleri satan kadının sandığında eski kitaplar da olurdu. Taş baskısı hikâyeler, kahramanlık destanları, birkaç <span class="t14">Kerem ile Aslı, Ferhat ile Şirin,</span> ve <span class="t14">Hazret-i Ali’nin Cenkleri.</span> Savaş ile aşk hep bir aradaydı nasılsa, yapışık ikizler gibi.</p>

  <p class="p7">Muhammed’in meclisine bir kesik baş geliyor. Yuvarlanarak secde ediyor Resulullah’ın önünde. Nasıl mı, bayağı, namazda secdeye varır gibi, alnını toprağa değdirip bir dua mırıldanarak. Sonra yaşlı gözlerle “Ya Resulullah” diyor, “gördüğün gibi, beni bir dev yedi, ancak kellemi kurtarabildim. Karımla çocuğumu da kuyuya attı. Hiç olmazsa onları çıkar, ben böyle kalmaya razıyım.”</p>

  <p class="p7">Muhammed kesik başın yanına Ali’yi veriyor, gidip çocukla kadını kurtarması için. Medine’den yola revan olup bu mevkie geliyorlar, buraya, Cehennem Dağı'nın yamacındaki bu kuyunun başına. Kesik baş önden, Ali belinde bin beş yüz kulaçlık kement sarılı olduğu halde arkadan, kuyuya iniyorlar. Kesik baş aşağıya ulaşıyor, ama Ali'nin kemendi yetmiyor. Bunun üzerine ipin ucunu bırakıp düşmeye başlıyor.</p>

  <p class="p7">Rahmi Bey acıdan kıvranarak, susuzluktan bayılmak üzereyken, bu inişi, Ali’nin hızla kuyunun dibine doğru düşüşünü anlatan dizeleri anımsadı birden:</p>

  <p class="p6"><span class="t15">Yedi gün ü dün Ali iner idi<br />
  Ki başı ki ayağı döner idi<br />
  Ali namaz vaktini bilir idi<br />
  Göz ile namazın kılar idi.</span></p>

  <p class="p7">Kendini kaybetmeden önce Rahmi Bey'in aklından belki bir daha hiç namaz kılamayacağı geçti. Ali ve kesik başla birlikte kuyuya düşmeye başladı. Dibe vardıklarında Ali’nin devi bir narayla uyandırarak savaşa davet edeceğini, sonra da Zülfikâr’ı başına çalıp kesik başın çocuğuyla karısını kurtaracağını, sonunda hepsinin Müslüman olarak kelime-i şahadet getireceklerini biliyordu. Bilmediği tek şey “Eşhedü en la ilahe illallah ve eşhedü enne Muhammeden Resulullah” derken kesik başın gözlerinden süzülen yaşların beyaz sakalını ıslattığıydı.</p>

  <p class="p7">Öykünün tam da burasında ağlamaya başlardı deden. Üzüntüden değil, heyecandan. Belki de yaşlılıktan. Ya da kederden, nereden bilebilirsin ki! Sonra büyükannenin özenle ütülediği beyaz gömleğinin omzundan sarkan boş koluna bakardı. Sol kolu yoktu, Arabistan çöllerinde bırakmıştı onu, evet Hicaz yadigârıydı bu sakatlık. Nedense buraya dek dedenin hem hacı hem gazi olduğunu söyledin de, Hicaz’da bir kolunu Arap’a kaptırdığını yazmaktan çekindin. Savaş anılarını çiziktirdiği defterde, kesik baş ile Ali’nin öyküsünü anlatırken, Cehennem Dağı’nda sedyenin üzerine yatmış eksik bir yanı var mı diye orasını burasını yokladığında kolları ile bacaklarının yerinde olduğunu fark edip sevindiğini yazmıştı. Ama Medine’de hastaneye götürüldüğünde, yalnızca omzunun değil sol kolunun da parçalanmış olduğunu gördü doktorlar ve hemen ameliyata aldılar. Ertesi gün sol kolu yoktu, neyse hayattaydı ya, başı da yerli yerinde; ama kelle koltukta savaşamazdı artık, namaz kılarken de kıyamda iki elini kulaklarının arkasına götürüp “Allahü ekber” diyemezdi, daha doğrusu derdi de, sağ eliyle yapmak zorundaydı bu hareketi, onu hep böyle gördüğün için senin açından bir sorun yoktu, dedenin sakatlığı sanki bir ayrıcalığıydı onun, Hicaz’da savaştığının kanıtıydı. Kanayan bir yara mıydı peki? Herhalde. Yara izi bile yoktu ki kabuk tutmuş olsun, hani ne derler, kol gitmiş yen içinde kalmıştı, değil açıp göstermesini istemek, bakmaya, yoklamaya bile cesaret edemezdin. O da göstermezdi zaten, belki utancından, belki seni korkutmamak için.</p>

  <p class="p7">Şimdi düşündüğünde tuhaf şeyler geliyor aklına, tek koluyla mı sarılmıştı büyükannene, aptes alıp namaz kılmayı nasıl becerebilmişti, o eski Remington marka daktilosunun tuşlarına tek parmak vurarak mı hazırlamıştı dava dilekçelerini, savaş anılarını yazarken sol kolunu masaya dayama ihtiyacını hiç mi duymamıştı, teyzelerin, sonra da annen doğduğunda nasıl kucaklamıştı onları, İstanbul’a öğrenime yollarken arkalarından bir maşrapa suyu sağ eliyle döküp, olmayan sol elini şaşkınlıktan cebine koyar gibi mi yapmıştı? Sahi deden sol kolsuz nasıl yaşamıştı bunca yıl? Kolunun varmış gibi sızladığını söylerdi. Gövdenin bir parçasını vatan uğruna Medine çöllerinde bırakırsan sızlar elbet, hatta bir gün kesik baş gibi gelip senden hesap da sorar, ne işin vardı oralarda diye. “Arabistan vatanın mıydı senin, asi diye öldürdüğün Bedeviler din kardeşlerin değil miydi?” der. Sen de “Bir kolum gitmiş çok mu? Kaç kişi canını feda etti vatan uğruna” diyecekken susar kalır, onların da silah arkadaşlarını esir aldıklarında altın aramak için karınlarını deştiklerini bile söyleyemezsin. Yakıp yıktığınız çadırları, söndürdüğünüz ocakları, hurma ağaçlarına astıklarınızı anlatamayacağın gibi, çünkü savaş böyledir, sen görmedin, ama deden gördü bunları, üşenmeden oturup yazdı. Sana burada, şu sıra ülkende yükselen milliyetçiliğe inat, bu vahşeti aktarmak düşüyor o kadar.</p>

  <p class="p7">Radyolu odaya akşam inerdi. Akşam yavaşça, sıcak yaz boyunca uzayıp giden günlerin bitiminde can çekişmeye başlayan aydınlıktan sıyrılıp perde perde inerdi. Bağdaş kurup oturduğu pöstekinin üzerinden uzanıp radyoyu açardı deden. Tam ajans vaktinde. Radyo elifi elifine o saatte açılır, haberler dinlendikten sonra, ertesi akşam yine aynı saate dek kapatılırdı. Bu kocaman, içinde ampuller yanan aletin nasıl olup da konuştuğuna akıl erdiremezdin bir türlü. Arkasında biri gizleniyordu belki, belki ses yan odada konuşan birinin sesiydi, kutunun içinden değil yan odadan geliyordu ya da Allah’ın sayısız mucizelerinden biriydi bu ağzı dili olmayan tahta kutunun konuşması. Menderes hükümetinin Kore’ye asker gönderdiği yıllardı, hayal meyal anımsıyorsun. Yine hamasi bir vatan söylemi almış başını gidiyordu. Seni pek ilgilendirmeyen bir yığın söz. NATO, Amerika, Başvekil Adnan Menderes, Mehmetçik, şehitlerimiz... Yalnızca bu son iki sözcüğe aşinaydın, onları dedenin ağzından defalarca duymuştun çünkü, ama Kore'nin nerede olduğundan haberin bile yoktu. Oraya asker gönderildiğini, deden nasıl kolunu Arabistan çöllerinde bıraktıysa Meh- metçik’e bu kez de Muson ormanlarının mezar olacağını bilemezdin. Marşlar çalınırdı, “Tuna Nehri akmam diyor’’la başlayıp “Ey gaziler”le devam eden marşlar. Ve annelerin, hayatta başka amaçları yokmuş gibi, çocuklarını savaşa göndermek için doğurduktan söylenirdi. Şimdi bile ezberinde, çünkü sen de askerdeyken söyledin aynı zırvaları: “Annem beni yetiştirdi, bu ocağa yolladı / Al sancağı teslim etti, Allah’a ısmarladı / Boş oturma çalış dedi, hizmet eyle vatana / Sütüm sana helal olmaz, saldırmazsan düşmana.”</p>

  <p class="p7">Savaş haberlerini hiç kaçırmazdı deden, çocukluğu Bulgar ve Sırp vahşetinin öykülerini dinlemekle geçmiş büyükannenin “Sonumuzu sen hayır eyle yarabbi!” diyerek iç çekişine duyulur duyulmaz bir “Amin!"le karşılık verirdi o kadar. Sonra dalar giderdi. Kanal Seferi’ni mi düşünürdü yoksa Cehennem Dağı’nda başına gelenleri mi? Halet mi gelirdi aklına, “Plevne’den çıkmam diyen şanı büyük Osman Paşa” gibi Medine’den çıkmam diyerek askeri çöllerde kırdıran Fahreddin Paşa’nın pomatlı, sarı bıyıkları mı yoksa? Bunu hiçbir zaman bilemeyeceksin. Çünkü bir gün olsun yakındığını ya da övündüğünü duymadın. İç geçirirdi arada bir, kimseye rahatsızlık vermeden “Lâhavle velâ kuvvete illâ billah” diye mırıldandığı da olurdu, ne demekse. Bu Arapça cümle de dedenin söylediği gibi kalsın, Türkçe karşılığını bulmaya kalkışma artık. Hem her işini sağ koluyla görmeye öyle çabuk alışmıştı ki. Büyükannen “Ben dedeni sakat diye beğenmediydim” diye anlatırdı. “Başka taliplerim de vardı. Ama anlı şanlı bir gaziydi. Hacıydı, üstelik âlimdi. Peygamber Efendimizin buyurdukları gibi ilmi, Çin'de bile olsa gidip bulmaya hazırdı. Mısır'ı fethedemeden döndüğüne bakma, Ravza-ı Mutahhara’yı ziyaret etmişti ya!”</p>

  <p class="p7">Ciddi miydi, yoksa hafiften dalgasını mı geçerdi dedenle, pek anlamazdın. “Sonra kendi kendime dedim ki, sol omzu savaşta parçalandığına göre günah meleği de yoktur. En iyisi ben bu adamla evleneyim.” İşte o zaman hep birlikte gülmeye başlardınız. Ne güzel günlerdi, savaştan, ölümden, kederden uzak. Kopan kollardan, yanan canlardan, kesik başlardan uzak o radyolu odada. Ölüm Kore’de, Cezayir'de, hatta yeniden Süveyş'te kol geziyor, ama size artık ulaşmıyordu.</p>

  <p class="p7">Akşam Sipil Dağı’ndan sessizce iner, ışıklar yanardı. Deden komut verir gibi “Nurhayat şavkı yak artık!” derdi. Emir vermeye alışmamış kocasına sevecenlikle bakardı büyükannen. Cephe dönüşü onu istemeye cüret eden tek kollu bir ihtiyat zabitini mi düşünürdü o onda, yoksa gerdek gecesi sağ eliyle peçesini kaldıran o çekingen, dindar, bilgili genç adamı mı? Aralarında hâlâ sevgi ve saygı, derin bir bağlılık vardı. Kızlarının üçü de yetişkindiler, ama tek torunları sendin. Bu nedenle deden yanından ayırmazdı seni, camiye götürürken de sevaba giresin diye değil İslam’ı öğrenmen için götürürdü, şimdi bunu daha iyi anlıyorsun, ümidi sendeydi çünkü, torunu büyüyüp adam olunca, hatta “büyüyünce ne olacaksın?” diye soranlara verdiği cevaptaki gibi “her adam olduğunda” okuyacaktı kitaplarını, yarım kalan Kuran mealini belki de o tamamlayacaktı. Hiç olmazsa evrak-ı metrukesi arasından çıkacak savaş günlüğünü bulup saklayacak, kendi okuyamasa bile birini bulup okutacaktı. Deden seni, bir yanılsama olduğunu bilse de kendi ölümsüzlüğünün, öteki dünyaya inandığı için bu dünyadaki geçici varlığının tek uzantısı olarak görüyor, kuşkusuz bu nedenle üzerine titriyordu.</p>

  <p class="p0">*     *     *</p>

  <p class="p7">Hastanede kaldığı süre içinde neredeyse hiç uyumadı Rahmi Bey. Oysa geceler serin oluyordu. Günbatımından hemen sonra, daha ayaz çıkmadan yavaşça kararıyordu hava, kışlaya derin bir sessizlik çöküyordu. Belki bu sessizlik yüzünden kaçıyordu uykusu, çünkü o zaman yaralıların inleyişleri, karanlıkta haykırışları daha çok duyuluyordu. Kiminin bacağı kopmuştu kiminin kolu. Kendini bilmez bir zıpırın deyimiyle “kısaltılmıştılar”. Başında kanlı sargı bezleri olanlar da vardı, yatalaklar, yerinden hiç kalkamayanlar da. İki gözünü hatta iki eliyle iki bacağını birden yitirenler, sağır ve kötürümler. Yirmi yaşında ya var ya yoktular. Ve hayat önlerindeydi. Bundan böyle nasıl yaşayacaklarını, kim bilir nerede, ne zaman bitireceklerini bilmedikleri, kâbusa dönüşen bir hayat.</p>

  <p class="p7">Gelecekten korkusu yoktu Rahmi Bey'in, İstanbul’a döndüğünde bekleyeni de. Ama yaralıların çoğu nişanlı ya da evliydiler. Sevdiklerini bırakmışlardı köylerinde, sılaya kavuşacakları günü sabırsızlıkla bekliyorlardı. Beklerken de endişeyle dönüp duruyorlardı yataklarında. Sevdikleri onları böyle sakat görünce bağırlarına basacaklar mıydı bakalım? Yoksa bir zaman sonra, kahramanlıklarını, gazi olduklarını unutup bir köşede yalnızlığa mı terk edeceklerdi? Peki neyle geçinecek, nasıl iş tutacaklardı? Malul gazi maaşları yetecek miydi karınlarını doyurmaya? Yoksa artık görmeyen gözlerini, tutmayan ellerini, omuzdan sarkan bir et parçasından ibaret kollarını sergileyip dilenecekler miydi? Dilenmeseler de koltuk değnekleriyle kahveye kadar gidebilecekler miydi? Rahmi Bey’in aklından bu tür düşünceler geçmiyordu neyse ki, tuzu kuruydu onun, Hacırahmanlı’da toprakları vardı. Hem tahsilliydi, hukuk okumuştu. Yargıç ya da avukat olabilirdi ilerde, mesleğini tek kolla da yapabilirdi.</p>

  <p class="p7">Rahmi Bey’in aklından geçenler başkaydı. Bu coğrafyada, geçmişte bu topraklarda olup bitenleri düşünüyordu. Sol omzu sızladıkça Bedir Savaşı geliyordu aklına. İslam adına ilk şehitlerin verildiği, akrabalar, kardeşler arasında ilk kez kan döküldüğü ve bütün bunların ayet-i kerimelerle desteklendiği o korkunç savaş. Aslında Müslüman ordusu hepi topu üç yüz kişiden ibaretti, müşrikler ise bin kadardılar Bir ara elinden düşmeyen Ahmed Cevdet’in <span class="t14">Kısas-ı Enbiya</span>’sından anımsıyordu. Şimdiki gibi büyük ordular ağır silahlarıyla savaşmamışlardı o zaman, milyonlar telef olmamıştı. Yine de Bedir’in ayrıntıları bir efsane gibi kuşaktan kuşağa anlatılarak bugüne dek gelmişti. Evet, sayıları çok azdı Müslümanların, binek hayvanları da öyle. Üç atları, yetmiş develeri vardı. Nöbetle biniyorlardı develere, Muhammed, Ali ve Zeyd de tek bir deveyle yetinmek durumundaydılar. Müşrikleri kışkırtan Ebu Cehl’di, öte yandan Mekke kervanına saldırı planları düzenleyen de Muhammed’in ta kendisi.</p>

  <p class="p7">Rahmi Bey geceleyin, hastane koğuşuna çöken karanlıkla birlikte bir kuyu başında hayal ediyordu Peygamber'i. Zafer için Allah’a yalvarıp yakarıyor, sonra da hurma yapraklarından hazırlanmış gölgeliğe girip derin bir uykuya dalıyordu. Uykusunda Cebrail’den alıyordu zafer müjdesini. O da at binip kılıç kuşanmış, Allah’ın diğer melekleriyle saf tutmuştu. Cebrail bile savaştığına göre Allah’ın elçisinin savaşması doğaldı. Rahmi Bey yine de zırh giyip kılıç kuşanmayı yakıştıramıyordu Peygamber'e. İçinden bir ses, kuşkusuz şeytanın ta kendisi, bu işte bir yanlışlık olması gerektiğini kulağına fısıldıyordu. Sahabe’nin tanıklığına bakılırsa o örnek insan, o yakışıklı, yumuşak Muhammed, ayakları şişene dek rükûda duran, secdeye vardığında ağlayan, gece herkes uykudayken teheccüd namazına kalkan Peygamber müşrik de olsalar en yakın akrabalarını nasıl öldürebilirdi? Neden olmasın? ilk Müslümanlar Allah adına savaşmışlardı, oysa şimdi kendi aralarında boğazlıyorlardı birbirlerini. Nasıl Ebu Cehl Kureyş’i Muhammed’e karşı kışkırtmışsa Lawrence casusu da Arapları Osmanlı’ya karşı kışkırtıyordu.</p>

  <p class="p7">Rahmi Bey’in hayalinde Peygamber'in saçıyla sakalına, ak düşmüştü, ama hâlâ dinç, hâlâ güçlü kuvvetliydi. Mağrur bir kumandan edasıyla teftiş ediyordu askerlerini. Onlara şehit düşerlerse cennet, gazi olurlarsa ganimet vaat ediyordu. Ve Müslümanlar ile müşrikler kıran kırana savaşırken, havada kelleler uçar kol ve bacaklar kesilirken yılmıyor, korkmuyor, umudunu kaybetmiyordu. Cebrail’i görmüş, Allah’ın melekleriyle Müslümanların yanında saf tutacağı, onları muzaffer kılacağı kendisine önceden bildirilmişti. “Ben kâfirlerin kalplerine korku salacağım, onların boyunlarını vurun, parmaklarını doğrayın!” demişti Allah. Demek ki öldürmeye izin vardı, kesip doğramaya, kan dökmeye de. Rahmi Bey “Onları siz öldürmediniz Allah öldürdü” diye mırıldansa da Kuran’daki bu ve benzeri ayetleri sorgulamak geçiyordu içinden, sonra pişman olup tövbe ediyordu. En iyisini, en doğrusunu kul değil, peygamber de değil, Allah bilebilirdi ancak. O her şeyi gören, işiten, kalplerdekini dahi bilen değil miydi? Öldür dediyse öldürecek, doğra dediyse doğrayacaksın. Kendileri de böyle yapmış, halife cihad-ı mukaddes ilan edince buralara dek gelmiş, öldürüp ölmüşler, kolları ile bacaklarını Hicaz çöllerine gömmüşlerdi. Rahmi Bey bu düşünceleri zihninden kovmaya çalışırken daha beterleri çullanıyordu üzerine.</p>

  <p class="p7">Bedir Savaşı’nın en korkunç, en kanlı sahneleri bir zamanlar okumaya doyamadığı eski İslam kaynaklarından çıkıp teker teker, sanki bütün bunlar daha dün olup bitmiş, aradan yüzyıllar geçmemiş gibi canlanıyordu hayalinde. Kureyş saflarından Şeybe, Utbe ve onun oğlu Velid öne çıkıp Müslümanlara meydan okuyor, Hamza, Ali ve Ubeyde’yle teke tek kapışıyorlardı. Ali Zülfikâr'ı Vehd’in kafasına ilk çalışta kellesini uçuruyordu, Hamza da Utbe’nin. Ubeyde ise, ilerlemiş yaşına rağmen Şeybe’ye saldırıyor, ne var ki baldırından yediği kılıç darbesiyle yere yıkılıyor, Ali ile Hamza Şeybe’nin işini bitirdikten sonra silah arkadaşlarını Peygamberin yanına götürüyorlar, Ubeyde cennet vaadiyle gülümseyerek Muhammed’in kucağında can veriyordu. Mekke’nin gözü pek savaşçılarından Mübid, Ebu Cehl’in kışkırtmasıyla muhacirlerden Ebu Decen’e saldırıp yere yıkıyor, Decen kalkanıyla kendini koruyarak ayağa kalkmayı başarıyor, geri geri giden hasmının bir çukura düştüğünü görünce üzerine çullanıp onu boğazlıyor, kanla dolu çukurda bir süre soluklandıktan sonra başka kelleler kesmek üzere ileriye atılıyordu. Susuzluktan dili damağına yapışan Esved’e gelince, bir yudum su uğruna önce sağ bacağından sonra canından oluyordu. Esved Müslümanların koruduğu kuyuya kadar yalınkılıç ilerlemiş, Hamza’nın vurduğu bir kılıç darbesiyle bacağını kaybetmiş, sürünerek suya dek ulaşıp içtikten sonra peşinden yetişen Hamza’nın ikinci darbesiyle cehennemi boylamıştı. Orada su değil irin içecekti artık, hem de sonsuza dek.</p>

  <p class="p7">Bedir kahramanlarından Muaz’ın öyküsünü düşündükçe sol omzunun daha derinden sızladığını hissediyordu Rahmi Bey ve acıdan yüzü buruşuyor, gözleri kayıyordu. Yenilgiye uğrayan Kureyşliler kaçarken Avf’ın kardeşi Muaz, Ebu Cehl’i yere düşürmüş, babasını korumakla görevli İkrime de Muaz’ı omzundan yaralamıştı. Muaz savaşa devam ederken yaralı kolunun kopmak üzere olduğunu görünce onu ayağının altına koyarak kendini yukarıya doğru çekip kolunu koparmış, Ebu Cehl’in hakkından geldikten sonra öldürülene dek savaşmıştı. daha ne olsun, yiğitlik yaşta değil, başta da değil, inançta değil miydi? Mademki savaş, hoş bir şey olmasa da, farz kılınmış, “Sizinle savaşanlarla Allah yolunda savaşın, onları bulduğunuz yerde öldürün” denilmişti.</p>

  <p class="p7">Kol gitmişti artık, Rahmi Bey bedeninde bir eksiklik hissediyordu elbette, ama uzvunun yokluğuna çabuk alışacağını sanıyordu. Oysa hiç de öyle olmadı. Sol kolu varmış gibi davranıyor, en çok da aptes alırken zorlanıyor, iki eliyle yüzünü yıkayıp ağız ve kulaklarının içini çalkaladığı günleri özlemle anıyordu. Ve bir kez daha Allah’ın insanoğluna neden iki bacak, iki kol, hatta iki kulak ve iki göz verdiğinin farkına varıyordu. Tuhaf sorular takılıyordu aklına. Duyma, işitme, görme, dokunma uzuvları neden iki taneydi de koklamaya yarayan burun tekti. Hem yalnızca koklamak için değildi ki burun, soluk almak, ciğerleri havayla doldurup kanı temizlemek, kısacası yaşamak için de gerekliydi. Ya burnu kesilseydi, o şarapnel parçası sol kolunu değil de burnunu alıp götürseydi yaşayabilir miydi acaba? Bir zamanlar elleri kesilen hırsızlar ile gözlerine mil çekilen prensleri, burnu koparılan kralları anımsıyordu. Onlar yaşadığına göre kendisi de yaşardı elbet, ama nereden nefes alırdı, ağzından mı kıçından mı yoksa? Yerkürede bir dönem, insan yaratılıp halk olmadan önce kıçından nefes alan yaratıklar da var mıydı acaba? Onlar da insanlar, hayvanlar, her türlü canlı mahlukat gibi yaşayıp ölmüşler miydi evrende? Türleri ne zaman ve nasıl, neden tükenmişti? Allah bilir diye geçiriyordu içinden, en doğrusunu, en hayırlısını yine Allah bilir. Muhammed de böyle yanıtlamıyor muydu kendisine sorulan soruları? Ama vahiy indiğinde, Allah onun ağzından “Sana sorarlar. De ki... ” diye konuşmaya başladığında evrenin sırları da tek tek çözülmeye başlıyordu.</p>

  <p class="p7">Musa kendisine peygamberlik verilmeden önce bir adam öldürüp katil olmuştu. Ya Muhammed? O da zırh giymiş, kılıç kuşanıp ok atmış, kan dökmüştü. Güçlenince tek Tanrı inancını zorla dayatmıştı kâfirlere. Onu yerinden yurdundan edenlere karşı güç kullanmış, kervanlarını basıp mallarını yağmalamıştı. Akif’in “Bedrin arslanları” dediği inançlı Müslümanlar mıydı gerçekten, yoksa yağmacılar mı? Galiba her ikisi de. Ganimet haklarıydı. Ama Muhammed’in azılı düşmanı Ebu Cehl’in gözünde, ellerinden ölümü kabul etmenin bile onursuzluk sayılacağı sıradan çiftçiler, hatta koyun çobanlarıydı. Son nefesini vermeden önce Mesud oğlu Abdullah’a “Ey koyun çobanı” diye seslenmişti, “görmeyeli epey yol almışsın. Hadi vur bakalım. Vur da canını al efendinin!” Sonra miğferini çıkarıp başını uzatmış, Abdullah da zaten can çekişen Ebu Cehl’in ensesine kılıcını indirmişti. Mekkeli müşrikler içinde en büyük başlı olanıydı; ufak tefek, çelimsiz Abdullah’ın Ebu Cehl’in kocaman kellesini yüklenip Peygamber'e sunması başlı başına bir olaydı belki, ama herhalde övünç nedeni olamazdı.</p>

  <p class="p6"><span class="t15">Ne büyüksün ki kanın kurtarıyor Tevhid’i<br />
  Bedr’in arslanları ancak, bu kadar şanlı idi</span></p>

  <p class="p7">Akif, Medine yolunda bu dizeleri yazdığında savaş olanca şiddetiyle sürüyordu tüm cephelerde, ama Hicaz sakindi. Müslüman Müslüman’a silah çekmemişti daha. Şair’in övdüğü asker Çanakkale’de düşmana geçit vermeyerek payitahtı, dolayısıyla hilafeti kurtarmıştı. Peki ya Bedir'de savaşanlar? Onların Tevhid’i kurtarmak için değil Mekke’ye dönen kervanı yağmalamak, ganimetten pay almak amacıyla bu işe giriştiklerini, içlerinden bazılarının sırf şehit olup cennete gidebilmek için öldüklerini biliyordu Rahmi Bey, ama bu gerçeği kendine bile itiraf etmeye dili varmıyordu. Hazrec kabilesinden Hümam’ın oğlu Ümeyr örneğin, Bedir’de ölenlerin dosdoğru cennete gittiklerini duyar duymaz yemekte olduğu bir avuç hurmayı yere atmış, coşkulu şiirler söyleyerek düşman saflarına dalmış, kesici silahla şehit edilen ilk Müslüman olma mertebesine erişmişti. Avf da, kolayca şehit düşebilmek için zırhını çıkarıp saldırmıştı düşmana. Ve ecel şerbetini bir akrabasının elinden içmişti. Kıran kırana bir savaş olmuştu vesselam ve sonunda Muhammed’in teyzelerinden Abdulmuttalib kızı Atike’nin gördüğü rüya doğru çıkmış, dünya Mekkeli müşriklere zindan olmuştu. Zafer Müslümanlarındı. Tutsaklar için ödenecek fidye ile ganimet de.</p>

  <p class="p7">“O zamandan bu yana ganimet için yapmayacakları şey yok bu Arapların” diye düşünüyordu Rahmi Bey. “Boşuna dememişler ‘Ne Şam’ın şekeri ne Arap’ın yüzü’ diye.” Sonra kolunu, hiç değilse Peygamberin ümmetine kurban verdiğini düşünüp teselli buluyor, hatta düşmana, yani Araplara merhamet duygularıyla karışık gizli bir sevgi bile besliyordu. Pek iyi savaşçı oldukları söylenemezdi. Kuşkusuz bu nedenle acıyordu onlara ve neden Muhammed’in “Tanışmak istediğim tek şair Antere”dir derken neyi kastettiğini anlıyordu.</p>

  <p class="p7">Bir Habeş cariyeden doğma bu savaşçı şairin “Ağribetü’l-Arab” yani “Arap Kargası” denilen bir zenci olduğunu, masallardaki gibi “bir dudağı yerde ötekisi gökte” dolaştığını, yalnızca düşmanlarına değil baştan çıkarmak istediği genç kadınların kocalarına da aman vermediğini biliyordu. Kargısıyla onların boyunlarında açtığı yaradan fışkıran kanı, en sağlam zırhı bile parçalayarak kemiğe dayanan kılıcın çıkardığı sesi, kesilen kelleler ile deşilen gövdeleri betimlemekte üzerine yoktu. Hasımlarında açtığı yaralar “kova ağzı” kadar genişti ve cesetlerinde kuruyan kan “kırmızı çivitotu” rengindeydi, kana gelen aç kurtlarsa karanlık gecede kapkaraydılar. Ölümden korkmadığını söylüyordu cengâver şair, ne de olsa onu öldürecek olanların babalarını yırtıcı hayvanlar ile akbabalara lokma yapmış, “boğumları sert, güzelce doğrultulmuş ve düzeltilmiş mızrağı sokmakta” onlardan önce davranmıştı. Sevgilisi yumuşak döşeklerde uyurken “kalın bacaklı, kalın kemikli, adaleli, iki yanı şişkin ve kolan yeri semiz” atının eğeriydi onun yatağı. O da, İmruü’l-Kays gibi atı ile devesine âşıktı. Bir de özgürlüğüne. Rahmi Bey Muhammed’in bu şaire cengâverliğinden dolayı değil “Karnım belime yapışmış da olsa minnetten azade bir lokma buluncaya dek aç yatar aç kalkarım” dediği için hayranlık duyduğunu biliyordu, ama nedense hep şiddet görüntüleri canlanıyordu gözünde. Ve Peygamber'in hayalini bu görüntülerden uzak tutmak için boşuna çabalıyordu. Bedir'de olan bitenler kolunu kaybettiği çarpışmayla orantılı olarak bir türlü çıkmıyordu aklından. Kimi zaman yaralıların inleyişleri boğuk çığlıklara, yüreğe korku salan feryatlara, yakarıp yalvarmalara dönüşüyor, Tanrı’ya olan inancı sarsılıyordu. Hiçbiri hak etmemişti bunca acıyı, peş peşe gelen bütün bu felaketleri. Bu can pazarından yükselen canhıraş haykırışları.</p>

  <p class="p7">Aklı Bedir'e gidiyordu yine, çünkü Bedir İslam’ın ilk savaşı, Tevhid'i kurtarmak şöyle dursun onu dayatmanın ilk aşamasıydı. Bundan böyle Allah’ın elçisine boyun eğip biat etmeyenlere hayat hakkı tanınmayacaktı. Peki ya inanç özgürlüğü ya kuşku duyanlar, O’na eş koşmasalar da Allah'ın birliğini inkâr edenler ya da bunu umursamayanlar, onların akıbeti ne olacaktı? Asıl bu sorulara bir yanıt bulmak gerekiyordu, evrenin ve yaratılışın sırlarına değil. O sırlar nasıl olsa hiçbir zaman çözülmeyecek, zaman geçip bilim ilerledikçe sırların sınırları da genişleyecekti. Sabah ezanı okunurken, gece boyunca zihnini yoran düşüncelerden bir an için kurtulup rahatladığını hissediyordu Rahmi Bey. Uykuya dalmadan önce Muhammed’i yalnızlığı ve o engin sabrıyla, sarsılmaz inancı ve inadıyla Mekke’de hayal ediyordu. Peygamber'in Hicret’ten önceki hayatı ona sanki daha ılımlı, çok daha sakin ve çekici geliyordu. Ya Medine? Dışarıda gün ağarır sabah olurken minarelerinden Allah’ın büyüklüğünü haykıran, aylardır Peygamber'in ümmetine, onun soyundan gelen asilere karşı savundukları bu kent? Medine’de bir kumandan, bir yasa koyucu, bir siyaset adamı olup çıkmıştı Peygamber, yalnızlığını, yetimliğini, kabilesinden dışlandığı, dağ taş demeden mecnun gibi dolaştığı günleri unutmuş, kendine yeni bir hayat kurup yeni işler ve eşler edinmişti.</p>

  <p class="p7"><a id="a42"></a> </p>
</body>
</html>
