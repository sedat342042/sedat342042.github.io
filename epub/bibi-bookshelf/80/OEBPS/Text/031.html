<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Lat</title>
</head>

<body>
  <h1 class="h11"><a id="a53"></a>Lat</h1>

  <p class="p7">O sabahı hiç unutmam, tanyeri kıpkızıldı. Gül parmaklı şafak Kâbe’yi henüz aydınlatmaya başlamıştı ki bir vaveyla koptu. Mekke Mekke olalı böyle şey görmemiştir. Kadınlar en güzel giysilerini giymiş, süslenip püslenip ellerinde teflerle sokağa dökülmüşlerdi. Başlarında Hind vardı. Siyah ipekler içinde, her an avının üzerine atılmaya hazır bir pantere benziyordu. Alnına kan kırmızısı boyalar sürmüş, saçlarını topuz yapıp arkadan bir tokayla tutturmuştu. Onun yerinde olmak için neler vermezdim. Zengin ve güçlü, üstelik yakışıklı Ebu Süfyan’ın karısı olduğu için değil. Güzel ve vahşi bir görünüşü vardı. Bir ilahe kadar, hatta ondan daha fazla kindardı. Tutkulu bakışlarıyla beni bile korkuttuğunu itiraf etmeliyim. Böyle kadınları her zaman beğenmişimdir. Hind, Bedir'de kaybettiği babası ile iki erkek kardeşinin öcünü almak için savaş çığlıkları atıyor, Kureyşlileri Muhammed ve taraftarlarına karşı cenge davet ediyordu. Diğer kadınlar al yeşil giysileriyle arkasından geliyorlardı. Onların da yüzleri boyalı, ayak bilekleri halhallıydı. Gümüş ve altın bilezikler şıkırdıyordu kollarında. Kulaklarındaki küpeler göz kamaştıracak denli parlaktı. Neredeyse ev ev dolaştılar tüm kenti, erkeklerini savaşa kışkırttılar. Öğleye doğru kızgın güneş gökyüzünü ortaladığında Ebu Esedü’l Cumahi de katıldı aralarına; hani Bedirde esir düştükten sonra Müslümanlar aleyhinde söz söylemeyeceğine yemin ettiği için serbest bırakılan şu yaman şair. Sıcağa aldırmadan, hatta sanki güneşten ilham alarak en çok o bağırıp çağırıyor, ölülere mersiyeler düzüyordu. “Güneş altında çoktan dağıldı cesetleri” diyordu. “Kanları da onurları gibi yerde kaldı. Kureyş’in üzerinden kim kaldıracak bu yazgıyı?”</p>

  <p class="p7">Böylece kısa zamanda civar kabilelerden iki bin kadar asker toplandı, Kureyş’in eli silah tutan erleri de bin kadardı. Gelip bizi de kaldırdılar yerimizden, Uzza’yı ve beni iki kızıl devenin, Manat’ı bir doru kısrağın üzerine koydular. Medine’ye doğru yola çıktığımızda güneş batmak üzereydi. Dura kalka, göçe konaklaya tez ilerlemedik belki, ama Uhud'a vardığımızda dağı dolaşarak Cebel-i Ayneyn'in eteklerine yayıldık. Tam üç bin asker, bir o kadar deve ve iki yüz atlıydık. Kadınları saymıyorum, sancaklar ile küçük putları da. Onlar karargâh çadırlarında kalmışlardı, kadınlarsa arkada. Ne var ki Ayneyn’den kalkıp çorak sahada savaş düzenine girerken kılıç kuşanıp zırh giymeseler de, tefleri, allı yeşilli giysileri ve deveninkinden beter kinleriyle öne geçtiler. Er meydanından kaçarlarsa bir daha kendileriyle sevişmeyeceklerini haykırdılar kocalarına.</p>

  <p class="p7">Muhammed de kentten çıkmış, ordusuyla Uhud’a arka verip tam karşımızda saf tutmuştu. Yedi yüz kadar yaya asker saydım, çoğu zırhsızdı. Yalnızca iki atlı vardı içlerinde: Ebu Bürde ile Peygamber. Onların peygamberi elbet, yoksa hükmü ne bize geçer ne Kureyş’e. Sözü de, bal kadar tatlı olsa bile, etkilemez bizi. Çünkü biz Allah’ın kızlarıyız, o ise Allah’ın elçisi. daha doğrusu öyle olduğunu iddia ediyor, ben bilemem. Ama her iki atlının da kesin zafere inandıklarını söyleyebilirim. Allah'ın onlara arka çıkacağından emin, son hazırlıklarını yapıyorlardı. Derken Bilal-i Habeşi’nin sesi duyuldu. Dağın tepesindeki bir mağaradan geliyormuş gibi boğuk ve etkileyiciydi. Öfkeyle yüzüme tükürdüğü günden beri haber almamıştım kendisinden. Demek ki o da Müslüman olup Medine’ye göçmüş. Keşke Ebubekir azat etmeseydi de göğsündeki kayanın altında bir böcek gibi ezilip gitseydi! Bilal’in sesini duyanlar namaza durdular, bizimkilerse adımızı haykırmaya başladılar. Gururlanmadım desem yalan olur. “Ey Uzza! Ey Lat! Ey Manat!” diye bağırıyorlardı, “Bizi muzaffer kılın!” Uzza’nın kızıl devenin üzerinde, mağrur ve heybetli, gülümsediğini gördüm. Sefere çıkmadan önce Ebu Süfyan ona danışmış, zafer vaadi almıştı. Ben de cesaret vermiştim ordu kumandanına. Elimle değil elbet, dilimle de değil, bakışlarımla. O da ne demek istediğimi anlamış gibi başını sallayıp sakalını sıvazlamıştı.</p>

  <p class="p7">Karşılıklı dualardan sonra Muhammed’in elli kadar okçuyu Uhud’un yamacındaki hâkim bir mevkie yerleştirdiğini gördüm. Olası bir çevirme hareketini önlemek istediği belliydi. Gülüp geçtim tabii ki. Velid oğlu Halid’e sökmez ki bu önlem, onun kumandasında süvariler saldırmaya görsün, ne oktan sakınırlar ne tuzaktan. Kanatlanmış atlarıyla ekin biçer gibi biçerler düşmanı. Okçuları mevzilendirdikten sonra Muhammed elindeki kılıcı Ebu Dürcane’ye verdi, kendisi de, sanki peygamber değil de cengâvermiş gibi bir başka kılıç kuşanıp kalkanını sol eline aldı, yayını da sırtına astı. Sonradan o kılıcın üzerinde “Korkunun ecele faydası yoktur” diye yazdığını öğrendim. Müslümanlar da bizimkiler gibi kadere inanıyor demek ki. Ama onlar Allah’a teslim etmişler kaderlerini, bizimkilerse Manat'a. Bir de kâhinlere. Onlar da geleceği bilir, gaipten haber verirler. Ebu Dürcane Muhammed’in sağ beraberinde, Ali solundaydı. Saflarımıza doğru yürüdüler birlikte, ama savaşı başlatan onlar olmadı. Ali’nin ucu çatallı Zülfikâr'ının güneşte parıldadığını, Dürcane’nin miğferine sardığı kırmızı şalın rüzgârda dalgalandığını gördüm. Her ikisinin de aramızdan nice yiğitleri yere serip öldüreceklerini bilemezdim elbet.</p>

  <p class="p7">Evet, savaşı onlar başlatmadı. İlk oku atan, sonra da yalınkılıç üzerimize saldıran Kuzman adında bir münafık oldu. Orduya katılmayıp Medine’de kaldığı için kadınların hakaretine uğradığını öğrendim sonradan. Kadınlara maskara olmayı kendine yediremeyince bir koşu gelip yetişmiş, Müslümanların arasında saf tutmuş. İlk o saldırdı, önüne kim çıktıysa yere serdi. Sonunda bizimkiler hakkından geİdiler elbet, ölmeden önce kendisine şaka yollu “Şahadet’in mübarek olsun ey Kuzman!” diye bağıran Numan oğlu Katade’ye, şehit olup cennete gitmek için değil Medine hurmalıklarını Kureyş'in gazabından korumak için savaştığını söylediğini duydum. Ve nedense acıdım ona. Zavallı Kuzman! Ne şehit oldu ne gazi! Kadınlar yüzünden ve bir hurmalık uğruna can verdi.</p>

  <p class="p7">Kuzman’ın cesaretiyle coşan sancaktarımız Talha oğlu Talha öne atıldı bu kez ve er meydanına bir Müslüman istedi. Ali yetişip bir kılıç darbesiyle başını gövdesinden ayırdı zavallının, sonra Müslümanlar ile bizimkiler birbirine girdiler. Sancağımız elden ele geçiyor, yere düşmeden rüzgârda dalgalanıyor, ne var ki onu tutanlar peş peşe yere seriliyorlardı. Muhammed’in amcası Hamza’nın, Kureyş’in sancağını dik tutmakla görevli Abdüddaroğullarının baba, oğul, birader ve amca olmak üzere tam yedi üyesini gözünü kırpmadan öldürdüğünü gözlerimle gördüm. Kan aktıkça tapınağımda kesilen kurbanlar geliyordu aklıma, ürperiyordum. Kim demiş görmeyen, hissetmeyen, konuşmayan taş parçalarından ibaret olduğumuzu. Müslümanlar ile bizimkiler birbirlerini kırdıkça coşuyor, şehvet duygularım kabarıyor, sevinç çığlıkları atmamak için kendimi güç tutuyordum. Ama Hamza’nın akıbeti karşısında dayanamayıp elimi apışarama daldırdım.</p>

  <p class="p7">Sefere çıktığımızda Hind’in, Cübeyr'in Habeş kölesi Vahşi’yle konuştuğuna tanık olmuştum. Hind, Hamza’yı öldürürse üzerindeki takıları ona vereceğini, ayrıca azat edileceğini söylemişti. İki taraf da kıran kırana dövüşürlerken Vahşi bir kayanın ardına gizlenmiş, olan biteni, daha doğrusu Hamza’nın hareketlerini dikkatle izliyordu, ben de onu. Elinde hedefini hiç şaşmayan mızrağı vardı. Hamza, “Allah’ın Aslanı” lakabının hakkını vermek istercesine kükrüyor, naralar savurup önüne kim çıkarsa yere seriyor, kollar, bacaklar, eller ile kelleler havada uçuşurken kılıç üşürüp can alıyordu. Bir ara, Abdüluzza’nın oğluna hamle edip onu da öldürdükten sonra soluk almak için durdu. Vahşi de tam o sırada, yanına yaklaşmaktan korktuğu Hamza’ya doğru fırlattı mızrağını. Mızrak Habeş tarzı döne döne ve havada kavis çizerek geldi, Muhammed’in amcasının kalbine saplandı. önce şaşırdı melun, ne olduğunu anlamak istiyormuş gibi çevresine bakındı. Ölümün böyle ansızın, hiç ummadığı bir anda gelip kendisini bulacağını ummuyordu tabii, tuzağın farkında bile değildi. Sonra böğürerek yere yıkıldı. Ben Hamza’nın sonuna sevinirken bir de ne göreyim! Hind savaşanların arasından geçip cesetlerin üzerinden atlayarak Hamza’ya doğru gelmiyor mu? Doğrusu pek anlam veremedim bu davranışına. Ama kalbinde mızrak, yerde sere serpe yatan Hamza’nın karnını hançeriyle yarıp ciğerini yediğini görünce zevkten dört köşe oldum. Hele kulağı ile burnunu da kesince kan istedi canım. Hind vahşi ve vakur bir edayla bileziklerini ve küpelerini çıkarıp Vahşiye verdi, yerlerine de Hamza’nın uzuvlarını taktı. Yalnızca babası ile iki erkek kardeşinin ve Kureyşli nice savaşçının değil bizlerin de öcü alınmış oldu böylece. Hamza’nın bir av dönüşü yeğenine arka çıkıp onunla alay edenleri nasıl darmadağın ettiğine bizzat tanık olmuştum. Bununla yetinmeyip bana da küfrettikten sonra Müslümanlığını ilan etmişti. Onu kendi ellerimle boğup öldürmek isterdim, ama sanırım böylesi daha iyi oldu. Kız kardeşim Manat bir Habeş köle sayesinde kesti ipini.</p>

  <p class="p7">Hamza’nın öldürülmesine rağmen savaş bizimkiler aleyhine gelişiyor gibiydi. Müslümanlar can havliyle dövüşüyor, Kureyş’e ölüm yağdırıyorlardı. Muhammed’i kıskanıp elli taraftarıyla Medine’den ayrılarak aramıza katılan, onların nezdinde mürtet bizim nezdimizde makbul olan Ebu Amir Fasık’ın oğlu Hanzale’ye ilişti bir ara gözüm. Babası ne kadar dil döktüyse de inancından vazgeçirememişti oğlunu. Savaştan bir gün önce Cemile adında dünya güzeli bir kadınla evlenip gerdeğe girmiş, sonra gusül aptesi almaya bile vakit bulamadan orduya katılmıştı. Kahramanca çarpışıyordu önümde. Birkaç askerimizi kırdıktan sonra Ebu Süfyan’ın üzerine doğru yürüdüğünü gördüm. Evs’in oğlu Şeddat ona karşı çıkıp bir vuruşta bitirdi işini. Savaştan sonra Muhammed, Hanzale’nin cesedini meleklerin yıkadığını söylemiş yandaşlarına. Adeti olduğu üzere Cemile’yle de evlenmemiş.</p>

  <p class="p7">Evet, savaş bizimkilerin yenilgisiyle biteceğe benziyordu. Saflarımız bozulmuş, askerin morali çökmüştü. Tam bu sırada Muhammed’in 'Uhud’un yamacına yerleştirdiği okçuların mevzilerini terk ettiklerini gördüm. Onları ordumuzun sağ kol kumandanı Velid’in oğlu Halid de gördü. Ganimetten pay alabilmek için aşağıya koşuyorlardı. Halid bu fırsatı kaçırmayarak süvarilerimize saldırı emrini verdi hemen. Müslüman ordusunu arkadan çevirip Muhammed’in karargâhına kadar yaklaştılar. Orada çok kanlı çarpışmalar oldu, durum lehimize dönmeye başladı. Bir ara Muhammed’in öldüğü haberi de geldi, ama ben inanmadım. Sonradan bir taşla dudaklarının yaralandığını, ön dişinin kırıldığını, miğferinden kopan halkaların yanağına saplandığını öğrendik. Müslümanlar bozulup kaçmaya başlayınca yanındakiler dağın yamacına götürmüşler, orada yaralarını sarıp ön dişini toprağa gömmüşler. Yıllar sonra o dişi ziyaret edenlerin bana kurban kesenlerden daha fazla olacağını bilemezdim elbet.</p>

  <p class="p7">Aslında Uhud’un tepesinden bizim yönetmemiz gerekirdi savaşı. Eskiden, çok eskiden, Troya denilen savaşta öyle olmuş, tanrılar bir dağın tepesinden dilediklerine zafer kazandırmış, dilediklerini yenilgiye uğratmışlar. Ama onlar, sayıca pek kalabalık da olsalar, güçlü tanrılardı. Bizse Allah’ın kızlarıydık. Sonunda Allah kazandı biz kaybettik. Babamız ziyan etti bizi.</p>

  <p class="p7">Savaşı kazandık gerçi, ama Müslümanların peşine düşüp Medine’yi alamadık. Alıp hepsini kılıçtan geçirseydik sonumuz Muhammed’in elinden olmazdı. Kısa zamanda toparlanıp Mekke’yi ele geçireceğini, başta Hubel olmak üzere hepimizi teker teker kırıp yok edeceğini tahmin etmiştim, ama Ebu Süfyan zaferden sonra bize şükranlarını sunmakla yetindi sadece, Müslümanları takip ederek evlerine kadar kovalamadı. Hatasını anladığındaysa vakit çok geçti artık, Müslümanların sayısı ve gücü çoğalmış, bahtiyar ve bahtsız Arabistan'ın neredeyse tüm kabilelerini kazanmışlardı. Bir zaman sonra Ebu Süfyan ve karısı, evet vahşi ve güzel Hind de aralarında tüm Mekke uluları İslam’ı kabul edip Muhammed’e biat ettiler, bizse, biz Allah'ın kızları Uzza, Manat ve ben Lat, kırılıp parçalandık, pul pul yere döküldük. Bir adımız kaldı yadigâr, bir de anımız.</p>

  <p class="p7"><a id="a54"></a> </p>
</body>
</html>
