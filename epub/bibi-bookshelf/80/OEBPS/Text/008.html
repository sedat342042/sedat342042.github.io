<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Hazreti İbrahim</title>
</head>

<body>
  <h1 class="h11"><a id="a7"></a>Hazreti İbrahim</h1>

  <p class="p7">İbrahim yaşlanmış, iyiden iyiye kocamıştı. Bugüne dek babası Azer’in yapıp ona pazarda satması için verdikleri de dahil, putlara tapmayıp Tanrı’ya, içinde duyup hissettiği, hayalinde besleyip büyüttüğü, yalnızca zor zamanlarında değil her an adını andığı Tanrı’sına sığınmış, gece gündüz O’nun varlığıyla avunmuştu da ne olmuştu sanki! İnandığı yüce varlık bir oğul bile vermemişti ona, eloğluna bağışladığı, zalimlerden bile esirgemediği zürriyeti ondan esirgemişti.</p>

  <p class="p7">Tanrı'ya ulaşması da öyle pek kolay olmamıştı zaten. Bir gün “Benim tanrım kimdir?” diye sormuştu anasına. “Benim” yanıtını alınca bir tuhaf olmuş, onu sevecenliğiyle sarıp sarmalayan bu güzel kadının belki bir ilahe olabileceğini ne var ki yerin ve göğün, yerdeki canlı ve cansız yaratıklar ile gökyüzünde dönüp duran yıldızların tanrısı olamayacağını düşünmüştü. Hem, anası onun tanrısı ise, anasının da bir tanrısı olması gerekmez miydi? Herkesin bir tanrısı vardı işte, kimi ağaca, kimi dağlara, kimi de ağaçtan kesip biçim verdiği, kilden yoğurduğu ya da taştan oyduğu putlara tapmıyor muydu? Zekerinin heykelini yapıp ona tapan bile vardı. Görmeyen, işitmeyen bu yararsız nesnelere tapıyordu insanlar, o ise bütün bunlardan, çakan şimşekle kabarıp coşan denizin, rüzgârın savurduğu bulutların, hatta ay, güneş ve yıldızların da ötesinde bir varlığın peşindeydi. Bütün bunlara hükmeden, ne var ki hepsinden, her şeyden öte bir tanrının peşinde. O’nu hayal edebilirsin belki, ama O hayal gücünü aşar, sen O’nu görmesen de O seni görür. Sana şahdamarından daha yakındır; damarlarında attığını kanında dolaştığını bilirsin de kim olduğunu, neye benzediğini bilemezsin. Mümkünü yok bilemezsin! İnsanoğlu kendinden üstün, her şeye kadir bir varlık hayal edip ona secde etmek ihtiyacındaydı. Ona tapmak, onu yüceltip merhametine sığınmak, gücünü ve öfkesini kabullenmek ihtiyacında. İnsanoğlu aşkınlığın peşindeydi, önü ve sonu karanlık olan yaşamına bir anlam, bir amaç ararken.</p>

  <p class="p7">İbrahim "Peki” diye sormuştu anasına, “senin tanrın kim?” “Baban!” diye yanıtlamıştı annesi. Babasının yalnızca ona ve kardeşlerine değil, anasına ve davara da hükmü geçiyordu belki, onlardan sorumluydu. Ama babasının da bir tanrısı yok muydu peki? Bu kez gidip anasına sorduğunu babasına da sordu. Babası “Benim tanrım Nemrud’dur” diye yanıtladı onu. Çocukların yetişkinlerden daha meraklı, daha korkusuz olduğunu bilmiyordu belki ya da bilmezden geliyordu. İbrahim’in “Peki Nemrud’un tanrısı kim?” sorusuna bir tokatla karşılık verdi. Şu ufacık, donsuz İbrahim de biraz fazla ileriye gitmeye başlamıştı. Bu ne kendini bilmezlik, ne cüretti? Nemrud’un tanrısı elbette kendisiydi.</p>

  <p class="p7">İbrahim büyüdüğünde, ne doğan güneşten ne batan aydan ne de yıldızlardan tanrı olamayacağına karar verdiğinde –çünkü onlar sürekli değildiler, bir görünüp bir kayboluyorlardı gökyüzünde– bu kararından geriye dönüş olmadığını anladığında Nemrud onu huzuruna çağırıp “İnandığın, benim kullarımın da inanmaları için ısrar ettiğin tanrı kimdir?” diye sordu. İbrahim: “O hem öldürür hem diriltir!” diye yanıtladı. “Bunu ben de yaparım” dedi Nemrud. İki kölenin huzura getirilmesini buyurdu. Kılıcını çekip hemen oracıkta birinin başını gövdesinden ayırdı, ötekini azat etti. Ve İbrahim’e dönüp “Gördün işte” dedi, “birini öldürüp öbürünü dirilttim.” Bunun üzerine İbrahim “Benim tanrım güneşi doğudan getirir sen de batıdan getir bakalım” dedi. Nemrud ne diyeceğini bilemedi, sustu kaldı. Sonra da İbrahim’in harlı ateşe atılmasını buyurdu.</p>

  <p class="p7">Hazreti İbrahim’in öyküsünü büyükannenden dinlemiştin ilk kez. Yuvarlak yüzlü, şişman bir kadındı sen ise dört beş yaşında ya var ya yoktun. “Bir varmış bir yokmuş” diye başlayan masallardan farklıydı bu öykü, büyükannenin o kısık, yerin yedi kat dibinden gelir gibi kulaklarında uğuldayan sesiyle başka bir anlam kazanırdı. Büyükannenin yalnızca Kuran okurken netleşen, su gibi akıp giden, akarken de yunup arınan sesinde yalnızca çocukluğunun değil, bütün bir geçmişin, kendi kendine sormaya başladığın soruların da büyüsü gizliydi. Varlık ve yokluk konusunda zihninde beliren, ne var ki bir türlü dile getiremediğin, karşılığını hiç kimsenin, seni kucağında bebek gibi sallayarak uyutan o şişman ve tatlı kadının, büyükannenin dahi bilemeyeceği sorular. Evet, ilk kez ondan dinlemiştin bu öyküyü, hava sıcaktı. Bahçede dutun gölgesindeydiniz. Nakışlarında güller açan, çayırlar göveren bir kilimin üzerinde yan yana. Kucağında değildin hayır, annenin yokluğunda seni içine çeken, her fırsatta kıvrılıp, kirpi gibi büzülüp sığındığın kucak sıcak havalarda yasaktı. Oturduğu yerde bile terliyordu yaşlı kadın, başörtüsünden fışkıran tel tel beyaz saçlar ıslanıyor, kırışık alnında boncuk boncuk damlalar birikiyordu. Bu nedenle yan yanaydınız, kucak kucağa değil. Dutun yaprakları bile serinlik vermiyordu; öylesine boğucu, hain yaz güneşinin kentin üzerine çöreklendiği, bir daha da kıpırdamadığı bir öğle vaktiydi. Deden yazıhanesinde, annenle baban seyahatteydiler. Sense büyükannenin yanı başında, ona sarılmak, kollarında eriyip yok olmak isteğiyle yanıp tutuşuyordun. İbrahim gibi. Nemrud'un mancınıkla harlı ateşin içine attığı ilk peygamberin tanrı aşkıyla yanıp tutuşması gibi.</p>

  <p class="p7">İbrahim herkesin taptığı putlardan yüz çevirmekle kalmamış, onları kırmaya yeltenmişti. Büyükannenin sesini duyar gibisin hâlâ. Oysa yıllar geçti aradan, anladın ki su insanı boğar ateş yakarmış. Ve hayat yolunun yarısında yaşlanıp ölen o yalnız şairin dediği gibi “Her geçen günün bir dert olduğunu insan bu yaşa gelince anlarmış.” Bu yaş ne demekse, işte geldin o yaşa, hatta geçtin bile. Günler dert çoğaltan tespih taneleri gibi peş peşe dizildikçe büyükannenin yatıştırıcı sesini dinle artık, anlattıklarına “kulak as!” Her çocuk önce içinde arar Allah’ı, sonra yakınlarının yüzünde. Her çocuğun içinde bir Allah vardır, büyükannesinin yüzündeyse nur. Büyükannen de, nur içinde yatsın, yüzünde Tanrı ışığını taşıyanlardandı. İbrahim Aleyhisselam’ın öyküsünü, eğer yanlış anımsamıyorsan, "'kulağına küpe” olsun diye anlatmıştı sana. Sen de şimdi, ondan duyduğunu kendi torunlarına anlat, onlar henüz doğmamış olsalar da bir gün var olacaklarına inandığın için. Oğlun ilerde bir torun, torunlar verebilir sana, ama İbrahim ateşe atıldığında zürriyet sahibi değildi. Henüz değildi.</p>

  <p class="p7">Nemrud’un buyruğu üzerine ülkenin tüm ağaçları kesilip odun yapıldı. Odunları istif edip bir ateş yaktılar. Alevler yeri göğü kapladığında öyle bir sıcak oldu ki, cehennemin sıcağı yanında hiç kalır. Yerde karıncalar havada kuşlar nârın yalazından kavrulup yanarlardı. Arşa yükselirdi dumanlar. İbrahim hücresinden çıkarılıp Nemrud’un karşısına getirildi. Nemrud ona dedi ki: “Sen ki benim gücümden kuşku duydun, gazabımdan korkmadın, tebaam gibi putlara tapmadın. Sen ki onları kırmaya yeltendin, şimdi gör bakalım. Sen mi yanacaksın cehennemde yoksa ben mi!” Ve İbrahim’i bir mancınığa koyup ateşin orta yerine attılar. Onu bu halde gören melekler ağlaşmaya başlayarak Allah’tan yardım dilediler. Allah İbrahim’i sınamak için su meleğini çağırdı ve ona dedi ki: “Git söyle İbrahim’e, ben su meleğiyim, benim hükmüm yeryüzündeki suların tümüne, umman ile yağmura bile geçer, istersen Nemrud’un ateşini hemen söndürürüm” İbrahim Allah’tan başka hiç kimseden, meleklerden bile medet ummamaya kararlıydı. Sesini çıkarıp da olur demedi. Bunun üzerine yel meleği girdi devreye, o da, eğer isterse bir üfürüp Nemrud’un ateşini söndürebileceğini söyledi. İbrahim oralı olmadı, Tanrı’ya dönüp şöyle yalvardı: "Ya Rab! Benden başka sana tapan var mı şu yeryüzünde? Eğer varsa bırak kül olayım, yoksa kurtar beni!” Bunun üzerine Tanrı ateşi söndürmekle kalmadı, Cebrail’e yerden bir su fışkırtıp ilk peygamberinin çevresinde bir bahçe yeşertmesini buyurdu. Ve öyle oldu. O bahçe bugün Anadolu’da, yüce dağın eteklerindeki şehzadeler kentindedir.</p>

  <p class="p7">Büyükannen İbrahim’in bahçesine de götürmüştü seni, havuzda yüzen kımızı balıkları gösterip tüm peygamberlerin atasını yakmayan ateşin balıkların sırtını <span class="t14">az</span> biraz yaktığını, onun için böyle kırmızı ve pul pul olduklarını söylemişti. O zaman kentin parkını Manisa Tarzanı derler yarı meczup bir dervişin, dağda yaz kış çıplak gezen, yabani hayvanlarla konuşan saçı sakalı birbirine karışmış o Kerküklü yabancının yeşerttiğini bilmiyordun. İftar vakti bir koşu dağa tırmanıp ramazan topunu da onun patlattığını bilmediğin gibi. Parkın tüm ağaçlarını teker teker kendi eliyle diken, sulayan, öz çocuklarıymış gibi sevgiyle büyüten Tarzan’la çok geçmeden uzaktan da olsa tanışacaktın, ama ne park ne balıklar ne de ramazan topu üzerine hiçbir şey sormayacak, istesen de sormaya cesaret edemeyecektin. Çünkü kulübesinde tek başına yaşayan, kentin yaramaz çocuklarının taşa tuttukları bu garip adam İbrahim’in ta kendisiydi senin gözünde. O da put kıran İbrahim Peygamber gibi kuraldışı bir hayat sürüyor, Allah’tan başka kimseden korkmuyor, çekinmiyordu. Yanık izleri vardı esmer teninde, harlı ateşin içinden çıkıp gelmiş gibiydi, öylesine kara, korkunç ve inatçı. Ve yalnız ve zürriyetsiz, şu garip, şu yaşanası dünyada tek başına. Manisa Tarzanı dedikleri senin gözünde Nemrud’un gazabından kurtulmuş bir peygamberdi. Ta ki bir gün parktan dönüşte, yine büyükannenin elinden tutmuş çarşıdan geçerken uğradığınız fırında İbrahim Efendi’yle karşılaşana dek.</p>

  <p class="p7">“İbrahim Efendi” demişti büyükannen, “bak bu da bizim torun işte. Gördüğün gibi büyüdü artık. Bundan böyle Kurban Bayramı’nda surrayı sana onunla göndereceğim.” İriyarı bir adamdı. Ağzı açık fırının önünde duruyordu. İçerde oynaşan alevleri görebiliyordun. İbrahim Efendi’nin yüzüne vuruyordu kızıl aydınlık, siyah sakalı ile zümrüt yeşili gözlerini, kara kaşlarını, karaşın, geniş alnını aydınlatıyordu. O güne dek hiç kimsede görmediğin bir tuhaflık vardı bakışlarında. Eline fırından yeni çıkmış bir francala tutuşturmuş, “Tabii ki getirir, kocaman adam maşallah” demişti, “haçan bayram da değildir artık bayram, benzer bir hangi güne... ” Belli ki bir şey ima etmek istemişti, ama ne? Büyükannen onunla tartışmaya girmeden, Rumeli şivesiyle konuşan bu gizemli adamla sohbete başlamadan oradan çarçabuk ayrıldığınızı anımsıyorsun. Bir parça koparıp hemen ağzına attığın ekmeğin yumuşak, sıcak tadı damağında hâlâ, ama İbrahim Efendiyi görmeyeli yıllar oldu. Bayramda surra tepsisini fırına bıraktıktan sonra elini öpmeyeli, hayır duasını ve ortası delik yüz paradan ibaret bayram paranı almayalı.</p>

  <p class="p7">Gerçi dedenin ölümünden sonra, onun geride kalan evrakını düzenlemek için gittiğin Manisa’da son kez gördün İbrahim Efendi’yi. Başına gelen o korkunç olayı dedenin evrakları sayesinde öğrendikten sonra. Tımarhanede tek başına bir odaya kapatılmıştı. Seni tanımadı elbet, zaten hiç kimseyi, en yakınlarını bile tanımıyordu. İsmail’in adını sayıklıyordu durmadan. Çocukluk arkadaşın gök gözlü İsmail’in. Deden, dudaklarında alaycı bir gülümsemeyle “Ismayıl” derdi ona, birini taklit eder gibi, sen, o çok bilmiş edanla hemen düzeltirdin “Hayır, Ismayıl değil, İsmail!” “Peki tamam" derdi deden, “İsmail olsun!”</p>

  <p class="p7">Aslında arkadaşlık etmenizi pek istemez, yine de göz yumardı. Göçmen olduğu için değil, hayır. Başka bir neden vardı, bilmediğin, sanki senden gizlenen bir gerçek. Yıllar sonra fırınında, harlı ateşin önünde değilse de tımarhanede gördün İbrahim Efendi’yi, oğlu İsmail’iyse bir daha göremeyeceğini biliyorsun. Kuşkusuz bu yüzden hâlâ düşlerine giriyor İsmail, süsücü manda gibi bakıyor mavi gözleriyle, çakır malak gibi. Gediz’in kıyısında çamura yatmış bir malak o artık, bir melek; aralarında ses benzerliğinden başka bir ilgi olmayan bu iki sözcük bazen karabasana dönüşen düşlerinde birbirine karışıyor, “İsmail bir melek” diyor bir ses, bir başka ses, şeytanın ta kendisi “Hayır!” diye itiraz ediyor kahkahayla gülerek, “o bir malak! Malak!” Ve İsmail yalvaran gözlerle sana, nedense hep sana bakıyor, yardım bekler gibi. Ama sen şeytana uyup “Malak İsmail!” diye alay ediyorsun onunla, “Malak İsmail malak İsmail! Kulakları kobak İsmail!” İbrahim Efendi suretine girmiş şeytan “Kobak! Kobak Kobalak!” diye el çırpıyor. Çığlık çığlığa uyanıyorsun. Bir malak mı boğazlanıyor orada, akarsuyun kıyısında, yoksa bu çığlıklar çocukluğundan bu yana içinde tuttuğun, boğduğun, boğazladığın çığlıklar mı?</p>

  <p class="p7">İsmail’e yardım edemeyeceğini, geç kaldığını, zaten her işte, yazdığın bu satırlar başta olmak üzere her konuda geç kaldığını, bazen de şu an İsmail’in acı akıbetini araya sıkıştırmaya çalıştığın gibi erken davrandığını biliyorsun. İsmail’in öyküsüne sıra gelmedi daha, İbrahim Efendi’nin cinnetine de. Elinde tepsi, fırına surra götürdüğün günlerdesin daha, özlemle andığın ama artık geri gelmesi mümkün olmayan çocukluk günlerinde. Fırına, büyükannenin deyimiyle “tabakhaneye bok yetiştirir gibi” uçarcasına giderken, uçan aklın da Hazreti İbrahim'e giderdi. İki İbrahim bir olur, birlikte gülüp beraber ağlarlardı. Ve gökyüzünde yıldızları beraber sayarlardı.</p>

  <p class="p7">O yıldızlardan birine dönüşen, hayal meyal anımsadığın, neredeyse unuttuğun, o gün bugündür mezarına bir kez olsun gitmediğin babanın ölümünü de anlatmalısın yeri geldiğinde. Namaz kılıp oruç tutmadığı için İsmail’in ona nasıl kabir azabını uygun gördüğünü, dedenle Kuran üzerine tartışmalarını, sonra karşılıklı saygı ve merak içinde Kuran’ın Fransızca çevirilerini gözden geçirmelerini ve dedenin yıllar sonra İstanbul'da bir akşam vakti ruhunu teslim etmeden önce sana söylediklerini.</p>

  <p class="p7">Evet, dünyada bir İbrahim’di tek tanrıya tapan, O’na sığınan, O’ndan medet uman. O da, bu sevgili kuluna birçok ihsanda bulunmuş, onu Nemrud’un gazabından bile korumuş, ateşinden kurtarmış, ne var ki bir oğul vermemişti. Gerçi varlıklıydı, koyun, keçi ve sığır sürüleri, gümüşleri, uşak ve köleleri, iki tane de karısı vardı. Daha doğrusu ilk karısı Sara yaşlanıp çocuk doğuracak yaşı geçtiği için, Hacer adında bir halayığı da karı olarak almış, ama her ikisinden de bir çocuk peydahlayamamıştı. Bir vadiden ötekine, bir ülkeden bir başka ülkeye konup göçüyor, zürriyet sahibi olamadan Rabbine kavuşacağı düşüncesiyle kahroluyor, ne var ki acısını dile getirmekten çekiniyordu. İsyankâr değildi çünkü, boyun eğmeyi de kendine yediremiyor, tuhaf bir duygu karmaşasında Kenan İli’ni bir uçtan bir uca geçiyor, konakladığı yerlerde Rab için mezbahalar yapıp kurban kesmeye devam ediyordu.</p>

  <p class="p7">Sonunda Rab İbrahim’e dedi ki: "Başını kaldır ve göğe bak, ne görüyorsan bana söyle.” Gün batar batmaz, her zamanki gibi bir anda yıldızlar doldurmuştu boşluğu. Gece aydınlık ve serindi. Gökyüzünde sayısız yıldız vardı. İbrahim yıldızlardan başka bir şey görmediğini söyleyince Rab ona gökteki yıldızlar kadar çok zürriyet bağışlayacağını vaat etti.</p>

  <p class="p7">O anda kim bilir ne hissetti İbrahim, aklından neler geçti. Bir ömür boyu kutsadığı Tanrısına şükretmiş olabilir ya da karanlığı beklemeden iki karısından en gencinin koynuna girmiştir telaş içinde. Telaşlı bir şevk içinde. Sen de, annenin yokluğunda büyükannene sokulup neredeyse koynuna girmez miydin? Yaşlı kadının iyice pelteleşmiş, yer yer kırışan teninde aramaz mıydın şefkati? Onun bacaklarına, karnına, kuruyup da iki incir tanesi gibi kalmış memelerine sürtünmez miydin? Kapı önüne koyulmayacaklarını, dedenin onları alıp sevaptır diye besleyeceğini bildikleri için ikide bir bahçenize atılan yavru kediler gibi. Yattığınız sedirin yanındaki açık pencereden yıldızlar görünürdü. Ve baban, bir otobüs kazasında ansızın karşısına dikilen Azrail’in peşinden göğe ağıp yıldızların arasına karışmadan önce, seyahatlerine hep yanında götürdüğü anneni senden ayırmamış mıydı? Karanlık göğü böyle bir baştan bir başa dolduran yıldızlar gerçekte ölülerin, seni böyle yalnız bırakıp gidenlerin ruhları değil miydi? Sen beş yaşındayken ölen, artık kıvırcık saçlı, mavi gözlü genç bir adam olarak fotoğraflarda, evet yalnızca fotoğraflarda yaşayacak baban da onların arasındaydı; yaz gecesinde parıldayan bir yıldızdı o da. Büyükannenle uzandığınız sedirin yanındaki açık pencereden gördüğün bir kayan yıldız.</p>

  <p class="p7">İbrahim’in her iki karısından da çocukları oldu. Sara İshak’ı doğurdu ona, Hacer İsmail’i. İsmail’in anlamı “Tanrı işitir" demekti ve Tanrı, küçük oğul İshak’ın doğumundan sonra İsmail için ona yalvaran babasının sesini işitti, İshak yüzünden İbrahim’i kendi nezdinde gözden düşürmedi. Annesiyle birlikte oradan çok uzaklara, kırk günlük deve yolundaki Hicaz’a gönderdi. Daha sonra İbrahim de geldi peşlerinden, baba oğul birlikte kervanların konakladığı Zemzem Suyu’nun yanına Kâbe’yi yaptılar, mabedin doğu köşesine de <span class="t14">Hacerü’l- Esved</span> denilen ve gökten yeryüzüne düştükten sonra bir melek tarafından İbrahim’e getirilen karataşı koydular. Bu taş Tanrı katında pirüpak iken yeryüzünde insanların günahlarıyla kararmış, simsiyah olmuştu. Ve tüm karalığına rağmen hâlâ ışıldıyor, sanki Allah nurunun her yerde, en karanlık köşede bile parlaklığını koruyabileceğini kanıtlıyordu.</p>

  <p class="p7">Bu “Hacerü’l-Esved” sözcüğüydü seni en çok büyüleyen, alıp uzağa, çok uzaklara, peygamberler diyarı Arabistan’a götüren. Türkçeye aşina kulağın bir başka dilin, büyükannenin kentin az ötesinde bağlar içinden bulana durula akan Gediz’e özenircesine okuduğu Kuran'ın seslerini, yalnızca sessiz harflerden oluşan o inişli çıkışlı ritmi yadırgıyordu. İyi ki de yadırgıyordu, çünkü yaşlı kadının bazen mırıldanır bazen de bir şelale gibi çağlayarak okuduğu ayetlerin güçlü bir etkisi vardı üzerinde. Ses anlamdan önce geliyor, seni zorluyor, tüm varlığını ele geçiriyordu. Dünya bir akıştan, kendini tanıdık, ama hemen ele vermeyen bir sesin büyüsüne bırakıştan ibaretti. Ses belki içine işliyor, ruhuna nüfuz ediyordu, ama ser verip sır vermiyordu. Ses fısıldıyor, incelip boğuklaşıyor, bağ evine misafirliğe gittiğiniz yaz günlerinde gördüğün Gediz’in çamurlu suyu gibi bulanıyor, bir türlü açılıp saydamlaşmıyordu. Karanlık bir suya bakar gibi bakıyordun büyükannenin yüzüne, ne çakıl taşlarını görebiliyordun dipte, ne de o yuvarlak, alnı kırışık yüzün ışığını seçebiliyordun. Derken eşyalar da kararıyordu çevrende, alacakaranlıkta kıpırdanıyor, soluk alıp veriyor, giderek yer değiştirmeye, tavandan döşemeye gidip gelmeye, duvarlara çarpmaya, çarptıkça tuz buz olup parçalanmaya başlıyorlardı. Biçimler vardı evet, ses kendi varlığın kadar gerçekti, içinde kabarıp coşan tanrı sevgisi de. Anlam gelmiyordu, ama Allah'ın elçisi Muhammed’in gönlüne nazil olduğunu sonradan öğreneceğin söz Arapçanın örttüğü, senden saklayıp gizlediği bir sırdı.</p>

  <p class="p7">Şimdi büyü bozuldu. Yıllar sonra bozuldu büyü, ses anlam kazandıkça inancını yitirdin. Artık Arapçada “hacer”in taş, “esved”in kara anlamına geldiğini biliyorsun. Karataş sözcüğünün “Hacerü’l-Esved" kadar büyülü olmadığının, sır taşımadığının da farkındasın. Herhangi bir insanın, bir kentin ya da bir yörenin, elbette bir nesnenin, yalnızca kendi vasfını bildiren bir şeyin adı olabilir karataş, oysa “Hacerü’l-Esved” başkaydı. O çocukluğunda duyduğun kutsal bir sözcük de değildi yalnızca, rengine rağmen saflığın, sütbeyaz hayallerin, günahsız bedenin cisimleşmiş haliydi.</p>

  <p class="p7">Bu taşın bulunduğu yerden kaldırılıp Kâbe’deki bugünkü yerine konulması söz konusu olduğunda Kureyş'in dört soylu ailesi arasında anlaşmazlık çıktığını öğrenecektin sonradan. Bu kez deden anlatacaktı. “Hacerü’l-Esved”i Kâbe'ye taşıma onuru uğruna nasıl kılıçlar çekildiğini, Kureyşlilerin birbirine girdiğini, sonunda Muhammed’in hakemliğine başvurduklarını, o devirde kendisine henüz peygamberlik gelmemiş de olsa dedenin “Sallallahü Aleyhi ve Sellem Efendimiz” dediği Muhammed’in bulduğu hakça çözümü.</p>

  <p class="p7">Bir kumaş getirip üzerine koyduruyor taşı, dört ailenin her birine de kumaşın bir köşesinden tutup kaldırmalarını söylüyor. Böylece eşit biçimde paylaşılıyor görev. Ve Muhammed’e, bir adı da Ahmed olan genç adama, El Emin adı veriliyor. Yani Kureyşlilerin gözünde güvenilir kişi oluyor müstakbel peygamber.</p>

  <p class="p7">Dedenin, yalnızca beş vakit namazında bir Müslüman değil aynı zamanda hacı da olduğunu biliyordun, ama bu sözcüğün anlamına vakıf değildin. Henüz değildin. Ne var ki dedenin aslında milyonlarca Müslüman gibi ihrama bürünerek Mekke'ye gidip hac görevini yerine getirmediğini, Kâbe’nin çevresini tavaf eden insan seline karışıp Hacerü’l-Esued'e dokunmadığını, o mahşer yerini andıran kalabalıkta itiş kakış, din kardeşlerini ezmek pahasına karataşa erişip ona dokunmadığını, öpüp başına da koymadığını bilmiyordun. Deden savaşmaya gitmişti oralara, hacılığı “Yemen gazisi” oluşundandı, Mina'da şeytan taşlayıp Arafat’a tırmanmasından değil. Zemzem’den içmek de nasip olmamış, ama bir biçimde, büyükannenin söylediğine bakılırsa deden hacı olmuştu. Nasılsa dönebilmişti Yemen’den, gidenin bir daha gelmediği, türkülere, destanlara konu olan Yemen’den. Gerçekte Hicaz’dan dönmüştü ama, büyükannen de dahil tüm yakınları için Arabistan Yemen’di. Yemen adıyla iz bırakmış, yer etmişti belleklerinde. Türküler, çöl savaşlarından geri dönmeyenler için söylenmiş, ağıtlar hep o coğrafya için yakılmıştı.</p>

  <p class="p7">“Burası Muş’tur yolu yokuştur / Giden gelmiyor acep ne iştir!” Ne iş olacak, giden gelmiyordu elbet, orada, o kutsal topraklarda susuzluktan kuruyor, kurda kuşa yem oluyordu. Çöken bir imparatorluğu kurtarmak uğruna. Yuvadan ayrı düşmüşlerin, köyünden zorla alınıp Gazze’ye, Mekke Medine’ye gönderilmiş, orada İngiliz kurşunuyla Arap hançerine göğüs gererken öldürülmüşlerin ardından dul kadınlar, muradına eremeyen nişanlılar, yaşlı analar ile kocakarılar, bağrı yanık âşıklar ağıt yakıyorlardı. “Gitme Yemen’e Yemen’e / Yemen sıcak dayanaman / Dang borusu er vurulur / Sen cahalsın uyanaman.” Uyanmıştı deden, <span class="t14">cahal</span> değildi. Genç bir zabitti Seferberlik’te. Yemen’e gitmiş, Kanal’da, Şam’da, Gazze ve Medine’de yedi düvele karşı çarpışmış, yaralanıp esir düşmüş, sonunda geri dönebilmişti. Hacı sayılırdı öyleyse. Hem hacı hem gazi. Gerçi Allah’ın bir lütfu olarak görmezdi gaziliği, savaştığı için gurur falan da duymazdı. Savaş Allah’ın verdiği canı almak değilse neydi ki! İngiliz’le bir olan Arapları tepelemeye giderken onların Hazreti Peygamberin ümmeti olduğunu biliyordu. Biliyordu ya başka bir şey de gelmiyordu elinden. Ölmemek için öldürecek, yaşamak için yaşatmayacaktı. Çünkü hayat tatlıydı. Çünkü daha genç ve önünde yaşanacak uzun yıllar vardı. Evli de değildi. Ne yapsındı Hazreti İbrahim’in makamını İngiliz’le bir olan Mekke Şerifi’nin elinden kurtarmayıp da.</p>

  <p class="p7">Oğul sahibi olmak kolay mıdır? Elbette değildir. Hele peygamberseniz, Tanrı düşüncesiyle, O’nun sevgisiyle dolup taşıyorsa içiniz, kalbinizde çarpan, damarlarınızda akan O’nun erişilmez sırrı, engin bilgisi, O’nun sonsuzluğuysa. Kız ya da erkek, özellikle de erkek, bir evlat nedir ki! Tanrı size bağışladığı gibi dilerse yanına alabilir onu. İsa bir peygamberdi, ama Tanrı’nın oğlu değildi. Hâşâ değildi. Çarmıha da gerilmedi. Tanrı yanına aldı onu, kendi katında ebedi kıldı.</p>

  <p class="p7">Aslında uykudayken de canınız alınabilir, ölmezsiniz. Sonra, eceliniz gelinceye dek her sabah Tanrı sizi yeniden diriltir, İsa’yı dirilttiği gibi. Savaşta Arapları öldüren deden Allah’ın tüm Müslümanların canını geceleri alıp gündüz iade ettiğine inanıyor, korkunun ecele faydası olmadığını biliyordu. Ama Tanrı’nın verdiği canı almaktan da çekinmiyordu. Bir geceliğine değil ebediyen. Hem Tanrı ona da oğul vermemiş, üç kız bağışlamıştı. Kim bilir cahiliye devrinde yaşasaydı belki de birini toprağa gömecekti. Oysa üçüne de emek verdi, büyütüp yetiştirdi. Serpildi kızları, okula gittiler, iyi bir eğitim aldılar. Belki bu nedenle “Kız çocuğun hangi suçtan öldürüldüğü kendisine sorulduğu zaman” ayetini sık sık okur, ağlardı. Ve sen bir türlü anlayamazdın nedenini, baban öldüğünde bile ağlamayan deden yalnızca bu ayet okunduğunda ağlardı. Ulucami’de cuma vaazını dinlerken de öyle olmuştu, imam kıyamet gününü anlatmaya başladığı zaman. Oğlan çocuğu olmadığı için seni çok sevmiş, tek torununun iyi bir Müslüman olmasını istemişti. Cahiliye devrinde yaşasaydı belki seni de boğazlayıp kurban edecekti.</p>

  <p class="p7">Tanrı İbrahim’i sınamak istedi ya da bir an İsmail yanında, kendi katında olsun istedi, kim bilir. O her şeye kadir değil mi? Hem esirgeyip bağışlayan, hem de müntakim olan, olabilen değil mi? İbrahim’in günahı neydi ki Tanrı ondan öç almak istesin? Bunu bilmiyoruz. Ama İbrahim’e, oğlu İsmail’i kendine kurban etmesini buyurduğunu biliyoruz. Veren de O, alan da; kim ne karışır.</p>

  <p class="p7">Tanrı İbrahim’e seslendiğinde “İşte ben!” dedi İbrahim. “Sana inandım, sana sığındım, günler geceler boyu, aylar, mevsimler, yıllar boyu, yüz yaşımı aştığıma göre bir yüzyıl boyu hep Sen’i düşündüm, Sen'i özledim, Sen’i istedim.” Doğru muydu acaba? Bunca yıl beklediği, edinmek için yanıp tutuştuğu, içindeki Tanrı sevgisini bile azaltan bir başka sevginin, oğul sevgisinin tutsağı olamaz mıydı? Gerçekten seviyor muydu Rabbini, yoksa kalbinde artık bir başka sevgiye de yer var mıydı?</p>

  <p class="p7">İbrahim, oğlu İsmail’e seslendiğinde “İşte ben” dedi İsmail. “Sen bana hayat veren, beni bir damladan var eden, besleyip büyütensin. Sen benim babamsın.” “Öyleyse toparlan bakalım, gidiyoruz” dedi İbrahim. Yanlarına iki uşak alıp eşeğe palan vurduktan sonra yola koyuldular. Üç gün üç gece dağ taş demeden yürüdüler. Artlarına dönüp baktıklarında bir de gördüler ki, bir arpa boyu yol kat etmek şöyle dursun Tanrı’nın seçtiği yere varmışlar bile. İbrahim orada eşeğinden indi, uşaklarına beklemelerini söyleyip oğlunu yanına aldı, birlikte tepeye tırmandılar. Orada bir mezbaha yaptılar. Mezbaha bitince İsmail kurban edecekleri kuzunun nerede olduğunu sordu. İbrahim “Rabb’in hikmetinden sual olunmaz!” diye yanıtladı oğlunu. Sonra başını bir taşın üzerine koyup gözlerini kapatmasını söyledi. İsmail babasının isteğini yerine getirince bıçağını çıkardı, tam oğlunu boğazlamak üzereyken bir melek indi gökten, İbrahim’in elini tutup “Rabbini gerçekten sevdiğini anladım şimdi” dedi. “Biricik yavrunu bile O'ndan esirgemedin!” Ve İsmail'in yerine kurban etmesi için bir koç verdi.</p>

  <p class="p7">Kınalı bir koç alırdı deden, bahçede boş duran keçi damına bağlardı. Sevinçten deliye dönerdin. Kedilerden ve kümesteki tavuklardan başka hayvan girmeyen ev şenlenir, koç damın duvarlarını, karadutları, kavakları süstükçe bahçe hareketlenirdi. Karıncalar da onun şerefine çıkarlardı yuvalarından. Kediler kaçacak delik ararlardı. Kümeste bir çil horoz vardı. O korkmazdı koçtan, ama tavuklar ortalıkta dolaşmaya pek cesaret edemezlerdi. Yemini götürür, suyunu değiştirir, hem sever hem beslerdin. Yumuşacıktı postu, büyükannenin elleri gibi kınalıydı. Gözleri, bakışları da öyle, hani ne derler –“mülayim” mi– öyle bir şey işte. Mülayim ve mülazım. Evin bir parçası, ailenin vazgeçilmez üyesi olurdu. Zamanla varlığına alışırdınız. Yalnız sana sokulur, seni sahiplenirdi, ama dedenle büyükannene biraz uzak dururdu. Onlara kafa tuttuğu, boynuz vurduğu olurdu kimi zaman, sana asla. Sonra, bayram gelip çattığında ağlamana, bağırıp çağırmana aldırmadan bahçenin dibinde keserlerdi. Kahrolurdun! Koçun kanı toprağa akar, derisini yüzen kasap sanki sana çalardı bıçağı, senin canın yanar, senin kanın akar, senin derin yüzülürdü. Küserdin herkese. Herkes orada olurdu bayramda, annenle baban, teyzelerin. Eve yılda bir uğrayan hayırsız amcan bile. Onların varlığı avunman için yeterli değildi. İlle deden gelecek, başını okşayıp teselli edecek seni, ille aynı şeyi, her kurban bayramında anlattığı öyküyü anlatacak. İbrahim’e gökten bir koç inmeseydi onun yerine senin kurban edileceğini söyleyecek. Sen de gözyaşlarını silip kara kara düşünecek, derin bir iç çekişten sonra dedene hak verecek, Allah’a koçu gönderdiği için şükredeceksin. Yoksa sen yatacaktın bıçağın altına, senin kelleni kesecekler, ciğerinden kebap bağırsaklarından mumbar yapacaklardı. Hep böyle olur, her bayramda dedenin alıp getirdiği, kendi ellerinle besleyip okşadığın, alıştığın, erkek kardeşinmiş gibi bağlandığın koç senin yerine kurban edilir, ciğerinden kebap etinden surra işkembesinden çorba bağırsaklarından mumbar yapılır, bir kısmı evde yendikten sonra artanı fakir fukaraya dağıtılırdı. Koçtan geriye, büyükannenle üzerine uzanıp açık pencereden yıldızlara baktığın sedirdeki pösteki kalırdı yadigâr.</p>

  <p class="p7"><a id="a8"></a> </p>
</body>
</html>
