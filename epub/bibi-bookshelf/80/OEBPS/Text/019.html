<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Huveylid kızı Hatice</title>
</head>

<body>
  <h1 class="h11"><a id="a29"></a>Huveylid kızı Hatice</h1>

  <p class="p7">Huveylid kızı Hatice, Kureyş’in en güçlü kadınlarındandı. Başka efsane kadınlar da vardı elbet, gerdek gecesi düşman kabilelerin barışma şartını ön koşan, bu gerçekleşmezse kendini kocasına vermeyeceğini söyleyen, inadıyla ünlü Avs bin Harita’nın en küçük, en küçük olduğu için de masallardaki gibi en güzel ve en akıllı kızı Behiye örneğin ya da cazibesi dillere destan kindar Hind. Ona bu sıfatı neden yakıştırdığımı herhalde anladınız. Yine de, anlamayanlar, anlasalar da inanmayanlar için tekrarlayayım. Mekke’nin ileri gelenlerinden Ebu Süfyan'ın zevcesi Hind, erkek kardeşlerini öldüren Hamza'dan öylesine nefret ediyordu ki, Peygamberin amcası Uhud Savaşı’nda şehit düşünce dayanamadı, devesinden inip kızılca kıyametin arasına dalarak Hamza’nın cesedine ulaştı ve bir hançer darbesiyle karnını yarıp ciğerini yedi.</p>

  <p class="p7">Hatice’nin gücü ne cazibesinden kaynaklanıyordu ne de öfkesinden. Çok güzel sayılmazdı. Duldu üstelik, ölen iki kocasından da çocuk sahibi olmuş, kendini evine ve işine adamıştı. Bir iş kadınıydı o, belli ki çok cerbezeli, çok becerikli, çok meşguldü. Zengindi evet, malı mülkü, kervanları vardı. Ama gücünün asıl kaynağı iş bilen, tuttuğunu koparan bir kadın olmasındandı. Mekkeliler ona “tacire” de diyorlardı, temiz kadın anlamına gelen “tahire” de. Bütün bunları Hatice’nin kâr hanesine yazdığımızda onun Ebu Talib’in yeğeni Muhammed’i neden işe aldığını, amcası adına Şam’a gidip gelen, ne var ki ticaret yapmaktan çok develerin yükünü indirip bindiren, yemlerini veren bu alçakgönüllü genç adamı neden seçtiğini, hadi doğrusunu söyleyelim, ona neden göz koyduğunu daha iyi anlayabiliriz.</p>

  <p class="p7">Belki Hatice de, Hind gibi, nüfuz ve söz sahibi bir kocaya varmak isterdi. Ya da Behiye gibi aşiret reislerinden biriyle çölde, aysız bir gecede üçüncü kez gerdeğe girmek. Dışarıda rüzgâr palmiyelerin dallarını sallar, kamp yerinin son ateşleri de sönerken çadırda kocasına sokulmak, onu şefkati, sıcaklığı, kendine olan engin güveniyle sarıp sarmalamak. Ama yoksul bir erkeği sevdi, ona kapıldı, onu istedi ve burada pek uygun kaçmasa da yazmak zorunda olduğum bir deyimle, kendisinden on beş yaş küçük bir delikanlıyı elde etti. O zamanın töresi gereğince Muhammed aile büyüklerinden istemedi onu, bir yakım aracılığıyla Muhammed’i o istedi ailesinden. Yine de her şey gereğince yapıldı. Düğünleri kırk gün kırk gece sürmedi hayır. Onlar ermiş muradına biz çıkalım kerevetine diyecek halim de yok. daha durun bakalım, henüz evlenmediler. Zengin iş kadını Hatice hemen evlenme teklif etmedi Muhammed’e, onu sınamak istedi. Nasıl mı? Şöyle:</p>

  <p class="p7">Küçük yaşından beri amcası Ebu Talib'in kervanlarıyla Şam’a giden Muhammed bu kez Hatice adına çıktı aynı yolculuğa. Mal yüklü develere Kureyş’in muhafızları ile Kervankıran yıldızı eşlik etmiyordu yalnızca, Hatice’nin adamları da vardı. Ve kadın kölesi Meysere. Meysere Habeş kökenliydi, Ukaz pazarında satılmadan önce varlıklı bir ailenin kızıydı. Endamlı, görgülü, çok da işveliydi. Yol boyunca ilgisini çekmeye çalıştı Muhammed’in, ama geceleyin kervan konaklayıp develer çöktüğün de, genç adamın gözü gökyüzünü dolduran yıldızlardan başka bir şey görmüyordu. Düşünceli ve dalgın bir hali vardı. Kamp ateşine gelen cinlerin şerrinden korktuğu da söylenemezdi. Zaten yola çıkmadan önce herkesin yaptığı. gibi ne Kâbe’ye gidip Allah’ın kızlarını ziyaret etmiş ne de evindeki taş parçasını sevip okşamış, ondan yolculuğun iyi geçmesini dilemişti. Beytullah’ı yedi kez tavaf etmekle yetinmişti yalnızca. Çevresindekilerden çok farklıydı Muhammed, alevlerin gölgesinde dans edip erkekleri baştan çıkaran cinlerin iğvasına kapılmadığı gibi Habeş kölenin koynuna da girmemişti. Sözüne güvenilir biriydi üstelik, mahcup ve yakışıklıydı. Evet, yakışıklıydı. O’nu yüzü örtülü tasvir eden minyatürlerin sonradan, çok sonradan yapıldığını, oysa eski kaynakların Peygamberi gerek karakter gerekse fizyolojik özellikleriyle en küçük ayrıntılarına varıncaya dek anlattıklarını biliyoruz.</p>

  <p class="p7">Muhammed’i Şam kervanında bir dişi devenin üzerine binmiş, başında yeşil ya da beyaz sarığıyla hayal edebiliriz. Herkes gibi onun da iri, siyah gözleri ışıktan kamaşıyor. Ama herkesin üzerinde olmayan bir bulut var Muhammed’e eşlik eden, kendisine henüz peygamberlik gelmemiş de olsa Allah’ın sevgili kulunu ve müstakbel elçisini güneşten koruyan. Muhammed’in devesi durunca bulut da duruyor, yürüyünce bulut da yürüyor. Ve güzel, beyaz dişleriyle hep gülümsüyor Muhammed. "Gerçekten de Biz insanı en güzel surette yarattık” ayeti sanki onun için inecek gibi. Alnı geniş ve ferah, sarık başını olduğundan daha büyük gösteriyor. Burnunun üstü ne dek uzayan kavisli kaşları, kaşların tam ortasında öfkelenince kabarıp şişen, sakinleştiğinde eriyip kaybolan bir damar var. Burnu uzunca ve hafif kavisli, ağzı büyükçe, dudakları kalınca. Kureyş’in tüm soylu erkekleri gibi kara kaşlı kara gözlü anlayacağınız, ama teni beyaz, çok beyaz. Gerçi Yusuf ondan daha beyazdı, ama o Yusuf’tan sanki daha güzel, çok daha çekici. Ve bulutun koruyucu gölgesi düşüyor nazik tenine. Geniş, ama kılsız göğsüyle ince ve güçlü bacaklarını da gölgelendiriyor. Saçları ne çok düz ne fazla kıvırcık, ama epeyce uzun, omuzlarına dökülüyor. Sakalları da bir hayli uzun ve gür, bakır renginde. Kokulu. Misk ü amber sürüyor her sabah, günbatımında çıkan rüzgâr saçları ile sakallarını dalgalandırdığında çevreye hoş bir koku yayılıyor. Kum denizinde bir ada sanki, bir rayiha kaynağı. Yalnızca güven vermiyor çevresine, büyüleyen, alıp götüren, ilk solukta baş döndüren bir koku da saçıyor.</p>

  <p class="p7">O kokudan mı etkilendi Huveylid kızı Hatice, yoksa bakışlarındaki kararlılıktan mı? Belki de gözlerinin beyazındaki kırmızılıktan, neden olmasın? Doğru sözlü, güvenilir, sadık oluşundan da etkilendiği anlaşılıyor. Ben Hatice’nin Muhammed’de en çok imkânsızı, gizemi, çocukluğu daha doğrusu yetimliği sevdiğini düşünüyorum. Önce dedesinin daha sonra da amcasının korumasında büyümüş, ne var ki anne şefkatinden yoksun kalmış, babasınıysa hiç tanımamıştı Muhammed. Bebekken sütannesi bile korkup geri getirmişti onu, çocuğun çevresinde olağanüstü bir şeylerin dönüp durduğunu bahane ederek dedesine teslim etmişti. Büyüdükçe, serpilip geliştikçe, sürülerin peşinden düşüp kalkmaya, ağzı köpüklü develer ile allı morlu, yağ kuyruklu koyunları değneğiyle yederek otlatmaya yeltendikçe yalnızlığı daha da artmış, Mekke civarındaki vadileri, tozlu yolları, kurumuş dere yataklarını, sarp yamaçları arşınlamaya başlamıştı. Yalnızlığı arar olmuştu artık, yetimliğinin, kabilesinden dışlandığının farkındaydı. Ve gelmiş geçmiş peygamberlerin hepsinden daha fazla çobandı, öyle bir başına, sürüsüyle ve dağlarla ve taşlarla haşır neşir, onların ayrılmaz bir parçası, hısımı, akrabasıymış gibi. Akrabalık ilişkilerinin her türlü toplumsal değerin üzerinde tutulduğu kabile hayatında bu derin, bu kahredici terk edilmişlik duygusunu en yoğun biçimde yaşadığını tahmin edebiliyorum. Ve “Andolsun kuşluk vaktine, karanlık geceye!” diye başlayan Duha Suresi’nin o müthiş ayetleri düşüyor aklıma: “Rabbin seni terk etmedi, sana darılmadı da. (...) Seni yetim bulup da barındırmadı mı? Seni yolunu kaybetmiş bulup da doğru yola iletmedi mi? Seni yoksul bulup da zengin etmedi mi? Öyleyse yetimi hor görme sakın!” Bunları, bir bakıma, Hatice de söyleyebilirdi, çünkü ölene dek Hatice de terk etmedi onu, bir anne şefkatiyle sarıp sarmaladı, hep yanında, yakınında oldu. Rabb’dan önce Hatice bağrına bastı Muhammed’i, O'na da, yani kocasına, yani Tanrı’nın birliğine ilk Hatice inandı. Neyse, daha evlenmediler demiştim. daha Şam yolunda Muhammed’in izindeyiz, Mekke’de Hatice’nin evinde değil.</p>

  <p class="p7">Kervan Busra’ya yaklaştığında bir Nasturi keşişi tepenin yamacındaki mağarasından dişi devenin üzerinde salınan bulutu gördü. Mekke kervanı böyle yılda bir kez uzaktan görünür, karayılan gibi kıvrıla büküle çölün içinden çıkar gelirdi. Yaklaştıkça muhafızların haykırışları çıngırak seslerine karışır, mağrur ve yorgun develer çölü geride bırakmanın sevinciyle hızlanırlardı. Ama hiçbirinin üzerinde bu kadar serin gölgeli, böylesine alçak bir bulut, tek bir bulut olmazdı. Keşiş bir olağanüstülük sezerek telaşla aşağıya inip kervanı düz ovada, konak yerindeki ulu ağacın altında karşıladı. Ağaç yörede pek rastlanmayan türdendi. Gövdesi kağşamış, eğrilip bükülmüş, iyice kocamıştı. Köklerinin bir kısmı sanki dışarıdaydı. Dalları yok denecek kadar azdı, yaprakları da. Bulut, devesinden inen yakışıklı, genç adamla birlikte geldi, ağacın tam üzerinde durdu. Gölge vermeyen ağacın dibini bir serinlik kapladı. Keşiş serinliğin uzağındaydı, genç adamsa tam ortasında. Konuşmaya başladılar. Daha doğrusu keşiş genç adama bazı sorular sordu, sonra da gömleğini çıkartmasını rica etti. Meysere olan bitenleri uzaktan izliyordu. Muhammed keşişin ricasını kırmayıp gömleğini sıyırınca iki omzunun ortasındaki peygamberlik mührü alaca bir leke gibi ortaya çıktı. Ama keşişten başka şaşıran olmadı. Bunca yıldır okuduğu kitapların haber verdiği, Yahudi kâhinlerin Arapların içinden çıkacağını söyledikleri son peygamber karşısında duruyordu, ama henüz kimse bunun farkında değildi. Meysere dönüşte olan bitenleri Hatice'ye anlattığında Huveylid’in kızının bakışlarından bir parıltı geçti ve o an Muhammed’le evlenmeye karar verdi.</p>

  <p class="p7">Hatice'nin babası Ficar Savaşı’nda ölmüştü. O kanlı ve saçma savaşta kimler ölmemişti ki! Aynı soydan gelen iki kabile bir kan davası yüzünden birbirine girince zırhlar kuşanılmış, zehirli oklar atılmış, kılıçlar çekilmiş, nice koç yiğitler yere serilmişti. Çöken develeriyle birlikte ölenler de olmuştu bu arada. Mızrakla kalbi deşilenler, kellesi uçurulanlar, kafası koparılıp top gibi oradan oraya atılanlar, kolları, bacakları havada uçuşanlar... Su gibi kan akmıştı. Kan, yörede kıt olan, kuyu diplerinde biriken sudan daha çok, daha coşkuyla akmıştı. Evet, kan gövdeyi götürmüştü, diyeceğim. Ve sonra, yıllar sonra, Müslümanlar ile müşrikler kapıştığında da kan oluk gibi akacak, kılıçlar çalındığında kelleler düşecekti. Ficar Savaşı’nda ölenler cennete gitmemişlerdi, çünkü henüz cennet ya da cehennem vaat edilmemişti onlara, parçalanıp toprak olan gövdenin yeniden dirilebileceğine, ölümden sonraki hayata inanmıyorlardı. Ama ağıtlar yakılmıştı arkalarından, çocuklar ve kadınlar ölülerine ağlamışlardı. Üstünü başını parçalayanlar, dövünenler, kendini yere atıp toprakta debelenenler arasında Hatice yoktu. Hatice o zaman da vakur bir keder, Kureyşlilerde pek görülmeyen bir tevekkülle karşılamıştı babasının ölümünü. Yani o da, müstakbel kocası Muhammed gibi öksüz kalmış, genç kızlığında en yakınını kaybetmenin acısını yaşamıştı. Bu nedenle, yetimi hor görmek şöyle dursun, ona sahip çıkmak, onu bağrına basıp korumak, sevip okşamak, kollarında sallamak için karşı konulmaz bir arzu duyuyordu.</p>

  <p class="p7">Hatice Muhammed’le evlenmeyi kafaya koyunca töreyi çiğneme pahasına bu arzusunu Ebu Talib'e iletmişti, ama düğünün yine de kurallar çerçevesinde yapılması gerekiyordu. Sonunda, babası hayatta olmadığı için Hatice’yi amcasından, Muhammed'in kendi amcası Ebu Talib istedi, ne var ki kız tarafım temsilen amca Amr Esed rıza göstermedi. Esed varlıklı yeğenini yoksul, üstelik de yetim bir delikanlıya layık görmüyordu. Bunun üzerine evinde bir şölen düzenledi Hatice, ne de olsa görmüş geçirmiş, başından iki evlilik geçmiş olgun bir kadındı. Şölene aile büyükleri ve yakın akrabaların yanı sıra eş dost da çağrıldı. Dostların arasında bir şair vardı. Tuhaf bir adamdı doğrusu, ne dediği pek anlaşılmıyordu. Belli ki cini garip sözler söyletiyordu ona, Hicaz lehçesinde olmayan, kimsenin anlamadığı sözcükleri peş peşe sıralıyor, sanki gelecekten haber veriyordu. Yalnızca şair değil aynı zamanda kâhindi. Derken dili açıldı. Muhammed’i övüyordu; onun yüreğinin tüm Mekkelilerin hatta Acem’de ve Rum’da hor görülen tüm Arapların yüreğinden daha temiz, çok daha parlak olduğunu, bu nedenle ona önemli bir görev yükleneceğini söylüyordu. Dağların bile kaldıramayacağı bir görev olacaktı bu, öylesine zor, tehlikeli, ama kaçınılmaz. Hem de çok gerekli. İşte o zaman tüm kaderi değişecekti Kureyş’in. Yalnızca Kureyş’in değil tüm Arapların ve başka kavimlerin de kaderi değişecekti damat adayının pirüpak yüreğine gökyüzünden bir esin, bir söz nazil olduğunda.</p>

  <p class="p7">Şairin sözlerine o gün kimse önem vermedi. Söylemesi gerekenleri söylemediği, Kureyş’in yiğitliğini, asilliğini övmediği için, Kâbe’nin anahtarları ile hacılardan, Zemzem suyu ile ilahlardan dem vurmadığı, Allah’ın kızlarına yalvarıp yakarmadığı için amcalar tarafından susturuldu. Amcalardan Ebu Talib söz aldı sonra, Muhammed’in yoksul, ama soylu olduğunu, zenginliğin gölge gibi geçici soyluluğun ise kalıcı olduğunu belirtti. Yeğenine Hatice’yi istemeden önce onun meziyetlerini bir bir sıraladı. Bu arada öteki amca öteki yeğenin cömertçe sunduğu hurma şarabından fazlaca etkilenmiş, sızıp kalmıştı. Onun yerine Hatice’nin kuzeni Varaka bin Nevfel söz aldı. Kutsal kitapları hatmettiğinden, derin bilgisini çevresindekilerle paylaşmak istemediğinden olmalı, kısa ve öz konuştu. “Muhammed cins bir deve gibidir” dedi, “çökmesi için burnunun üzerine değnekle vurmaya gerek yoktur.” Bunun üzerine Ebu Talib müstakbel gelinin evine yirmi deve bağışladığını ilan edince ortalık şenlendi. Hatice’nin bir işaretiyle rakkaseler içeriye girip şölen masasının çevresinde tef çalarak dans etmeye başladılar. Aynı anda konuklar gelin ve damadın başlarına atılan hurma ve şekerlere yumuldular. Amcalardan Amr bin Esed gürültüden uyandı, yeğenine neler olup bittiğini sordu. Hatice “Allah’ın izni Peygamberin kavliyle ben Muhammed’e vardım” demedi elbet, ama dünya evine girdiğini söyledi. Amca öfkesinden ne yapacağını bilemedi önce, ama kendi rızası dışında gerçekleşen bu evliliği onaylamadığını da dışa vurmadı. Çünkü atı alan Taif’i çoktan geçmişti. Öylece oturdu kaldı yerinde, yeğeninin elinden içtiği hurma şarabıyla bu kez ancak ertesi sabah ayılmak üzere yeniden sızdı.</p>

  <p class="p7">Muhammed ile Hatice mutlu yaşadılar. Süt emerken ölen oğulları Kasım’ın dışında mutluluklarına gölge düşmedi. Dört kızları oldu. Zeyneb, Rukiye, Ümmü Gülsüm ve Fatıma. Hiçbirini diri diri toprağa gömmediler. Zengin olduklarından değil, kız çocuklarını en az oğlan çocukları kadar sevdiklerinden. Ve Muhammed’e vahiy inene dek, yani on beş yıl boyunca kervan düzüp mal aldılar, mal sattılar. daha doğrusu tam olarak ne yaptıklarını bilmiyoruz, ama bu mutlu yuvanın temelinde yalnızca şefkat ve sadakat değil meşakkat de olduğunu biliyoruz.</p>

  <p class="p7"><a id="a30"></a> </p>
</body>
</html>
