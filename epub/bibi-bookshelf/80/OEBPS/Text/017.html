<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Mevlit</title>
</head>

<body>
  <h1 class="h11"><a id="a25"></a>Mevlit</h1>

  <p class="p7">Geldiler. Aralık bahçe kapısını itip yürüdüler. Dut ağacının gölgesinden geçtiler. Yukarıya çıkmadan karadutların boyadığı avluda soluklandılar biraz. Sonra evin konuk odasına girdiler, yan yana sedirin üzerine dizildiler. Sedir o gün özel bir örtüyle kaplanmıştı, zümrüt yeşili upuzun bir seccadeyle. Ayaklarını aşağıya sarkıtıp minderlere gömüldüler. Koltuk ve sandalyelere oturanlar da oldu, yere, Gördes halısının üzerine bağdaş kuranlar da. Halıda maviler ağır basıyor, su kenarında bülbüller şakıyordu. Duvar halısındaysa kalabalık vardı. Kalabalık çepeçevre kuşatmıştı Kâbe’yi, belli ki hac zamanıydı. Kapısı her zaman kilitli duran odanın sürekli konukları da galiba onlardı, yani hacılar. Tapınağın siyah kisvesi rüzgârda dalgalanıyordu. Belki de melekler uçuyordu etrafta, hacıların yokluğunda Kâbe'yi tavaf eden yalnızca onlardı. Duvar halısının tüm ayrıntıları aklında, oysa evinize kırk yılda bir gelen konukların hiçbirini anımsamıyorsun. Babanın mevlidine gelenler hariç tabii, onları unutmadın. Her biri yanaklarından öpüp bağrına basmıştı seni. Hem o gün çok özel, çok önemli bir gündü. Babanın kırkı çıkmıştı. Seni yoktan var eden gerçi Allah’tı, ama tohum babanındı. Onun bir parçası olduğunu biliyordun, bu tohum işine aklın fazla ermese de. Ve o gün babanın burnu düşmüş, kabir azabıyla birlikte bedeni çürümeye başlamıştı. Haşre dek sürecekti bu azap, İsmail öyle söylemişti. O gök gözlü Piç İsmail!</p>

  <p class="p7">Konuklar en güzel elbiselerini giymişlerdi. Kadınların başı örtülüydü, erkekler sinekkaydı tıraş olmuş, kasketlerini çıkarmadan başlarında ters çevirmişlerdi. Pantolonları ütülü, çorapları rengarenkti. Ayakkabılarını eşiğe bırakmışlardı. Ömründe ilk kez bu kadar ayakkabıyı bir arada görüyordun. Şaşırmıştın. Ayakkabılar siyah, beyaz, kahverengi, kırmızı, irili ufaklı kayıklar gibi dizilmişlerdi. İçlerinde yüksek topuklu iskarpinler yoktu, ama çoğu tokalı ve boyalıydılar. Kimse görmeden tozlu olanları elbeziyle silmiştin. Konuklara yapabileceğin başka ikram da yoktu. Ayakkabılar büyükannenin takunyalarından o kadar farklıydılar ki. Nedense saymaya başlamıştın. Tam kırk çift ayakkabı. Sahiplerinin adlarını unuttun, ama yüzlerini, duruşlarını, bir ağızdan tekbir getirişlerini bugün de anımsıyorsun.</p>

  <p class="p7">Aralarında komşularınız da vardı, dedenin köylüleri de. Hacırahmanlı’dan sabah ezanında trene binmişler, bağda üzümlerini tarlada tütünlerini bırakıp gelmişlerdi. Gelirken de yanlarına torbalarını almayı ihmal etmemişlerdi. Önce alışveriş yapacak, kentte işlerini gördükten sonra mevlide katılacaklardı. Dünya faniydi, ama ahret inancı karın doyurmuyordu. Öteberiyle dolu torbalarını da eşiğe bırakmışlardı, ayakkabılarının yanına. Akrabadan pek kimse yoktu. Annenle araları açık olduğundan teyzelerin gelmeyip baş sağlığıyla yetinmişlerdi. İkisi de evli değildiler ve hâlâ kıskanıyorlardı küçük kardeşlerini. En güzelleri oydu çünkü. Masallardaki gibi en zeki ve en talihsiz olanı da. Piyango ona vurmuş, bunca yıl koca sefası sürdüğü yetmiyormuş gibi bir de çocuk yapmıştı Allah bağışlasın, afacan bir oğlan. Afacan ve hayalci. Neyse ki babası gibi zındık değil. Hem de hiç değil. Bir tek cuma namazını bile kaçırmıyor, ramazanın ilk ve son günü de olsa, oruç tutuyor, eğer uyuyup kalmazsa dedesi ve büyükannesiyle birlikte teraviyi de kılıyordu. Amcan Manisa dışındaydı yine, dedenin silah arkadaşı Gazi Hafiz Bey de. Mevlidi ister istemez Ulucami imamı okuyacaktı. Babanın mevlidini.</p>

  <p class="p7">Demek ki öleli kırk gün olmuştu. Anneciğin pek kendinde değildi zaten, “ölenle ölünmez” laflarına aldırmayıp sanki babanla ölmüş, onunla gömülmüştü. Uykusuz, gece evde hayalet gibi dolaşan, ağlayan, hep ağlayan bir yabancıydı artık. Uzaktı sana, oysa Allah hep yanında, yanı başındaydı. Babana kabir azabını layık gören Allah annenden de, dedenden de, hatta baban öldükten sonra kimi geceler koynuna sokulup uyuduğun büyükannenden de daha yakındı.</p>

  <p class="p7">Annen o gün ayakta zor duruyordu. Dedense bir sabır abidesiydi. Konuklarla hep o ilgilendi. Eğer tevekkül diye bir şey varsa, iyi Müslüman başına ne gelirse gelsin kadere boyun eğmeliyse, deden o gün, babanın mevlidi okunurken örnek bir Müslüman duruşu sergilemişti. Kadınların gözü yaşlıydı, erkekler susuyordu. Sen eşikte ayakkabıları saydıktan sonra içeriye girip konukların ellerini teker teker öpüp başına koymuştun. Sonra usulca büyükannenin yanına ilişmiştin. Yaşlı kadın kendi kendine bir duaya başlamıştı bile, sanki olan bitenin farkında değildi. Mırıldanırken hafifçe iki yana sallanıyor, şişman gövdesi sarkaç gibi gidip gelirken gözyaşlarına engel olamıyordu. Kapalı gözkapaklarından süzülen damlalar dudaklarında dağılıyordu.</p>

  <p class="p7">Kadınlar aralarında fısıldaşmaya başladılar. “Allah rahmet etsin! Allah mekânını cennet eylesin! Allah taksiratını affetsin! Allah ondan esirgediği ömrü evladına bağışlasın. Allah yarabbim sen büyüksün! Allah... Allah...” Her cümle Allah’la başlıyor, her söz O'nda bitiyordu. Sonunda ayağında lapçınları, sırtında siyah cüppesi, başında kırmızı beyaz bayrak rengi sarığıyla imam odaya girdi, kendisine ayrılan koltuğa otururken o da bir “Allah yarabbim!” çekti. Ve hiç beklemeden, “Allah adın zikredelim evvela!” diyerek mevlide başladı.</p>

  <p class="p7">İmamın sesine cuma namazından aşinaydın, vaazlarına da. Ama bu kez baban için söylüyor, onun için okuyordu. Hem de ne okuma! Ses konuk odasında yankılanıyor, camlar zangır zangır titriyordu. Sözcükler peş peşe, makineli tüfekten çıkan mermiler örneği saplanıyorlardı yüreğine. Oracıkta düşüp ölebilirdin, öylesine deliciydiler. Hem uzun ve dokunaklı bir şarkı, hem bir yakınma hem de bir ağıt gibiydiler. İmam baban için okuyordu, ama konu Muhammed’di. Gerçi çok azını anlayabiliyordun söylenenin, önce Kuran sandığın duanın başka bir şey olduğunu, Peygamberin doğumunu anlattığını anlaman içinse aradan yıllar geçmesi gerekecekti.</p>

  <p class="p7">“Amine Hatun Muhammed annesi / Ol sedeften doğdu ol dür dânesi” dizeleri yer etmiş belleğinde. Peygamber doğduğunda gökten meleklerin inip Kâbe’yi tavaf eder gibi Amine’nin evini tavaf etmeleri de. Sonra yeryüzüne yağan nur, Peygamberin annesine hurilerin sunduğu “kardan ak hem soğuk” şerbet, sırtını kanadıyla sıvazlayan ak kuş ve imamın yükselen sesiyle doruğa varan selam faslı: “Merhaba ey âli sultan merhaba / Merhaba ey kan-i irfan merhaba! / Merhaba ey sırr-ı fürkan merhaba / Merhaba ey derde derman merhaba!” Doğumuyla, işledikleriyle derde derman olacaktı Muhammed, ama o da, Allah’ın her kulu gibi sonunda ölüme yenilecekti. Azrail’in Peygamberin canını almaya gelişini anlatan bölümü de anımsıyorsun. Konuklar kendilerinden geçmiş dinlerken “Ol gelendür eden oğullar yetim / Canlar alup tenleri kılan remim” dizeleri o ana kadar bir Buda heykeli gibi sessiz duran, duygularını dışa vurmaktan kaçınan dedeni bile heyecanlandırmaya yetmişti. Demek ki doğumdan çok ölümdü bu dünyanın gerçeği. Muhammed de yetimdi sen de. O da bir ölüden olmuştu, sen de bir ölünün, kırkı çıkınca “teni remim” olmaya başlayan bir babanın tohumuydun. Doğarken herkes gibi sen de içinde taşıyordun kendi ölümünü, kalbinin her atışında ona biraz daha yaklaşıyordun. Her çocuğun içinde, verdiği, can alan bir Allah vardı, evet, yani ölüm de vardı. Senin içindeyse, Muhammed gibi yetim olduğundan, bir değil iki ölüm vardı sanki.</p>

  <p class="p7">Peygamber on dokuzundaki eşi Ayşe’nin kollarında can vermişti. Ama ölmeden birkaç gün önce, biraz iyileşir gibi olduğunda, mezarlığa gidip Uhud şehitleri için dua etmişti. İlk orada mı hissetmişti sonun geldiğini, yoksa zaten, babanın mevlidinden sonra konukların birbirlerine ve sana teselli kabilinden “her canlı ölümü tadacaktır” dedikleri gibi, Kuran’da yazılı olana boyun eğme vaktinin geldiği yorgun yüreğine çok daha önceden mi malum olmuştu? Gerçi bu dünyanın hazineleri sunulmuştu ona ya da öteki dünyada Yüce Dost’un refakati. Ve o, elbette ikincisini seçmişti. Bu ölümden korkmasına, fani de olsa bu dünyadan çekip giderken keder duymasına engel değildi elbet. Yine de Ayşe “Ey Allah’ın elçisi, senden önce ölürsem beni gömdükten sonra öbür eşlerinle gününü gün edersin!” dediğinde gülümsemişti, o inci kadar beyaz, güzel dişleri, titreyen şehvetli dudaklarıyla. Ve son bir kez daha, karısının tükürüğüyle ıslanıp yumuşamış misvakla dişlerini ovmuş, Medine’nin yedi ayrı kuyusundan getirilen soğuk sularla yunmuştu. Kapıda Cebrail ve Azrail birlikte bekliyorlardı. Girmek için izin istediklerinde vermeyebilirdi. Azrail, babanın canını aldığında onun böyle bir ayrıcalığı yoktu, ama Allah’ın sevgilisinin vardı. Belki de, kim bilir, yoktu. Allah Kuran’da bütün peygamberler gibi onun da öleceğini haber vermemiş miydi? Tüm kulları gibi ölüp de sonradan dirileceğini. Bu gerçeği unutmuş olamazdı. Kadere boyun eğişi kuşkusuz bundandı. Başını genç karısının göğsüne yaslamış, Azrail’e ruhunu teslim etmişti sonunda, bu işin hiç de kolay olmadığını mırıldanarak.</p>

  <p class="p7">0 gün imam, Peygamber'in doğumunu müjdeler gibi ölümünü de haykırıyordu içli sesiyle. Ve Süleyman Çelebi’nin dizeleri, aruz vezninin yatağında Kevser Irmağı'nın akışıyla çağlayıp coşuyordu:</p>

  <p class="p6"><span class="t15">Vakt erişti dünyadan kıla sefer<br />
  0l güneş yüzlü vü ol alnı kamer</span></p>

  <p class="p6"><span class="t15">Her kim ol sultan için yaş indire<br />
  Yaşı onun tamu odun söndüre</span></p>

  <p class="p7">Ve konuklar ağlıyorlardı. Sen de gözyaşlarını tutamayıp hıçkırmaya başlamıştın. Hem Peygamber hem baban için, pek farkında olmasan da belki kendin için ağlıyordun. Şimdi biliyorsun, aslında konuklar kendi ölümlerine, herkes kendi sonuna ağlıyordu. Ve bunca yaygaranın elbette ecele faydası yoktu. imamın sesi bir alevdi artık, değdiği yeri yakıyor, ulaştığı yüreği dağlıyordu:</p>

  <p class="p6"><span class="t15">Fahr-i alem göç eyledi dünyadan<br />
  Ümmetlerim size olsun elveda</span></p>

  <p class="p6"><span class="t15">Bize gel oldu yüce Mevla’dan<br />
  Ashâblarım size olsun elveda</span></p>

  <p class="p6"><span class="t15">Bunu dedi yaşlar doldu gözüne<br />
  Bir figandır düştü halkın özüne</span></p>

  <p class="p7">O gün herkes baban için de ağladı, Peygamber ve bütün ölmüşler için de. Sonra konuklara akide şekeri ve lokma sunuldu. Hiçbir şey olmamış gibi ölümden değil hayattan konuşuldu, sohbet edildi. Ve konuklar geldikleri gibi, eşikte çıkardıkları ayakkabılarını giyip, birer birer gittiler. Odada deden ve büyükannenle yalnız kaldın. Annen bir köşede hâlâ ağlıyordu. Yanına gidip “Artık ağlama” dedin. "O şimdi cennette hurilerle beraber!” Anneni teselli etmekti amacın, ama o ağlamaya devam etti. Bunun üzerine “Zırla dur öyleyse” diye kestirip attın. “Ağlamakta haklısın. Babamın kabir azabını belki gözyaşların azaltır!” Nasıl söyleyebildin bu sözleri, içindeki cehennem korkusunu bu kadar kolay, böylesine pervasızca nasıl babana atfedebildin, neden yüce Tanrı’dan onu bağışlamasını dilemedin, hala anlamış değilsin. Artık ne Allah korkusu var içinde, ne azap korkusu. Yalnızca bir kuşku, evet, içinde ikinci bir insana dönüşen o kuşku kemiriyor zihnini. Ölümden değil ölememekten korkuyorsun, annen gibi, can çekişen herkes gibi. Baban şanslıydı. Öldüğünü bile anlayamadan çekip gitti bu dünyadan. Kam alıp da hâlâ doyamadığın, bu yaşanası, bu rezil, bu ölümlü dünyadan.</p>

  <p class="p7"><a id="a26"></a> </p>
</body>
</html>
