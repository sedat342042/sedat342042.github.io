<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Hacı Baba</title>
</head>

<body>
  <h1 class="h11"><a id="a47"></a>Hacı Baba</h1>

  <p class="p7">Leylekler hep yüksekten mi uçardı, yoksa sana mı öyle gelirdi? Manisa’da gökyüzünü açık mavi, bulutsuz, derin ve duru anımsıyorsun. Çocukluğunun hayal dünyası kadar sonsuzdu. Şaşırtıcı, uzak, apaçıktı. Yalnızca dağdı kentin üzerine kapanan, seni korkutan, mor kayaları mağaraları, yamaçlara tünemiş tek tük ağaçlarıyla dünyanı karartan. Sıcakta yemyeşil tüten ovanın ucunda da dağlar vardı. Bağların, tütün ve pamuk tarlalarının, elma, nar, incir ağaçlarının ötesinde, günbatımında tutuşan ufuk çizgisine dizilmiştiler. Kim bilir nasıldı o dağların ardı, neye benziyordu? Başka köyler, başka kasabalar vardı belki, senin gibi başka çocuklar; belki de deniz, evet o güne dek hiç görmediğin Akdeniz çırpınıp duruyordu orada, uçsuz bucaksız ve mavi, lacivert, günbatımında şarap rengi. Bu rengi Akdeniz’e yakıştıranın binlerce yıllık hemşeriniz Homeros adında kör bir şair olduğunu öğrenecektin sonradan. Ama çok sonradan. O zaman okuduğun kitaplar bir elin parmaklarından fazla değildi. Ve yanlış anımsamıyorsan, hemen hepsi Atatürk üzerineydi. Gazi Paşa’nın Kocatepe’den “Ordular ilk hedefiniz Akdeniz’dir” dediği Adalar Denizi olmalıydı dağların ardında. Orada gemiler, büyükannenin dediğine bakılırsa kocaman ve beyazdılar. Sen daha dünyada yokken, annenle teyzelerin de yokken, deden o gemilerden birine binip Hicaz’a gitmiş, hacı olmuştu. Hacı olmamış, savaşmıştı aslında. Bir kolunu Kutsal Topraklarda bırakmıştı. Evet, hem hacı hem gaziydi deden, onu Hicaz’a götüren uzun bacalı, külüstür vapursa senin hacı olma hayalleri kurduğun yıllarda çoktan çürüğe çıkmıştı. Orada, dağların ardında köpüklü dalgalar hac yolunda büyük engeldi, rüzgarlar, fırtınalar da öyle. Hepsi Allah'ın emrinde, O’nun denetimindeydiler. Gemileri denizin dibine batıran da O’ydu, limana ulaştıran da. Peki dağların üzerinde geceleri gökyüzüne asılmış gibi duran, sabaha dek sana göz kırpan yıldızları da Allah mı yaratmıştı? O yaratmıştı elbette, dağları yeryüzüne mıhladığı gibi yıldızları da denizde gemilere yol göstersinler diye gökyüzüne mıhlamıştı.</p>

  <p class="p7">Belki de Sipil Dağı’nın ağırlığından, ezici varlığından kurtulmak için böyle sık bakardın gökyüzüne. Yukarda, çok derinde siyah lekeler halinde uçan leylekleri görürdün. Onlar gerçekte hem leylek hem hacıydılar. Mekke’ye dek böyle kanat çırparlardı gökyüzünde. Oraya varınca yorgun argın Merve’ye, Sefa’ya konarlar, Kâbe’de yuva kurarlardı. Göçmen kuşların kış gelmeden sıcak ülkelere doğru uçtuklarını bilecek yaştaydın. Leyleklerin Kâbe’ye gidip hacı olduklarınıysa büyükannen söylemişti sana, kim bilir belki onlar gibi olmak, kanatlanıp Kâbe’ye uçmak isterdi yaşlı kadın, ama kümesteki tembel tavuklar gibi kanat çırpsa da uçamazdı. O kocaman gövdesi, kötürüm ayaklarıyla kalkıp da hiçbir yere gidemezdi. Bahçede dolaşıp sümbülleri sular, toprağı çapalardı iki büklüm. Ama sen Kâbe'ye gidecektin bir gün, ihrama bürünüp hacı olduğunda tüm günahlarından arınacaktın. Deden Hacı Rahmi Bey gibi süngü takıp savaşmak, şanlı bayrağımızı Mekke ve Medine'nin burçlarında dalgalandırmak için değil, Hacerü’l- Esved’i öpmeye, şeytan taşlamaya gidecektin Hicaz’a. Evet, gidecektin çünkü günahkârdın, yaramaz ve kötüydün. Yeterince namaz kılmamış, büyükannen gibi gün boyu Allah’ın adını tespih edeceğine İsmail’le sokakta oynamış, üstelik terliyken soğuk su içip üşütmüş, dedenle büyükanneni çok üzmüştün. Küfür de etmiştin göçmen çocuklarına, onlarla dalga geçmiş, alay etmiştin. Ağzına biber sürseler yine iyi, cehennemliktin vesselam. Sol omzundaki günah meleği çalışmaktan, harıl harıl günahlarını yazmaktan yorgun düşmüştü artık, yediğin naneler, karıştırdığın haltlar değil boyunu, Sipil Dağı’nı bile aşmıştı. İsmail'e, o gök gözlü çıyana uymasan belki karınca yuvalarını bozmaz, çekirgeleri yakıp günaha girmezdin, ama Ekmekçi İbrahim’in oğlu her defasında aklını çeliyordu işte, seni baştan çıkarıyordu. Geceleri de şeytan suretinde giriyordu rüyana. Neyse ki gökte Mekke’ye uçan leylekler ve Allah’ın oraya ordu ordu gönderdiği melekler gibi bir gün hacı olduğunda, Kâbe’yi tavaf edip Merve ile Sefa’ya tırmanmadan var gücünle şeytanı taşladığında arınacaktın tüm günahlarından. Dünyaya yeni gelmiş bir bebek kadar temiz, pirüpak olacaktın. O şeytan var ya, gece rüyana İsmail suretinde giren o çatal dilli, ateş gözlü pis şeytan, onu tıpkı Hazreti İbrahim’in, karısı Hacer ile oğlu İsmail'in yaptıkları gibi, hayır Ekmekçi İbrahim’in oğlu çakır İsmail’in değil elbet, isim benzerliğinden başka ne olabilir ki aralarında, evet şeytanı tam yedi kez taşladığında kurtulacaktın ondan. Bir daha rüyana giremeyecek, seni ayartmayacaktı. Ama şimdi elinden geleni yapıyordu seni günaha sokmak için, sen de sanki dünden razıymışsın gibi her sözüne kanıyordun. Oyun oynamanın hakkın olduğunu söylüyordu. Seni pek sevdiğini, beğendiğini, Âdem’e secde etmemiş de olsa emrinde olduğunu tekrarlayıp duruyordu. Yeter ki kanma dedene, sen çocuktun daha, oruç tutmak da neyineydi. Hem baban oruç tutar mıydı bakalım? Ya onun babası, sen doğmadan ölen öbür deden?</p>

  <p class="p7">Kan ter içinde uyanıyordun, telaşla hamam dediğiniz o mutfaktan bozma odaya gidip musluğa dayıyordun ağzını, kana kana içiyor, sahurdan sonra gün boyu bir daha ağzına ne bir damla su ne bir lokma ekmek koyamayacağını bilmenin endişesiyle tel dolapta ne bulursan atıştırıyordun. Ramazanda günler sıcak ve uzundu. İftar bir türlü gelmek bilmez, dakikaları birbirine ekleyip saatleri saysan da gün kavuşmazdı. Esnaf çarşıyı deden yazıhanesini kapatır, arkadaşların oyundan çoktan dönmüş olur da iftar yine de gelmez, Tarzan yalınayak başıkabak dağa tırmanıp topu bir türlü patlatmazdı. Midende toplar patlar karıncalar gezinirken, akrepler damağına yapışmış su ararken evin bir köşesinde çaresiz beklerdin. “Dua et” derdi büyükannen, “Fatiha’yı yedi kere okursan susamazsın. Bir yedi kere daha okursan acıkmazsın. Hem çocukların orucu büyüklerinkinden daha makbuldür Allah katında.”</p>

  <p class="p7">Başlardın okumaya. “Elhamdü lillâhi rabbil’âlemin. Errahmânirrahim. Mâliki yevmiddin. İyyâke na’büdü ve iyyâke nesta’in. İhdinas-sırâtal müstakim. Siratallezine en’amte aleyhim gayrilmağdûbi aleyhim ve leddâllin.” Bir solukta okurdun ama bismillah demeyi unuturdun. Sonra haydi yeni baştan. Bu kez de amin demeyi unuturdun. Demeyince de duanı kabul etmezdi Allah. O zaman da ölmüşlerinin ruhları huzur bulmaz, baban mezarı başında baykuş suretine girip gelen geçenden su istemeye başlardı. Senin de susuzluktan dilin damağına yapışmış olurdu o an, yine de babana su vermek ister, onun için Allah'tan merhamet dileyeceğine iftara dek sabretmesini isterdin. Hem, yedi kez art arda okusan da fatiha hepi topu yedi ayetten ibaretti. Çarçabuk biterdi top patlamadan. Gerçi tüm duaların anası oydu, hem açar hem içinde saklardı Kuran'ı, ama besmeleyle başlayıp aminle bitirirsen makbuldü ancak. Tüm Kuran Fatiha’da, tüm Fatiha “bismillah”ta, tüm bismillah b harfindeydi, ama altında bir noktayla tekne gibi yayılan Arapça b’yi sökmen gerekiyordu duanın kabul olması için. Çünkü her şey o noktada gizliydi. Allah dilerse tüm evreni, gökteki yıldızlar ile yerdeki insanları, dağları, denizleri ve ırmakları, okyanuslar ile rüzgârları altındaki o noktaya sığdırır da sen farkına bile varmazdın. Deden "Bu nice okumaktır?” diye kızıp seni azarladığında nasıl da korkar, telaşlanır, Arapça harfleri birbirine karıştırırdın. Oysa iyi bellemen için her birini bir şeye benzetip sana öyle ezberletmişti. Elif upuzuncaydı, be tekne gibi. Pe be'ye benziyordu, se de öyle. Cim'in karnı yarıktı, ha ona, hı da ona benziyordu. Dal dibek gibiydi, zel ona benziyordu. Sat kadı kafalıydı, dad ona benziyordu. Rı çengel gibiydi, ze de. Tı tavşan kafalıydı, zı da. Ayın açık ağızlıydı, gayın da. Lam orak gibiydi, kef eğri büğrü. Mim çomak gibiydi, nun çanak gibi. He de öyle, hepsi birden birleşip ayrışıyor, üzerlerindeki taş kaldırılınca oraya buraya koşuşan karıncalar gibi dört bir yana dağılıyorlardı. Peşlerinden koşsan da yakalayamıyordun hiçbirini. Onlar gerçek oyuncaklarındı, bunu şimdi daha iyi anlıyorsun. Her birini bir başka renge boyamak geliyor içinden, sarıya, kırmızıya, yeşil ve turuncuya. Gökkuşağının yedi rengi yetmez, tüp boyaları sıkmalı, sonra da küçük kapta bir güzel karmalısın. Büyükannenin kına yaktığı günlerdeki gibi. İşte o zaman böyle eğri büğrü, bu kadar siyah olmaktan kurtulurlar belki, dünyanı renklendirir, gönlünü ferahlatırlar. Arapça harflerle barışırsın yeniden. Onlara hor davranmazsın.</p>

  <p class="p7">Aslında ramazan boyunca gördüğün kabuslarda, gizlice içtiğin su ile yediğin ekmekte değildi şeytan, iftardan sonra üzerine çöken, küçük bedenini sarıp sarmalayan, seni o güne dek görmediğin deniz gibi dibine çeken uykuda da değildi. Şeytan Mekke'de, Kâbe’yi yedi kez tavaf ettikten sonra ışıltılı, beyaz bir nehir gibi akıp giden hacı kalabalığının ortasındaki dikilitaşların arkasındaydı, fotoğrafını bile görmüştün dedenin okuduğu gazetede, alıp dikkatle bakmıştın. “Hacılar şeytan taşladı” diye yazıyordu kocaman, kara harflerle. Yanda Kâbe’nin fotoğrafı vardı, altındaysa bugün de anımsadığın, hala mırıldanmaktan, ne mırıldanması bazı geceler yalnız yatağında haykırmaktan, Allah’a sığınırcasına haykırmaktan kendini alamadığın o sözcük: “Lebbeyk!” Uzun süre kendine sakladın anlamını bilmediğin bu sözcüğü. Büyükannenin anlattığı masallarda da Alaeddin’in lambasından çıkan dev böyle bağırıyor, sonra dile benden ne dilersen deyip onu çağıranın karşısında el pençe divan duruyordu. Demek ki bir tılsım vardı “Lebbeyk”te. Hacılar da Kâbe’ye varınca "Lebbeyk! Lâhümme lebbeyk!” diye haykırıyorlardı. Sonunda dayanamayıp dedene sordun ve her zaman olduğu gibi büyü yine bozuldu. “Lebbeyk!” hayal dünyanın, gökyüzünde uçan leyleklerin gittiği Arabistan'ın, Mekke ile Medine’nin kapısını artık açmaz oldu. Bir sır, bir tılsım olmaktan çıkıp belleğindeki Arapça sözcükler arasında yerini aldı. Ve tam da o günlerde, çok iyi anımsıyorsun Hac zamanıydı beyaz kelebekler gibi etrafta dolaşan hacılarını uğurluyordu kent, bir leylek sürüden ayrılarak alçaldı, Sipil’in yamaçlarından süzülüp evinizin bacasına yuva kurdu. Bacanın üstündeki radyo anteni zarar gördüğü için bir süre yoksun kaldınız ajans haberlerinden. Bu duruma en çok deden üzüldü tabii, çünkü fazlasıyla düşkündü ajans haberlerine, bir de ezan dinlemeye. Ne birini ne diğerini kaçırmaz, sabah ezanıyla kalkıp yatsıdan hemen sonra uyurdu. Sabah ezanıyla kalkardı evet, ilk Müslümanlar gibi siyah ipliğin beyaz iplikten ayrıldığı, renklerin geri döndüğü fecir saatinde.</p>

  <p class="p7">Leylek, dedenin düzenini bozdu ama o, “Garip kuşun yuvasını Allah yaparmış” diyerek leyleğin yuvasını bozmadı. Bazı geceler bir tıkırtı duyunca ikinci katın merdivenlerini tırmanıp taraçaya çıkar, büyükannenin güneşte kurumaya bıraktığı salça leğenleri ile kayısı ve erik pestillerinin üzerinden atlayarak “Leylek leylek lekirdek! Hani bana çekirdek!” diye bağırırdın. O da uzun ince bacakları üzerinde doğrulur, kırmızı gagasını dağa doğru çevirip takırdamasına devam ederdi. “Beni de Mekke’ye götür Hacı Baba!” diye yalvarmak gelirdi içinden. Ufuk çizgisinde dağlar uzak, dağların ardındaki deniz de uzak, ama Mekke hepsinden çok daha uzaktı. Kim bilir nerede, hangi denizin, hangi yolun, yolların bittiği yerdeydi. Kim bilir hangi dağın ardındaydı.</p>

  <p class="p7">Leylek günün birinde kanatlanıp bacadaki yuvasından uçtu, ama ne çekirdek getirdi sana ne de Mekke’ye götürdü. Onun dönüşünü boşuna bekledin. Aradan günler, aylar, yıllar geçti. Sen büyüdün dünya küçüldü, Ay Dünya’nın Dünya Güneş’in çevresinde birçok kez döndü, ama ne leylek geri döndü ne de çocukluğun.</p>

  <p class="p7"><a id="a48"></a> </p>
</body>
</html>
