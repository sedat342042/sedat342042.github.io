<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Saba ülkesinden Allah’ın Evi’ne</title>
</head>

<body>
  <h1 class="h11"><a id="a11"></a>Saba ülkesinden Allah’ın Evi’ne</h1>

  <p class="p7">Saba ülkesini bilirsiniz ya da bilmezsiniz. Bugün Yemen derler, Hint Okyanusu kıyılarından az içerde, Arabistan Yarımadası’nın güneybatı ucunda, dağları, ırmakları, koyak ve otlakları, otlaklarında yayılan sürüleri ve bağlarında yeşeren üzümleriyle bereketli bir topraktır. Ağaçlarının gölgesi koyu, bostanlarında yetişen meyveleri sulu olur. Yeleleri rüzgârda savrulan, kanatlanıp uçan Arap atlarının hızıyla da gitseniz, bir aydan önce bir baştan bir başa kat edemezsiniz; yollar tenha ve geniş olsa da arazi engebelidir. Yakıcı güneşten korunmak ihtiyacını da hiç duymazsınız. Yol boyu gölgeliktir, sulak ve serindir. Havası da öyle, hani ne derler, “cana can katar” mı? Soluduğunuzda tertemiz eder ciğerlerinizi, kan dolaşımını hızlandırır.</p>

  <p class="p7">Saba ülkesinde kızlar erken olgunlaşır, delikanlılar şehvetli ve erildir. Biz bu betimlemeleri çok dinledik der gibi bıyık altından gülümsediğinizi görür gibiyim. Yine ballandıra ballandıra Saba Melikesi’ni anlatacak bize, kırk melike hükmü geçer başmelik ile bir cinin birleşmesinden doğduğunu, bir ayağı kızıl, bir ayağı yeşil yakuttan, geriye kalan iki ayağı ise zümrüt ve inciden tahtını, mermer direkleri, altın kubbeli köşkleri ve gümüşten çardaklarıyla betimledikten sonra Süleyman’la yaşadıklarını, ona gönderdiği hediyeleri dile getirecek diye içinizden geçiriyor da olabilirsiniz. Yanıldığınızı yüzünüze vurmak istemem, ama amacım bilinen öyküleri peş peşe sıralamak değil. Hüthüt kuşu Saba Melikesi’nden Süleyman’a haber getirdiğinde orada olduğumu söyleyecek de değilim. Ne var ki, güneşe tapan Saba halkı, melikelerinin Süleyman’la mektuplaşmasından önce de sonra da bolluk içinde yaşıyordu, bu gerçeği belirtmekte yarar görüyorum. Evet, “gerçek” dedim, eski kaynakların yalancısı olsam da.</p>

  <p class="p7">Saba ülkesinde iki dağin arasına çekilmiş, taş ve demirden bir duvar vardı. Dağların kan, bulutların yağmuruyla kabarıp coşan ırmakların suyunu tutan Ma’rib duvarı. Günün birinde bu duvarın yıkılıp her yeri suların basacağı, selin yalnızca insanlar ile hayvanları değil evleri de önüne katıp sürükleyeceği, taş üstünde taş kalmayacağı, nedense Melik bin Amir'e değil de karısı Tarifat el Hayr’a malum oldu. Çünkü Tarifat, kocası gibi bir giydiğini bir daha giymeyen, başkaları da giymesin diye yırtıp atanlardan değildi. O, vaktini tapınakta ibadetle geçiren bir dişi ermişti.</p>

  <p class="p7">Tarifat bir gece düşünde deli rüzgârın denizin üzerinden toplayıp getirdiği siyah bulutlar gördü. Bulutlar öylesine yoğun, o denli karanlıktılar ki, gün zindana döndü. Aynı anda korkunç bir şimşek çaktı, ardından da sağanak indirdi. Ve tapınağın orta yerine yıldırım düştü. Derken alevler sardı her yeri, yangın yürüyüp saraya dek ulaştı, oradan da ülkenin tüm kentlerini yakıp kül etti.</p>

  <p class="p7">Tarifat uyandığında kan ter içinde kalmıştı. Gidip kocasına anlattı gördüğü düşü. Amru yakında başlarına bir felaket geleceğini anladı. Kıyametin belirtisiydi bu yangın. Sonra, başka belirtiler de zuhur etti. Köstebekler yedi kat yerin altından çıkıp ön ayaklarıyla gözlerini kapattılar. Bir kaplumbağa yol ortasında sırtüstü döndü, ayaklarıyla debelenip çabalamasına rağmen bir daha yüzüstü gelemedi. Bir fare arka ayaklarıyla topaç çevirir gibi çevirdiği kocaman kayayı kaldırıp dağların ardına fırlattı. Sıcak havada yaprak kımıldamazken ağaçlar köklerinden koparılırcasına eğilmeye başladılar. İşte o zaman Amru, Ma'rib duvarının tuttuğu suların eskisi gibi akmasını, ülkenin tufanda yerle bir olmasını beklemeden bu diyardan göç etmeye karar verdi.</p>

  <p class="p7">Kâhinin gösterdiği yol uyarınca dört bir yana dağıldılar. İçlerinde hızlı ata binenler Umman’a, yavaş ata binenler Hamadan ülkesindeki Kurûd kabilesinin yanına gittiler. İş bilip aş bilmeyenler Murr'lara, kızgın çöl ortasında vaha arayanlar Yesriblilerin arasına karıştılar. İpek ve ibrişim peşindekiler Suriye’ye, servet sahibi olmak isteyenler Basra’ya yöneldiler. Amru bin Amir ise, çoluk çocuğu ve gözü pek savaşçılarıyla Azal’da karar kıldı. Ne var ki orada fazla oyalanmadan çekirge sürüsü gibi Tihama'nın üzerine çöktüler, halkını uykuda bastırıp kılıçtan geçirdiler. Atları, develeri ve davarları öylesine çoktu ki hiçbir otlakta uzun süre kalamıyor, her defasında daha sulak, daha geniş, daha elverişli bir toprak arıyorlardı. Böylece Mekke önlerine dek gelip çadır kurdular. Allah’ın Evi’ni koruyan Cürhüm kabilesiyle savaşa tutuşup erkeklerini öldürdüler, kadın, kız ve kızanlarını köle yaptılar. Oraya yerleştikten sonra İsmail’in soyundan gelenler de aralarına karıştı; Kuza adıyla Mekke’de hüküm sürmeye, kervanlardan baç Allah’ın Evi’ni ziyarete gelenlerden haraç almaya başladılar. Bu nedenle uzun sürmedi egemenlikleri, Kureyş kabilesine yenik düşüp sahneden çekildiler. Ve Mekke ve Merve ve Safa ve Zemzem ve Allah’ın Evi Kureyş’e kaldı.</p>

  <p class="p7">Kureyş’e kalan miras elbette kutsaldı. Yer, su ve taş, Allah’ın en sevgili kulu, ilk peygamberi, Arapların atası İbrahim’den kalmıştı. Bu mirasın yeterince önemsendiğini, Allah’ın Evi’ne gelen hacıların beslenip korunduğunu biliyoruz. Çünkü Tanrı “Bana hiçbir şeyi ortak koşma; tavaf edenler, orada kıyama duranlar, rükû edenler ve secdeye varanlar için Evimi temiz tut!” buyurmuştu İbrahim’e. Gerçi Zemzem’in suyu Cebrail Aleyhisselam’ın bir kanat vuruşuyla topraktan fışkırmıştı ama, Kâbe’yi oğlu İsmail’in de yardımıyla İbrahim kendi elleriyle yapmış, taş üstüne taş koyarak ortaya çıkarmış, üzerini örtmeyip açıkta bırakmıştı. Bir kapısı, daha ileriki yıllarda dört duvarı kaplayacak değerli kumaşları ve İbrahim’in ayak izini taşıyan temelleri vardı Kâbe’nin, ama çatısı yoktu. Sonradan o da oldu, üzeri örtülünce gerçek bir eve benzedi, ne var ki insanlar barınmak için girmedi içine, Allah’ın birliğine iman etmek için de girmedi, İbrahim’in tertemiz tuttuğu tapınağa onun soyundan gelenlerce putlar konuldu. O putlar ki, yılın her gününe bir tanesi tekabül ettiğinden sayıları üç yüz altmıştı ve yalnızlıktan sıkıldıklarında, aralarında fısıldaşmaya başlamadan önce kendi kendilerine konuşurlardı.</p>

  <p class="p7"><a id="a12"></a> </p>
</body>
</html>
