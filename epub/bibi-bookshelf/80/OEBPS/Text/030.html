<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Menemen</title>
</head>

<body>
  <h1 class="h11"><a id="a51"></a>Menemen</h1>

  <p class="p7">Hafız Efendi gerçekten çok güzel sesli, ufak tefek, ağırbaşlı bir delikanlıydı, dedenden Kuran öğrenmiş, hatim indirip hafız olmuştu. Sen Hafız Ahi derdin ona, sürekli yolunu gözlerdin. Yine Kuran okusalar birlikte, sonra koyu bir sohbete dalsalar, uzaktaki o çöl ülkesinden, Muhammed ile Kâbe’den, peygamberlerin işlerinden, mucizelerinden söz etseler. Hafız Abi ayet-i kerimelerin mealini sorsa dedene, Mekke ile Medine’yi konuşsalar. Hazreti İbrahim ile Hazreti Musa, Cemal Paşa ile Kanal Savaşı şehitleri dile gelse. Hafız Abi “Allah yolunda öldürülenlere ‘ölüdür' demeyin, zira onlar diridirler, fakat siz farkında değilsiniz” ayetini okusa.</p>

  <p class="p7">Ama deden fazla bir şey anlatmaz, konuyu geçiştirir, hele büyükannenin özenle ütüleyip kolaladığı mintanının boşlukta sarkan sol koluna hiç değinmezdi. Savaş gelip geçmiş, ardında yığınla acı, ölüm ve gözyaşı bırakmıştı. Manisa’nın yangın yerleri de bir savaştan yadigâr değil miydi, mahalle arkadaşlarından duyduğun, halk arasında hâlâ anlatılan kıyımlar, ırza geçmeler, Yunan mezaliminden kaçmak için dağa sığınmalar ve karınlarındaki bebeleriyle süngülenen hamile kadınlar, özellikle de onlar, doğru ya da yanlış, galiba ve ne yazık ki doğru, “şehit kanıyla sulanmış bu topraklarda” yaşanan o vahşet ve yıkım günleri... Canlarını kurtarmak için olsa yine iyi, ama servet sahibi olmak için varını yoğunu gâvura satanlar ile boyun eğmeyenler, Gazi Paşa’nın Kocatepe'den gösterdiği hedefe, İzmir'in Kordon Boyu’na doğru akıp giden kalpaklı süvariler ve kurtuluş. Bir gün arayla Manisa ve İzmir'in yalnızca Yunan işgalinden değil, hilafet yanlıları ile örümcek kafalılardan da kurtuluşu. O zaman “örümcek kafalı” denmiyordu mürtecilere, aslında dedenin de pek sevmediği bu şeyh-tekke-derviş takımının beyinlerinde bir örümceğin ağını örmesi de zaten mümkün değildi, ama onlar, yasaklanmış da olsa gizlice giymekten çekinmedikleri sarık, cüppe ve hırkalarıyla, göbeklerine dek bıraktıkları sakalları ve ellerinden düşmeyen tespihleriyle pazaryerindeki basma fistanlı köylüler ile dağdaki Yörüklerden de, hayal meyal anımsadığın şapkalı, kostüm kravatlı babandan da farklıydılar. Ve sokağa başı açık çıkan teyzelerine bakılırsa ülkenin ve rejimin başına belaydılar. Dedene de pek benzemiyorlardı, ama sanki bütün bunlar onun umurunda değildi, deden unutmak istiyordu savaş günlerini. Artık çatışma olmasın, yine kan gövdeyi götürmesin istiyordu. İmparatorluk ve hilafetin yıkıntıları üzerine kurulan laik Cumhuriyet rejiminden memnundu, ne var ki ezanın Türkçe okunmasına, minare şerefelerinden günde beş vakit “Allahü ekber” yerine “Tanrı uludur” sesinin yankılanmasına karşıydı. Belki yeni Türkçeye pek aşina olmadığından, belki de Kuran’ın Arapça indirilmesine duyduğu saygı ve inançtan, kim bilir belki de... Şimdi bilemezsin, bu konuları dedenle tartışamazsın artık, Hafız Abi’yle de; onlar aralarında konuşurlarken aklının ereceği yaşta değildin, şimdiyse geçmişin, o uzak geçmişin içinden çıkıp gelen bölük pörçük izlenimlerden, anımsadıklarından, duyduklarından, duyup da unuttuklarından yola çıkarak bir sonuca varmaya, bir şeyler yazıp çizmeye kalkışıyorsun, ama olmuyor. Ne deden ile Hafız Abi'yi geri getirebilirsin ne de belli etmeden dinlemeye çalıştığın tartışmalarını. Öyleyse o sözcüklerin bağlamını, tarihsel karşılığını araştır ve onun üzerine kur anlatını. Hadi “Menemen'in yalnızca sevdiğin, oldukça sık yediğin bir yemek olmadığını, ülkenin bugününe hâlâ ışık tuttuğunu anlat bakalım. Yağda kızarmış domates, biber ve soğanın üzerine yumurta kırmaktan daha kolay değil belki, ama Menemen Olayı Manisa’yla ilgili anılarında mutlaka yer almalı.</p>

  <p class="p7">Can kulağıyla dinlerdin sedirin üzerinde, bahçeye bakar gibi yapıp dikkat kesilir, “Türkçe ezan”, “Menemen”, “Kubilay”, “Cumhuriyet”, “şeriat” sözcüklerinin sıkça geçtiği konuşmadan yine de bütüncül bir anlam çıkaramazdın. Her şey bölük pörçüktü kafanda, hayalindeyse kötülük ile iyilik, şeriat taraftarları ile Cumhuriyet devriminin bekçileri, şeyhler ile dervişler fır dönmeye başlarlardı. Hangisi daha yakındı sana, dedene bakılırsa Asteğmen Kubilay elbette, ama onun başını kör bir bağ bıçağıyla kesip Sancak-ı Şerife asan Derviş Mehmet, İslam adına, din ve Peygamber uğruna kalkışmamış mıydı bu işe? Kendini Mehdi ilan edişi Abdülhamid’in oğullarından birini padişah yaparak hilafeti geri getirmek için değil miydi? Bir caniydi evet, meczubun tekiydi. Ama giriştiği kıyam, işlediği cinayet nasılsa Menemen halkından destek görmüş, alkışlanmıştı. Neden acaba? Yine sorular sormaya başladın olayları anlatacak yerde. Okur yorum değil, çözüm de değil, olup biteni öğrenmek ister, yıllardır öğrenemedin gitti.</p>

  <p class="p7">Yedi değil dört kişiydiler, dört Mehmet, kendilerini Kuran’daki “Yedi Uyurlar”a benzetseler de. Sonra çoğaldılar, aralarına karışıp isyana katılanlarla sayıları yüzü buldu. Oysa en başta Giritli Mehmet, Şamdan Mehmet, Sütçü Mehmet ve Mehmet Emin, Manisa’nın Araboğlu mahallesindeki Çırak İbrahim’in kahvesinde buluşup esrar çekiyor, zikir ayinleri yapıyorlardı. Nakşibendi’ydiler. Ve suçları bundan ibaretti. İstanbul’da Erenköy’deki köşkünde elini sıcak sudan soğuk suya sokmayan, kuştüyü yastıklarda uyuyan, Kutbü'l-Aktab Şeyh Esat Efendi’ydi mürşitleri. Bir de Kıtmir adını verdikleri bir köpekleri vardı. Köpek kahvenin önünde uyukluyor, içerden gelen tekbir seslerini duydukça kulaklarını dikip sonra yeniden uykuya dalıyordu. Dört Mehmetlerse Allah’ın adını andıkça kendilerinden geçiyor, uyumak şöyle dursun silkindikçe diriliyor, vecit içinde İstanbul'daki şeyhleriyle rabıtaya giriyor, ona teslimiyet yemini ediyorlardı. Şeyhin, doksan yaşını geçmiş olmasına rağmen rabıta ve zikir dışında başka işleri, başka planları vardı. Tekke ve zaviyeleri kapatan, halkı fes çıkarıp şapka giymeye zorlayan, şeriatı hiçe sayan kâfir hükümeti Allah’ın inayeti ve Resulullah'ın şefaatiyle devirmekti niyeti. Bu amaçla Manisa’ya yerleşmiş Florinalı mübadiller arasına müritlerini salarak epeyce taraftar toplamıştı.</p>

  <p class="p7">1930 yılının aralık ayında dört Mehmetler, başlarında Giritli Mehmet olmak üzere, harekete geçtiler. Yanlarında Kıtmir, esrar çekip zikir yaparak yola düştüler, konuk kaldıkları Bozalan köyünde silahlandılar, burada Giritli Mehdiliğini ilan etti, artık bir kurtarıcıydı o, yalnızca derviş değil. Gerçi Yunan işgalinde tekkesini meyhane yapıp gâvur subayların hizmetine sunmuştu, ama Kurtuluş’tan sonra yasaklanan tarikatına da bağlı kalmıştı. Nicedir günahkâr İstanbul’un burçlarına dikmek için can attığı Sancak-ı Şerif dalgalanıyordu dumanlı kafasında. Afyon yutan derviş taifesindendi evet, ama bu taifede pek sık görülmeyen bir özelliği de vardı. Kan dökücüydü. Yandaşlarıyla birlikte Menemen halkını ayaklandırmak üzere bağlar, bahçeler arasından geçer, çoban ateşlerinde ısınırken Reisicumhur Gazi Paşa’nın kellesini pancar gibi koparıp yeşil bayrakla birlikte göndere çektikten sonra hilafet ordusunun başında payitahta muzaffer bir peygamber olarak girmeyi hayal ediyordu.</p>

  <p class="p7">Payitahta olmasa bile Menemen’e bu hevesle girdiklerinde gün yeni ağarmaktaydı. Doğruca Müftü Camii’ne gidip cemaatle birlikte sabah namazını kıldılar. Mihraptaki yeşil bayrağın üzerinde “Fetih Suresi”nin ilk ayetini gören Derviş Mehmet hayalinin gerçekleştiği sanısına kapılarak bayrağı yerinden alıp tekbir getirmeye, sonra da tüm kasabada yankılanan sesiyle “Doğrusu biz sana apaçık bir zafer verdik” ayetini haykırmaya başladı. Caminin imamı da minareye çıkıp iki el silah atarak halkı cihada çağırdı. Kısa zamanda olay asker ve sivil yetkililer tarafından haber alındı. Hükümet konağının önünde toplanan isyancılar alkış ve tekbir sesleri arasında üzerlerine gönderilen askeri kuvvete karşı direniş gösterdiler. Süngü takmış emir bekleyen askerin başında genç bir yedek subay vardı. Üniforması içinde üşüyen, zayıf ve kumral, dal gibi bir delikanlı. Adı Mustafa Fehmi Kubilay’dı. Müstakbel katili gibi Girit kökenliydi o da, ama değil cana, bir karıncaya bile kıyamazdı. Bu nedenle komutasındaki askerlere mermi vermemiş, isyancıları caydırmak için yalnızca süngü taktırmakla yetinmişti.</p>

  <p class="p7">Kubilay’ın Anadolu’nun çeşitli kentlerinde geçmişti çocukluğu, küçük yaşta evlenip baba, sonra da öğretmen olmuş, derken memleketi İzmir'i mekan tutarak çoluk çocuğuyla Karşıyaka’ya yerleşmişti. Askerliğini yedek subay olarak Menemen alayında yapıyordu. Menemen İzmir kadar olmasa da sıcak yerdir. Ama kışın soğuk olur, Gediz’in suladığı toprak donar, kırağı çalar bağı bostanı. Acı patlıcanı kırağı çalmaz derler, Kubilay acı patlıcan değil yeni yeşeren bir fidandı. İşte bu yüzden yaptı hayatının yanlışını, mürtecilerin yanına gidip onları uyarmaya, dağılmaları için iknaya çalıştı. Ve içlerinden birinin attığı kurşunla yaralanıp yere kapaklandı. Yarası ağırdı. Buna rağmen ayağa kalkmayı başararak bir cami avlusuna sığındı. Derviş Mehmet orada, musalla taşının yanında buldu Kubilay’ı. Genç subay burnundan soluyordu. Kanı avluyu kızıla boyamıştı. Mehmet cüppesinin cebinden çıkardığı kör bıçakla yaklaştı yanına, yalvarmalarına aldırmadan yerde yatan kurbanını yüzükoyun çevirdi ve kuzu boğazlar gibi tüm gücüyle üzerine çökerek başını gövdesinden ayırdı. Kesik başı musalla taşına vurdu sonra, yüzüne sıçrayan kanı yalarken tekbir getirmeye devam ediyordu. Elinden bıraktığı yeşil bayrağı aldı yerinden, Kubilay’ın başını göndere takıp Mehdiliğini tanımayanların sonunun böyle olacağını haykırmaya başladı. Duruma müdahale eden iki bekçi de isyancıların açtıkları ateşle şehit oldular. Bunun üzerine Yüzbaşı Ragıp Bey komutasında bir askeri birlik kasabaya gönderildi. Çatışmada Mehdi olduğu için kendisine kurşun işlemeyeceğine inanan Derviş Mehmet başta olmak üzere öbür üç Mehmet öldürüldüler, dördüncüsüyse tutuklandı. Bölgede sıkıyönetimin ilanından sonra kurulan askeri mahkemede yargılanıp diğer elebaşlarıyla birlikte idam edildi. Kurunun yanında yaş da yandı bu arada. Gazi Paşa önce olaya alkış tutan Menemen halkının topa tutulmasını, biraz yatıştıktan sonra da sürülmesini emrettiyse de yakın çevresinin ricaları sonucunda bundan vazgeçerek mahkemenin verdiği idam ve ağır hapis cezalarıyla teselli buldu. Ama küstü Manisa’ya, İzmir'e trenle giderken özel vagonunun perdelerini kapattırıp istasyondan son hızla geçtiği söylenir. Bu bir söylenti belki, ama Menemen vahşeti ne yazık ki gerçek.</p>

  <p class="p7">Yıllar sonra bu satırları yazarken bile ürperiyorsun. Kubilay’ın İslam adına işlenen cinayetlerin ne ilk ne de son kurbanı olduğunu biliyorsun çünkü. Tekbir sesleriyle boğazlanan suçsuz insanların kesik başları geceleri uykularını bölüyor. Akıbetleri Kubilay’ınkine benzeyenlerin ölüm haberleri geliyor dünyanın dört bir yanından. Yine de Menemen’de yargılananların askeri mahkemenin kararıyla savunmadan yoksun bırakılmalarını anlayabilmiş değilsin. Avukat tutma hakları ellerinden alınmamalıydı diye düşünüyorsun. Peki öyle olsaydı deden savunur muydu canileri? Kendisi inançlı bir Müslüman olduğu halde hukuku inanca üstün tuttuğundan herhalde savunurdu.</p>

  <p class="p7">Çocukluğunda Menemen Olayı unutulmamıştı, bugün de unutulmuş değil. Manisalı canilere lanet okuyan da vardı o zamanlar, onlara arka çıkan da.</p>

  <p class="p7">– Derviş Mehmet, Kubilay’ın başını kör bıçakla kesmiş ha! derdi İsmail. Sonra da kanını içmiş!</p>

  <p class="p7">Çocuktunuz, her çocuk gibi hem merak eder hem de kandan korkardınız.</p>

  <p class="p7">– İçmiş evet, diye karşılık verirdin. Şehit kanını hem de!</p>

  <p class="p7">– Kubilay şehit sayılır mı peki?</p>

  <p class="p7">– Dedem öyle diyor?</p>

  <p class="p7">– Babam asıl Derviş Mehmet’in şehit olduğunu söylüyor da...</p>

  <p class="p7">Fal taşı gibi açılırdı İsmail’in çakır gözleri. Kim bilir, kendi başına geleceklerden habersiz belki babasına hak verirdi, belki dedene. Ne zaman Kubilay'dan söz etseniz süsücü malak gibi bakardı İsmail. Sonra başını öne eğer düşüncelere dalardı.</p>

  <p class="p7"><a id="a52"></a> </p>
</body>
</html>
