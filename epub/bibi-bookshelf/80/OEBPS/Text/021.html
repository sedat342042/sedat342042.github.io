<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Ayet yağmuru</title>
</head>

<body>
  <h1 class="h11"><a id="a33"></a>Ayet yağmuru</h1>

  <p class="p7">"Ey üzeri örtülü! Kalk ve uyar!”</p>

  <p class="p7"> </p>

  <p class="p7">Hatice Bedevilerin çölde giydikleri bir harmaniyle iyice sarıp sarmalamıştı onu, Hıra’da gördüğüne inanmış, korkusunu, sıkıntısını, endişesini paylaşmıştı. Vecdine de ortak olmuştu, vesvesesine de. Yalnızca oydu Muhammed’i anlayan, seven, koruyan. Ebu Talib’in korumasına şimdilik gerek yoktu. Çevresindekileri uyarmaya, onları yüce Allah’ın birliğine inandırmaya girişmemişti daha. Kureyş’i doğru yola çağırmamış, peygamberliğini ilan etmemişti. Gün gibi açık da olsalar her hecesi büyük sarsıntıya yol açan, yalnızca zihnini değil bedenini de yoran ayetler inmeye, Allah kelamı tüm varlığını kuşatmaya başlamamıştı. Kim bilir belki de cinlerin işiydi olup bitenler. Belki de Muhammed’e bir cin musallat olmuş, onu ele geçirip kölesi yapmıştı. Kim bilir belki de bir meczuptu o. Böyle tek başına dolaştığına, dağ taş demeden kendini yollara, yamaçlara vurduğuna, uçurum kenarlarından bir türlü ayrılmadığına göre bir mecnundu. Kâbe sayesinde Mekke güvenceliydi belki, ama cinler de ortalıkta cirit atıyor, harami gibi yol kesiyor, istediklerini ele geçirip esir alıyor, köle yapıyorlardı. Zamanın ve mekânın dışında, her an her yerden zuhur ediyorlardı. Deveye de bindikleri oluyordu devekuşuna da. Genelde hızlı koşan, sıçrayıp atlayan hayvanları binek yaptıkları için tavşan ya da kertenkele üzerinde görünüp insanları kandırıyorlardı. Semadan getirdikleri haberlerin tümü yalandı. Aralarında doğru yolda olanlar da vardı neyse ki, Allah’a inanıp Mekke’yi ziyaret edenler, bir yılan öldürüldüğünde ya da bir akrep harlı ateşe atıldığında bunu yapandan intikam almayanlar. İyi cinler de vardı çok şükür ve belki de Muhammed'e musallat olup kulağına Allah'ın ayetlerini fısıldayan onlardı. Onlar ki eski zamanlarda Kureyş’le bile savaşmış, sonra müzakereye oturup anlaşmışlardı. Şimdi de, kâhinlere yaptıklarının tersine, Muhammed'e sağ kulağından fısıldıyorlardı hayır ile şerri, Peygamberin sol kulağı onların sözüne kapalıydı. Allah kelamının ayet ayet nazil olduğu yüreği de.</p>

  <p class="p7">Çok geçmeden yola girip Kuran’a hayran kalacaklarını, okunduğunda halka olup Allah kelamım huşu içinde dinleyeceklerini, ondan ders alacaklarını bilemezdi.</p>

  <p class="p7">Bir gece Muhammed yine vesveselendiğinde, Hıra’da gördüğünün bu kez evin eşiğinden içeriye girip yatağın başucuna dek geldiğini hissettiğinde, Hatice başörtüsünü çıkarıp hâlâ gür, hâlâ güzel saçlarını omuzlarına salmış, bunun üzerine kocasının gözlerinden görüntü bir anda kaybolup gitmişti. Demek ki melekti evlerini ziyaret eden, kötü bir ruh değil. Yoksa utanıp gitmez, kadından kaçmazdı. Böyle kendi kaderine terk etmezdi Muhammed’i. Geçmek bilmeyen üç uzun yıl boyunca Allah’ın elçisini yalnız bırakmazdı. Her an musallat olurdu ona, kene gibi yapışıp içini kemirirdi. Demek ki vakit vardı daha. Bildiğini bildirmenin, duyduğunu söylemenin, gördüğünü anlatmanın zamanı gelmemişti. Üç yıl önceydi. Sonra...</p>

  <p class="p7">Sonra ikinci bir vahiy geldi, Cebrail üzeri harmaniyle örtülü olana kalkmasını, iman etmeyenlere kıyamet gününü, cennet ve cehennemi, akıbetlerinin kötü olacağını, yaptıkları işlerden, haset ve cimriliklerinden, mal düşkünlüklerinden, putlara tapmalarından dolayı mutlaka hesap sorulacağını bildirmesini, Rabbini yüceltip O’ndan başkasına secde etmemesini söyledi. Ve dedi ki: “Giysilerini temiz tut. Azaba vesile olandan sakın. Rabbinin rızası için sabret”. Sonra ayetler peş peşe inmeye başladı gökyüzünden ve Muhammed hep sabretti. Onunla alay ettiler, onu terslediler, onu sorguya çektiler. Hatta öldürmek istediler. Ama dönmedi yolundan, gecenin şerrinden, her türlü kötülükten, düğüme üfleyen büyücüden alemlerin Rabbine, gece ile gündüzün, ay ile güneşin, gökteki meleklerin sahibine sığındı.</p>

  <p class="p7">Ayetler çok çarpıcı, kulağa hoş gelen, ille de uyarıcı sözlerdi. Hicaz lehçesinde, hızlı bir akış içinde doluyorlardı kalbine, onları ta içinde, varlığının en derin yerinde duyumsuyordu telaffuz etmeden önce. Bazıları uzun, bazıları kısaydı. Hatta bir cümleden, bir sözcük ya da heceden ibaret olanlar bile vardı. Ölçülü ve uyaklı, bazen de değildiler. Baştaki harfler mi? Kim bilir belki de Tanrı sırrının ta kendisiydiler.</p>

  <p class="p7">Elbette yağan yağmur çakan şimşekten, rüzgarda dağılan bulutlardan, kara ve denizden, engine yelken açan gemilerin seferinden, erkek ile dişinin yaratılmasından ve geçmiş kavimler içersinde küfre sapanların helakinden alınacak dersler vardı. Her şeye kadir olan, her şeyi bilip işiten, insanoğlunu bir kan pıhtısından yaratan Allah, onu diriltmeye de, kemiklerini bir araya toplayıp parmak uçlarına kadar yeniden yapmaya da, cennetiyle ödüllendirip Hutame’nin harlı ateşine atmaya da muktedirdi. İstediğini doğru yola istemediğini küfre ve şirke yönelten O değil miydi? Toprak ancak O’nun sayesinde bitkileri yeşertiyor, ekinlere boy attırıp dağları ve kayaları oldukları yerde tutmuyor muydu? Hurma ağaçlarını böyle heybetli, upuzun kılmıyor muydu? Ya yıldızlar, ay ve güneş ve gezegenler? O’nun buyruğuyla hareket etmiyorlar mıydı? Nallarından kıvılcımlar fışkıran kısraklar ile ince bacaklı, uzun boyunlu develer de öyle değil miydi? Demek ki yalnızca O'na tapınmalıydı. Allah’a eş koşmak en büyük sapıklıktı. O'nun gazabından korkup rahmetine sığınmayanlar cehennemliktiler. Hele onlar, Allah’ın elçisine meczup diyenler, şair diyenler, büyü yaptığını öne sürenler ya da yabancı kavimlerin bildik hikâyelerini anlattığını dillerinden düşürmeyenler, ona ebter diyenler, küfredenler, yolunu kesip evini pisletenler. En çok da bu “ebter” sözcüğü yaraladı Muhammed’i. daha süt emerken Hakk’ın rahmetine kavuşan biricik oğlu Kasım'ın acısını tazelediği için değil yalnızca, Arapların nezdinde en ağır küfür olduğu için de değil. Kız çocuklarını hiçe saydığı, onlara bir karınca kadar bile değer vermediği için. Oysa nasıl da bağlıydı kızlarına, nasıl da seviyordu onları. En çok da dünya güzeli Rukiye’yi. Kocasından boşanmak zorunda kalınca yüreği yanmış, ama Allah daha iyisini, Osman’ı vermişti ona. Neyse ki vahiy gerekli cevabı yetiştirdi o alçaklara, sevgili elçisinin yarasını bir nebze olsun hafifletmek isteyen Allah “Asıl sana ebter diyenin kendisi ebterdir” buyurdu.</p>

  <p class="p7">Allah, Muhammed’in yalnızca iç dünyasında değil günlük yaşamında da öylesine yer etmişti ki elçisini günbegün izliyor, destekliyor, ona karşı gelenlerin gerçekte kendisine karşı geldiklerini bildiğinden müşriklerle tartışmaya girmekten kaçınmıyordu. Tabii doğrudan değil, Cebrail ve Muhammed aracılığıyla. “Yabani eşekler!” diye çıkışabiliyordu onlara, “susamış develer”, “dilini sarkıtıp soluyan köpekler”, “alçak zorbalar” dediği bile oluyordu. Gerçi zatı “noksan sıfatlardan münezzeh”ti, ama yeri geldiğinde yemin ediyor, iş iddiaya binerse tehditler savuruyor, yarışta üste çıkmaya çalışıyordu. Kâfirlerin elebaşı Ebu Cehl’i günahkâr perçeminden yakalayıp cehenneme atacağını, kafadarlarını çağırmaya kalkışırsa kendisinin de zebanileri çağıracağını söyler, yalnızca peygamberini değil kendisini incitenlere de meydan okurken ya da Muhammed Medine’ye göçtüğünde münafıkların başı ilan ettiği Ubey oğlu Abdullah için “Onu sarp bir yokuşa sardıracağım. Çünkü o düşündü, ölçtü biçti, canı çıkası, ne biçim ölçtü biçti. Canı çıkası, sonra yine ölçtü biçti” derken sanki kullarının arasına inip konuşuyordu. Ya da Muhammed o kadar yakındı ki Allah’a, O’nunla öylesine halleşip kaynaşmış, bütünleşmiş, O’nun varlığında öylesine eriyip tükenmişti ki kendi üzüntü ve sevinçlerini, kin ve öfkesini O’na atfettiği de oluyordu. Yine de, ayetlerin çoğunda Allah erişilmezdi. Her şeyin en iyisini, en doğrusunu, en hayırlısını bilendi. Karar veren O’ydu, uygulayansa elçisi.</p>

  <p class="p7">Amcaları başta olmak üzere tüm yakınlarını İslam’a çağırdı, uyardı, korkuttu, tehdit etti, ama ikna edemedi Muhammed. Burada cuk oturan bir deyimle söylemem gerekirse “Nuh diyor peygamber demiyorlardı.” Öylesine kırıldı, o kadar üzüldü ki, Allah kendisini bu kadar üzmemesini buyurdu bir ayetinde. Zaten hep böyle oluyor, Kureyşlilerle, özellikle de onu dışlayan, alay eden, korumasını üzerinden kaldırması için Ebu Talib’e baskı yapan amcası Ebu Leheb’le çatıştığında Allah devreye giriyor, ona yalnızca yol göstermekle kalmayıp teselli de ediyordu. Böylece sürdürebiliyordu görevini. Mekke dağlarındaki taşlardan daha sabırlı, çok daha dayanıklıydı. Ama onun sözünü dinleyip doğru yola girecekleri yerde taşlardan vazgeçmiyorlardı bir türlü. Yolculukta dört taş bulsalar üçüyle ocak kurup tencere kaynatıyor, dördüncüsüne tapıyorlardı. O taşlar ki, Muhammed’in dediğine bakılırsa, yuvarlanıp kenti yerle bir etmek için Allah'ın bir işaretini bekliyorlardı. Tek bir işaret alsalar, Allah onlara yürümelerini buyursa Mekke halkı telef olurdu. Bir zaman Ad ve Semud kabilelerinin başlarına gelen Kureyş’in de başına gelir, gökyüzünden taş yağmaya başlardı. Aslında günlerce esen soğuk rüzgar yok etmişti Semud’u, kof hurma ağaçları gibi topraktan söküp savurmuştu. Nuh Peygamberin kavmine o korkunç tufanı gönderen de Rabb’in öfkesi değil miydi? Suda boğulmuştu hepsi, yalnızca gemidekiler sağ kalabilmişti. Neyse ki yalnızca insanlar değil hayvanlar da vardı gemide, her birinden bir çift. Allah hiçbirini unutmamış, yeryüzünü canlı cansız hiçbir yaratıktan yoksun bırakmamıştı. Peki, daha başka, daha başka neler olurdu? Bu defa kıyamet koparsa hayat sona erer miydi yeryüzünde? Ererdi evet ve ahret günleri başlardı.</p>

  <p class="p7">“Güneş durulunca. Yıldızlar kararınca. Dağlar savrulunca. Gebe develer başıboş bırakılınca. Vahşi hayvanlar toplanınca. Denizler kabarınca. İnsanlar birbirine yanaşınca. Diri diri toprağa gömülmüş kız çocuğu ‘suçum neydi?’ diye haykırınca. Defterler açılıp yayılınca. Göğün perdesi kaldırılınca. Harlı ateş kızışınca. (...) Gök yarılınca. Yıldızlar savrulup saçılınca. Deryalar boşanınca. Kabirler altüst olunca” kıyamet günü gelir, mizan kurulup hesap sorulurdu. Evet, İsrafil sûra üflediğinde, gökyüzü maden gibi eridiğinde. Aslında eriyen madenden daha beterdi gök, yer de öyle, kızgın kayalarla çevrili kentin cehennemden pek farkı yoktu. Değil mi ki Allah’ın elçisiydi Muhammed, değil mi ki, O’nun gücü her şeye yeterdi, öyleyse Mekke’nin üzerine yıkılacakmış gibi duran dağlar ile taşları kaldırmalıydı önce. Sonra, Şam yolunda gördükleri ırmaklardan birini getirip ayaklarının altına sermeli ya da onlarla birlikte kanatlanıp göğe ağmalıydı. Peygamber'den bir mucize beklemeleri doğaldı. İsa gibi ölüleri diriltebilir miydi bakalım? Mekke’yi Mekke yapan ataları Kusay’ı diriltse mesela, fena mı olurdu! Ya da Musa gibi asasıyla denizi ortasından ikiye ayırabilir miydi? Deniz pek yakında değildi gerçi, ama ay her gece tepelerin ardından doğup yusyuvarlak olduğuna göre, onu ikiye ayırması da yeterli olabilirdi İlle de bir kanıt gerekiyordu kafirlere. Hatta altın saraylar, gümüş hurmalar, yakut yataklar isteyenler de vardı. Muhammed bir merdiven dayayarak göğe çıkmalı, orada Cebrail’i bulup yeryüzüne, onların arasına indirmeliydi. Böylece onlar da görmeliydi Allah’ın meleğini.</p>

  <p class="p7">Yemame'de zuhur eden Müseyleme kadar bile olamıyordu. Ne onun gibi yumurtayı ibriğin içine sokabiliyor ne de kanatsız güvercinleri göğe salıp uçurtabiliyordu. Müseyleme melek görenin kör olacağını söylemiş, bundan sakınmaları için kendi halkını uyarmıştı. Oysa Muhammed'e hiçbir şey olmamıştı Cebrail’le Sidretü’l-Münteha'da buluştuğunda. Gerçi oradan daha ileriye gitmemiş, sınırda durmasını bilmişti. Hem Cebrail neden Kureyş’in daha zengin, çok daha hatırı sayılır ileri gelenlerine, örneğin bir Ebu Süfyan ya da, neden olmasın, bir Ebu Leheb’e değil de, yetim Muhammed’e görünmüştü. Ve o, yalnızca Allah’a tapmak, O’na kulluk etmek için bula bula birkaç köle ile çulsuzu bir de Ebubekir'i bulabilmiş, ancak onları ikna edebilmişti. Bir de yeğeni Ali’yi tabii, ama o daha çocuktu. Ne yapsa ne etse, bin bir dereden su bile getirse, bir avuçtu Müslümanlar, kâfirlerse yerde karınca suda balık havada kuş kadar çoktular. Zalim, güçlü ve çocuktular. Evet, çocuklar bile vardı aralarında ve Muhammed onlardan ümidini kesmemişti.</p>

  <p class="p7">Kendisinden mucize bekleyenlere ne in ne cin değil, onlar gibi Âdem soyundan, İbrahim zürriyetinden geldiğini söylüyor, bizzat Kuran'ın başlı başına bir mucize olduğunu öne sürüyor, ne var ki bir türlü derdini anlatamıyordu. Güçleri yeterse bir ayet de kendileri okusunlardı bakalım. Okuyamazlardı. Çünkü Allah kelamıydı kalbine inen ayetler ve o ancak bu kelamı iletmekle yükümlüydü.</p>

  <p class="p7">Bildiğini söylemekten, vahiy yoluyla gönlüne düşenleri kavmine iletmekten çekinmiyordu. Bazen heyecanlanıyor, acele ediyor, sanki ayet yağmuruna tutulmuşçasına dili dolaşıyordu. Karışıklığa yol açmamak için bir keresinde Cebrail'in ağzından ona şöyle seslendi Allah:</p>

  <p class="p7">“Acele edip dilini fazla oynatma, yalnızca dinle. Sözü toparlayan Biziz! Biz sana onu okuduğumuz zaman, okunuşuna uy!”</p>

  <p class="p7">Allah’ın elçisi şairlik şöyle dursun onlardan nefret ettiğini, kâhin de olmadığını, yolunu hiçbir zaman yitirmediğini, gördüğü ve bildiği her şeyin gerçek olduğunu, ne gözünün kaydığını ne dilinin sürçtüğünü, Allah’ın ona inanmaları için Kuran'ı kendi dillerinde indirdiğini söyleyip duruyordu, ama dinleyen kim. Kureyşliler bildiklerini okuyor, atalarının dininden, putlardan, özellikle de Lat, Uzza ve Manat’tan yüz çevirmiyorlardı. İşte bu yüzden günün birinde, bir uğursuz günde şeytan karıştı işe. Ve Muhammed’in en umutsuz, en çaresiz kaldığı bir anda Allah'a eş koşan o ayetler çıkıverdi ağzından. Ve yalnızca Kureyş’i değil Kâbe’deki Allah’ın kızlarını da mutlu eden şu sözleri söyledi:</p>

  <p class="p7">"Gerçekten o Rabbinin en ulu işaretlerini gördü. Sizse Lat ve Uzza’yı, o üçüncüsü Manat’ı mı görüyorsunuz? Gerçi onlar da yüce ilaheler, yüksekten uçan turna kuşlarıdır. Şefaat etmeleri beklenir.” Sonra toparlandı hemen, ne var ki şeytan kötülüğünü yapmış, Müslümanlar ile müşriklerin arasını bulmuştu. Peki, şimdi ne olacaktı? Nasıl da kanmıştı şeytanın iğvasına. Nasıl olmuş da şeytan ona bunları söyletebilmişti. Gerçi ondan önceki peygamberlerin başına da buna benzer şeyler gelmişti, ama şeytanın böyle kolay, bunca çabuk amacına ulaştığı galiba ilk kez görülüyordu. Oysa tüm melekler Adem’e secde ettiğinde bir tek şeytan Allah’ın buyruğunu dinlememiş, O’na karşı gelmişti ya, işte o günden beri Tanrı’nın kulları olmasa da peygamberleri her an tetikteydiler. Çamurdan yaratılmış insanoğlunu doğru yola yöneltmek için yeryüzündeydiler, şeytansa tüm kibir ve haşmetiyle gökyüzünde. Peki, nasıl olmuş da yolu Kutsal Topraklar'a düşmüş, Mekke’ye dek sokulmuş, Allah'ın elçisinin diline hile karıştırabilmişti?</p>

  <p class="p7">Muhammed bunalıma girdi. Yemedi, içmedi, uyumadı. Hatta evine bile dönmedi. Kâbe’ye kapanıp bir çözüm aradı. Ve çözüm her zamanki gibi yine, böyle anlarda affına sığındığı, yardım beklediği Rabbinden geldi. Rabbi ona dedi ki:</p>

  <p class="p7">“O putlar atalarınızın uydurdukları birer isimden ibarettirler. Allah onlara hiçbir yetki vermedi.”</p>

  <p class="p7">Böylece, durum açıklığa kavuşur kavuşmaz, müşriklerin yanına vardı Muhammed. Ve onlara, heveslerini kursaklarında bırakan şu sözleri söyledi:</p>

  <p class="p7">“Ey inkâr edenler! Ben sizin taptıklarınıza tapmam. Benim taptığıma da siz tapacak değilsiniz. Ben de sizin taptıklarınıza tapacak değilim. Siz de benim taptığıma tapacak değilsiniz. Sizin dininiz size, benim dinim de bana!”</p>

  <p class="p7">Ne var ki bu olay peşini bırakmıyordu bir türlü. Kısa sürede duyulmuş, neredeyse tüm Arabistan’a yayılmıştı. “Garanik” rivayetiyle çalkalanıyordu her yer, dağ taş onlardan haber soruyordu. Evet, birdenbire görünmüşlerdi semada, simten bakireler gibi beyaz ve endamlıydılar. İnce, uzun boyunları, geniş kanatlarıyla Mekke üzerinde kanat çırpıyorlar, Kâbe’ye doğru dalışa geçmeden önce uzaktan, çok uzaklardan haber getiriyorlardı. Peygamber Kureyş’le, demek ki Allah’ın kızlarıyla uzlaşmıştı sonunda, Uzza, Lat ve Manat'ı kötülemekten vazgeçmişti. Müşrikler ile Müslümanların artık hep beraber ibadet ettikleri haberiyle çalkalanıyordu kervan yolları, panayırlar, dağ yamaçları ile kuyu başları, o uzak, erişilmez vahalar. Mekke Mekke olalı, hatta daha da önce, Mekke böyle iki kapılı taş evlerden değil çadırlardan ibaretken bile, böyle heyecan görülmemişti. Haber Habeş ülkesine dek ulaşmış, oraya göç eden ilk Müslümanlar kentlerine dönüş için yola koyulmuşlardı. Kim bilir belki aralarında sevinenler de olmuştu. Kendi yurtlarında, kendi yuvalarında yakınlarıyla yaşayabileceklerdi bundan böyle. Habeş’in ekmeğine muhtaç olmayacaklardı. Oğlu babaya, karıyı kocaya karşı getiren, kardeşleri birbirine düşüren, aileleri bölen durum ortadan kalktığına göre çatışma ortamı da yerini barış ve huzura bırakacaktı.</p>

  <p class="p7">Müslüman göçmenler dönüş yolunda aldılar ikinci haberi, neye uğradıklarını şaşırdılar. Demek ki uzlaşma doğru değildi, Allah’ın kızları uyduruk isimlerden ibaret taş ve tahta parçalarıydı, semada süzülen Garanik kuşları değil. Boşuna dönmüşlerdi öyleyse. Ömer'in de İslam’ı kabul etmesiyle birlikte düze çıkan, gizlenerek evlerinde, keçi patikalarında, kentin ücra mahallelerinde namaz kılan Müslümanlar Kâbe’de, herkesin gözü önünde ibadetlerini yerine getirebilecekler, ama Garanik’ten şefaat bekleyemeyeceklerdi. Allah Bir olduğuna ve O’na eş koşulamayacağına göre kâfirlerle çatışma da kaçınılmazdı. Muhammed’i yolundan döndürmek için ona vaatlerde bulunan, iktidar istiyorsa kabile reisliğini, yok amacı servet edinmekse ağırlığınca altın ve gümüş, eğer hastaysa, ruhuna musallat olan cinden kurtulmayı diliyorsa Hicaz’ın en ünlü büyücülerini öneren Kureyş’e, tevhit inancından başka verebileceği bir şey yoktu Peygamber'in. “Bir elime güneşi öbürüne ayı bıraksanız da dönmem yolumdan” diyen o değil miydi? Ama Garanik olayı içini kemiriyordu hâlâ, tövbe etmek istiyordu. Allah’ın elçisi, habibi, nuru da olsa eninde sonunda bir insandı. Sarsılmaz sandığı inancına mı sığınmalıydı, onu kötü günlerinde yalnız bırakmayan Rabbine mi? Her ikisi de aynı şey değil miydi zaten, Allah’ın varlığıyla, birliğiyle sarıp sarmaladığı, rahmetiyle koruduğu inancının dışında başka bir şey olabilir miydi? Bu kez ayet çok bekletmedi onu, aradan uzun yıllar geçmedi. Allah “Habibim!” diye seslendi, “onlar sana vahyettiğimizden başka şeyler uydurup Bize iftira etmen için az kaldı seni fitneye düşüreceklerdi. (...) Sana sebat vermemiş olsaydık herhalde onlara biraz meylederdin.” Meylederdi evet, ama etmemişti çok şükür. Öyleyse Kureyş’le çatışma kaçınılmazdı. Ve Medine’ye göç etmek zorunda kaldığında bu çatışmadan kimin galip çıkacağı henüz belli değildi.</p>

  <p class="p0">*     *     *</p>

  <p class="p7">Bir gün bu satırları yazacağını hayal bile edemezdin. Yazdığın nice muhalif sözcükler, aykırı cümleler gibi. Oysa bu satırlar ne kıyamet gününün habercisi ne isyana çağrı. Ne de çocukluğunda Peygamberin dünyasına doğru çıktığın yolculuğun izlenimleri. Belki geçmişe yaptığın bir yolculuk bu, ama paylaşılması mümkün olup da anlaşılması pek mümkün olmayan bir şeyi, inancı, kurcalıyorsun. Onun için de sanki elin varmıyor Kuran’ı eleştirmeye. Levhi Mahfuz’da yazılı olan orada kalmalı. Allah kelamıysa, senin için olmasa bile, inanç sahibi herkes için, Manisa'daki o meraklı, dedesiyle namaz kılan, cehennemden korkup tövbe eden çocuk için de kutsallığını korumalı.</p>

  <p class="p7">En kısa sureden başlamıştı deden, hepi topu üç ayetten ibaret “Kevser”den. Ezberlemekte güçlük çekmemiştin. “İnnâ atayna kel kevser. Fe salli li rabbike venhar. İnne şani’eke hüve’l-ebter.” Namazlarda bu sureyi okuyabiliyordun artık, sonra da ne yapacağını, nasıl vakit geçireceğini bilemeden sıkılıyor, secde, rükû, kıyam, başkaları ne yapıyorsa taklit ediyordun. Yine de geçmiyordu zaman. Zaman kaskatı kesilmiş boğazında duruyordu. Buz gibi. Erise biraz, şöyle akıp gitse, kurtulsan ondan. Hayır kurtulamıyordun. Sıktıkça sıkıyordu boğazını, aman vermiyordu. Hele o bitmez tükenmez teravi namazlarında. Dilin damağına yapışmış iftar topunu beklediğin sıcak ramazanlarda. Günahlarından defalarca tövbe etsen, koyunları saysan, o gün başından geçenleri anımsayıp içinden bir kez daha geçirsen de geçmiyordu zaman.</p>

  <p class="p7">Şimdi o suredeki son ayetin, erkek çocuk sahibi olmadığı için Muhammed’e yapılan bir hakarete karşılık vermek amacıyla Kuran’a konulduğunu biliyorsun. Ve ne tuhaf, bunu bilmen “ebter” sözcüğünün büyüsünden bir şey alıp götürmüyor. Ayetin tümünü bir solukta okuduğunda çocukluğundaki ürpertiyi duyuyorsun yeniden, aynı korkuyu. Aynı hazzı diyemezsin belki, ama aynı merakı duyduğun kesin. Şu anki konumunla, geldiğin yerle ilgili değil bu ürperti, bu korku, bu kendini bırakış. Geçmişte kalmış, ama peşini hâlâ bırakmayan, üzerindeki etkisi bugün de süren bir dünyadan, o çok sevdiğin şairin deyimiyle “çocukluğunun yeşil cennetinden kaynaklanıyor. Oysa yeşil ya da mavi, belki de beyaz hiç fark etmez, cennet fazla ilgilendirmiyordu seni. Aklın fikrin cehennemdeydi. Yani kırmızı ve siyahta, ateş ile katranda.</p>

  <p class="p7">Manisa belediyesi, o zor yıllarda nereden para bulduysa, asfaltlama çalışmalarını hızlandırmıştı. Demokrat Parti iktidardaydı, Başvekil Menderes’in memleketi sayılırdı Manisa, Aydın’a kapı komşuydu, ama sokakları hâlâ toz toprak içinde, caddeleri geniş ve parke taşlıydı. Yunanlıların kaçarken çıkardıkları büyük yangından sonra belini doğrultamamıştı bir daha. Kentin içinde boş arsalar, yangın yerleri, metruk yapılar, kaldırılmamış enkaz yığınları vardı. Kazası Akhisar kadar bile olamamanın ezikliğini yaşıyordu. Ve yalnızca tımarhanesiyle değil şehzadeleriyle de övünüyordu. Derken, günün birinde, Devlet Karayolları’nın kamyonları, kepçe ve demir silindirli araçtan, zift tankerleri çıkageldi. Faytonları, at arabaları, Yugoslav göçmenlerin memleketlerinden getirdikleri heybetli katanaları ve otomobilleriyle –sahi o zaman “otomobil” sözcüğü revaçtaydı, o şarkıdaki gibi bir gitti mi uçar giderdi– küçük bir taşra kasabası görünümündeki kentin köşe bucağını sardılar. Başka bir gezegenden gelmiş gibi esrarlı ve korkunçtular. Önce mıcır döşendi, sonra asfalt dökümüne başlandı. Külüstür kamyonlar bir gidip bir geliyor, kaynar ziftin üzerinden silindirler geçiyor, yüzleri öğle sıcağında sahtiyan gibi parıldayan işçiler kan ter içinde çalışıyorlardı. Şimdi bile anımsıyorsun, tulumları yoktu. Kaskları, çizmeleri, eldivenleri de yoktu. O yıllarda Manisa’da çalışan hiç kimsenin hiçbir şeyi yoktu zaten, yalnızca alın teri ile kol gücü vardı. Kim ne bulursa, kimin nesi varsa onu giyerdi. Genellikle de, nasıl olsa kirleneceği için, en partal elbisesini.</p>

  <p class="p7">Asfalt döken işçilerin düğmeleri kopmuş yırtık mintanlarından kolları, yamalı pantolonlarından bacakları görünmüyordu yalnızca, güneşte yanıp kavrulmuş bağırlarında göğüs kıllarına yapışmış zift lekeleri de belli oluyordu. Gürültü patırtıyı duyunca oyunu yarıda bırakıp seyir bakmaya gelmiştiniz. İşçiler kazma kürekleri, kaynar kazanların başında nöbet bekler gibi duruşları, kapkara yüzleriyle zebanileri andırıyorlardı. Cehennemde günahkârlara katrandan gömlek giydirileceğim, derileri kavrulup yüzüldükçe Allah’ın onlara yeni deriler vereceğini, azap böyle sürüp giderken gayya kuyusunda fokur fokur kaynayan katrana sokup çıkarılacağını İsmail mi söylemişti sana, yoksa cuma vaazında imamdan mı duymuştun, şimdi pek iyi anımsamıyorsun. Deden söylemiş olamazdı, çünkü torununun yüreğine korku salmaktan kaçınırdı her zaman. Çünkü Allah’ın azabı korkunçtu. Boynunda yetmiş arşınlık zincir, zebaniler kulaklarından tutup ateşe atacaklardı. Odunları taştan ve insandandı bu ateşin, kıvılcımları saraylar kadar büyük, sarı develer kadar çoktu. Ve Allah senin gibi günahkârları cehenneme atarken “Tamam mı?” diye soracaktı ateşe, o “Daha yok mu?” diye cevap verecek, ne cehennem insana ne zebaniler azaba doyacaklardı.</p>

  <p class="p7">Kanal Savaşı’nda ve Hicaz’da gerçek cehennemi yaşamıştı deden, acının, açlığın, susuzluğun ne demek olduğunu biliyordu, ama senin o zaman hiçbir şeyden haberin yoktu. Cennetin de cehennemin de bu dünyada, yalnızca bu dünyada olduğunu nereden bilebilirdin. Gazi ve Hacı Rahmi Bey yatıştırıcı, avutucu sözleri, dualarıyla gerçekte müntakim değil rahman ve rahim olan Allah’ı sana sevdirmeyi başarmıştı. O’nun kelamını anlamasan da Kuran’ın sesine, alıp götüren ayetlerin büyüsüne aşinaydın. Ve inançlıydın. Bu, cennete gitmen için yeterli olabilirdi, ama yine de korkardın. Cennetse tomurcuk memeli bakireleri, gılmanları, meyveleriyle pek çekici değildi. Ne suyu baldan tatlı, rengi sütten beyaz, kardan soğuk Kevser'den etkileniyordun ne inci kadehlerden. Gediz’in suladığı bereketli topraklarda yeterince meyve vardı zaten. Dalından yeni koparılmış şeftalileri, dudak boyar ağız yakar karadutları, çekirdeksiz üzümler ile ballı incirleri, mis kokan o canım Kırkağaç kavunlarını dilediğince yiyebiliyordun. Bolluk içindeydiniz. Eve arabayla gelirdi kavun karpuz, kiler büyükannenin yaptığı pestil ve pekmezlerle dolup taşardı. Dedenin akrabaları Hacırahmanlı’dan bal, yağ, yoğurt, hatta çuvalla un taşırlardı. Cennette vaat edilen her şey evinizde de vardı nasılsa, bir tek huriler yoktu. Ama onlar, her ilişkiden sonra yeniden bakire olup gözleri eşlerinden başkasını görmese de, ilgini çekmiyorlardı. Sonradan az düşmedin peşlerine, Muhammed gibi sen de onlarsız yapamadın. Bir kadın cenneti yaratmaya çalıştın çevrende. Bunu yapmak için ne hurilere gerek vardı ne Tanrı’nın lütfuna. İşte böyle, müminlere ahrette vaat edilen cennet çocukluğunun Manisa’sında yeryüzüne inmiş, bütün nimetleriyle kuşatmıştı çevreni, cehennemse, oyunu bırakıp seyrine geldiğin katran kazanları gibi fokurdayıp duruyordu kafanın içinde, uykularım bölüyor, gece düşlerine giriyordu. Gerçekte sana şahdamarından da yakın olan cehennemdi, cennet değil. Allah hiç değil.</p>

  <p class="p7"><a id="a34"></a> </p>
</body>
</html>
