<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Uzza</title>
</head>

<body>
  <h1 class="h11"><a id="a13"></a>Uzza</h1>

  <p class="p7">Eşhürü'l-hurum desem kim anlar, kim bilir o günlerin kıymetini! Zilkade, zilhicce, muharrem, recep! Dört aylar girdi mi şenlenirdi ortalık. Ah, muharrem! Adını haykırmak, doyasıya bağırmak, üzerime örtülen bu şalı, ta Çin’den, Maçin’den, belki Acem’den gelen, çıplaklığımı, güzelliğimi, bana inanan, bana tapan herkese cömertçe sunduğum bedenimi örten bu ipek şalı yırtıp parçalamak, zil takıp oynamak gelirdi içimden. Muharrem girince savaş biterdi. Muharrem zamansız bir konuk gibi gelir koynuma girerdi. Yeşertirdi gövdemi, canlandırıp diriltirdi. Çünkü sanırım bilmezsiniz, samura ağacında oturdum uzun süre, onun dalları kollarım, gövdesi bedenim, kökleri saçlarım oldu. Evet, muharremle kıvranırdım, ama hazdan değil. Hâşâ hazdan değil, mutluluktan. Kıvanırdım. Gururdan, hâşâ gururdan değil, huzur duymaktan kıvanırdım, muharrem gelince. Gelip düşüme, döşüme girince, sevincime ortak olunca. Sarıp sarmalayınca bedenimi; çıplaklığımı, utancımı örtünce. Savaş biter panayır başlardı. Misk ü amber kokuları yayılırdı her yana, bir tuhaf, bir hoş, biraz sarhoş olurdum. Gelirlerdi. Ülkenin, bu asi, bu engebeli, dümdüz çölü ve kum tepelerini, tepeciklerini de içine alıp denize doğru uzanan bu çorak ülkenin dört bir yanından gelip pazar kurarlar, alıp satarlardı. Dostlar alışverişte görsün. Amaçları mal alıp mal satmak değil barışmaktı. Barıştıktan sonra da kavuşmak. Yavuklular birbirine kavuşur, murat alıp murat verirlerdi. Hem de nasıl, yangından mal kaçırırcasına. Şiirlerde yazıldığı gibi.</p>

  <p class="p7">Mısır ketenlerine yazdıkları şiirlerini getirip Kâbe’nin duvarına asar, çevremde tavaf ederlerdi. Gençtiler. Yaşlıydılar. Erkek ve dişiydiler. İçlerinde süt emen bebeler bile vardı, ama yine de, bir gün olsun saygıda kusur etmediler. Ben onları bilirim. Kızıl çölü kızıl develeriyle aşıp gelirler, sıkıldıklarında deveye dökerlerdi içlerini; sevdikleri kadını deveye benzetir deveye kaside düzerlerdi. Ve ağzı çabuk köpüren atlarına. Ahularla soy soplarına. Mızrak ve kılıçlarına kaside düzmezlerdi, çünkü muharrem girince savaş onlara haram kılınırdı. İşte o zaman işrete dalar, şarap içip sarhoş olur, çevremde uzun, siyah etekleriyle tavaf eden genç kızları mahfe içinde sıkıştırırlardı.</p>

  <p class="p7">O şiirlerde güzel sözler yoktu yalnızca, dağların heybeti, rüzgâr ve taze tenlerin kokusu, konargöçerliğin coşkusu da vardı. Her kafiye düşürdüklerinde dinlerdim. Yıldızlı gökyüzü düşerdi aklıma. Öcü alınmamış ölüler baykuş olup uçardı. Yine de aşktı aslolan, savaş ve kan davası değil. Çocuğuna meme veren kadınla nasıl yattıklarını anlatmaktan utanmazlardı. Sevgililerinin yüzlerini kendini ibadete vermiş bir keşişin lambasına da benzettikleri olurdu, parlak bir aynaya da. O şiirlerde kadınların bacakları dolgun ve sıkıydı, boğumlu hurma fidanları gibi. Ve gerdanları beyaz geyik gerdanlarına benzerdi. Gel de anımsama o günleri; aşk, barış ve sevinç günlerini. Kan sevmeyen muharremi, zilkade, zilhicce, recep aylarını. Ve kahpe feleğin çemberinden geçen söz cambazlarını. Kaderin cilvesiyle savrulan o sihirbaz, işvebaz, dilbazları.</p>

  <p class="p7">İçlerinden birini anımsıyorum. Adı İmruü’l-Kays’tı galiba, evet Kays.</p>

  <p class="p7">Beni sever, bana tapar, hem kılıç hem kamış tutan elleriyle gövdemi okşardı. Bilirdim bu eller çok kadına dokunmuş, nice genç kızı baştan çıkarmıştır. Yine de bir ürperme duymazdım bedenimde, ama ipek şahından sıyrılıp onunla birleşmek, onun olmak isterdim. Bir gün babasının katillerinden öç almak için yola çıktığında Du’l-Halasa’yla karşılaşmış.</p>

  <p class="p7">Halasa’yı bilirim, severim de. Yemen’e giden kervan yolunun üzerinde çakmaktaşından bir kayadır, ama ne kaya. Güneşte parıldar, gece yıldızların ışığında yine parıldar. Elinde yay, önünde okları vardır, başındaysa nerden geldiği, kimin koyduğu belirsiz bir taç. Kays bir ok çekmiş, bakmış dön git yoluna diyor. Bir tane daha çekmiş, sonra bir tane daha. Oklar kan davası aleyhine çıkmış hep. O sırada gökyüzünden bir turna sürüsü geçmesin mi! Turnalar da ters yönde uçuyormuş, babasının ülkesine doğru değil. Bunun üzerine öç almaktan vazgeçeceğine öfkelenip “Hay pis orospu!” diye bağırmış ilaheye. “Babanın zekerini ye!”</p>

  <p class="p7">Şaşırdım tabii, ona hiç yakıştıramadım. Ne de olsa şairdi gözümde, kimi zaman kamışını zekeriyle bir tutsa da, güçlü kuvvetliydi. Yeri geldiğinde her ikisini de kullanmakta maharetliydi. Daha anlayışlı, çok daha yumuşak davranmasını beklerdim. Ama içten içe sevindiğimi de itiraf etmeliyim. Biz ilaheler böyleyizdir, hem tutarız birbirimizi, hem sever hem nefret ederiz. Kadın kıskançlığından da öte bir duygu; yüceltilmek isteriz. Demek ki Kays bu zeker işlerine daha o zamandan meraklıymış. Yoksa ilk hayal kırıklığında dilinin ucuna gelmezdi o sözcük. Dile önem vermeli, onu ciddiye almalı. Ve elbette iyi kullanmalı. Yoksa zekerinden asarlar adamı. Evet, telaffuz etmeden önce dikkatle tartmalı sözcükleri. Yoksa kendi ağırlığınca günahları tartılır mizanda. Bu “mizan” da ne demekse. Hiç duymamıştım. Sonra Kureyş’ten Muhammed adında biri çıktı, Allah’ın bizden yüce olduğunu söylemeye, yaymaya başladı. O’na eş koşulamayacağımızı, mahşer gününde mizan kurulup herkesin bu dünyada işlediklerinin tartılacağını, Allah’ı bir sayanların, yalnızca O’na kulluk edenlerin cennete bize tapan, bize kurban kesenlerin cehenneme gideceklerini vaat etti durdu. İnsanoğlu öldükten, bedeni toprak olduktan sonra dirilmesi mümkünmüş gibi. Bize gelince, biz başkayız. Onlar gelir geçer, biz bu dağlar durdukça, bu güneş tepemizde parladıkça kalırız. Muhammed’in ağzından bal akıyormuş diyorlar. Onu dinleyen bizden yüz çeviriyormuş. Yalan! Ben Kureyş’i bilirim. Bizden başkasına gönül indirmez onlar. Muhammed’in ağzından o güne dek hiç duyulmamış, büyülü sözcükler dökülüyormuş, öyle diyorlar. O da şair olmasın! Neyse, şiir deyince İmruü’l-Kays’ı anımsadım. Buralardan uzakta ölen, zeker saplantısına kurban giden zavallı Kays’ı. Ben onu çoktan affettim bile, dilerim Allah Babamız da günahlarını affeder.</p>

  <p class="p7"><a id="a14"></a> </p>
</body>
</html>
