<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Hacırahmanlı’dan Hacı Rahmi Ram</title>
</head>

<body>
  <h1 class="h11"><a id="a9"></a>Hacırahmanlı’dan Hacı Rahmi Ram</h1>

  <p class="p7">Deden Rahmi Bey Manisa’nın Hacırahmanlı köyündendi; hacı değildi ama Hicaz cephesinden dönüşte evlenip çoluk çocuğa karıştığında büyükannen “gazi” lakabını yeterli bulmayarak hacı demeye başlamıştı ona. Soyadı kanunu çıkınca “Müslüman” adını almak istemiş, sonra laik Türkiye Cumhuriyetimde bunun pek uygun kaçmayacağını düşündüğünden “Ram"da karar kılmıştı. “Boyun eğen, kendini başkasının buyruğuna bırakan” anlamına gelen bu Arapça sözcük de, ona kalırsa aynı anlamı içeriyordu.</p>

  <p class="p7">İkisi de dindardılar, Rumeli kökenli büyükannen galiba biraz daha dindardı. Belki deden kadar tahsilli olmadığı için, belki ailesinde Bektaşi dervişler ile şehitler, seyitler, veliler olduğu için. Ya da, üç kız doğurduğu halde dedene bir erkek çocuk veremediğinden kendini dine vermişti. Radyolu oda dediğiniz evin sofasındaki sedirin üzerine rahlesini açar, dokunulmaktan meşin cildi eprimiş, sayfalan yer yer sararmış Kuran cüzünü önüne yerleştirir, giderek yükselen sesiyle okumaya başlardı. Deden de yazıhaneden dönüşte okurdu, ama onun kitapları, Kuran’ın o kargacık burgacık, üzerlerindeki taş kaldırılınca dört bir yana kaçışan karıncalara benzeyen eğri büğrü harflerinden oluşmuyordu. Deden sayesinde okula gitmeden sökeceğin alfabenin orantılı, simetrik, her sesin karşılığını bulduğu harfleri vardı. Allah ve Peygamber’in adları geçmiyordu, söktüğün ilk sözcük ATA idi, sonra bir de TÜRK eklenecekti bu sözcüğe, ATATÜRK. Ve okula başladığında yeni bir dünyayı keşfedecek, evdeki dualar, tespihler, dedenle büyükannenin birlikte kıldıkları namazlar ile okuldaki İstiklal Marşları, ant içmeler ve Atatürk şiirleri arasında bir süre bocalayacak, giderek dedenle büyükannenin dünyasından kopacaktın.</p>

  <p class="p7">Hacırahmanlı’nın toprak sahibi bir ailesindendi deden. Zeytinlikleri, tütün ve pamuk tarlaları vardı. Bostan ve bağları da. Sen o devirleri görmedin elbet, ama aile içinde anlatılırdı. Gece lüks lambasının ışığında kırıldıktan sonra şişlere, oradan da kargılara dizilip güneşte kurutulan tütünleri, bağbozumunda kütüklerden sarkan ballı, çekirdeksiz üzümlerin serildiği taraçaları, kazanlarda kaynayan kazlar ile ateşte nar gibi kızaran kuzuları, bütün o bolluk günlerinin bereketini çok dinledin. Ne var ki, elleri tütün kırmaktan kanamış, yer yer çatlamış ırgatlardan, yakıcı güneşte sabahtan akşama pamuk toplayan gündelikçilerin yoksulluğundan kimse söz etmedi sana. Bu konulan merak edip araştırdığında İstanbul’da bir yatılı okuldaydın ve elinden düşmeyen kitaplar arasında Kuran yoktu.</p>

  <p class="p7">Rahmi Deden Rahmi Bey olmadan önce Hacırahmanlı köyünde el bebek gül bebek büyütülmüştü. İzmir’e yalnızca tütün ve kuru üzüm değil, arada bir varlıklı ailelerin çocukları da gönderiliyordu. Deden de bu şanslı çocuklardan biriydi, ama onlar gibi şımarık ve yaramaz değildi. Okudu. İzmir’de din eğitimi aldıktan sonra tahsilini İstanbul’da medresede tamamlayıp hoca oldu. Ne var ki yetinmedi bununla, Darülfünun’da hukuk derslerini izledi. Orayı da bitirdiğin de genç bir yargıç adayıydı. İzmir'e atanmasını beklerken savaş çıktı. Hükümet Harbi Umumi’ye katılıp katılmamakta duraksadı bir süre, ama Kuzey Afrika’daki Fransız üslerini bombaladıktan sonra İstanbul’a sığınan Goeben ve Breslau zırhlıları kıçlarına Türk bayraklarını takarak “Yavuz” ve “Midilli” adıyla Sivastopol’ü vurunca, Almanya yanında savaşa girdi. Rumeli’de, Kafkaslarda, dağılma sürecine girmiş de olsa imparatorluğun üç kıtaya yayılan topraklarında Mehmetçik düşmanla kapıştı. Artık kıyamet kopmuş sevkiyat başlamıştı. Vagonlar dolusu asker cepheye gönderiliyor, gidenler geri dönmüyordu. Deden de aralarındaydı, Cemal Paşa’nın Dördüncü Ordusu’nu takviye amacıyla Şam’a, oradan da Filistin’e gönderilen birliklerin içinde tüfek çatmayı bile yeni öğrenmiş bir genç zabitti. İnsanoğlunun hem kahraman hem korkak olduğunu, açlık ve susuzluğu, şiddet ile ölümü ilk kez orada gördü. Hayatın her zaman kolay olmadığına ne var ki hayatta kalmanın her zamankinden daha gerekli olduğuna bizzat tanıklık etti. İnancı sarsılmadı değil, ama her sabah uyandığında çölde akbabalara yem olanların arasında bulunmadığı için Allah’a şükretti. Tifüsü, biti, iskorbütü de orada gördü. 1916 yılının haziranında Mekke Şerifi Hüseyin’in oğullarından Emir Faysal İngilizlerle bir olup Bedevileri Osmanlı’ya karşı ayaklandırınca Medine garnizonunun savunmasına katıldı. Hicaz Demiryolu’na sabotajlar düzenleyen Lawrence ve asilerle boğuştu. Yani bir hacının yapmaması gereken her şeyi vatan uğruna yaptı. Sonunda “ne şehittir ne gazi” dedirtmedi kendine, yaralanıp esir düştü, ama sağ dönmeyi başardı. Mütareke'de büyükannen Nurhayat Hanım’la İstanbul’da evlendi.</p>

  <p class="p7">Büyükannenin ailesi de Üsküp’ün eşrafındandı, ne var ki Balkan Savaşı’nda her şeylerini orada bırakıp yollara düşmüşler, İstanbul’a ulaşıp yeni yurtlarında tutunacak bir dal bulabilmişlerdi. Dedenin Hicaz’dan silah arkadaşı bir zabitin akrabasıydı Nurhayat. Muhacir kızları gibi öyle çakır gözlü, sarışın, boylu boslu değildi, yüzü de pek güzel sayılmazdı, ama akıllı uslu, dindar, görgülüydü. Oysa deden bayağı. yakışıklıydı. Şimdi, onun İstanbul’da öğrencilik yıllarında, başında yeni kalıplanmış püsküllü fes, üzerinde istanbulin, ayağında siyah rugan ayakkabılar ve elinde abanoz bastonla çekilmiş fotoğrafım anımsadıkça sanki yeni fark ediyorsun bunu ve dedenin hacdan olmasa da Medine’den döndükten sonra İstanbul'da Rum ve Ermeni kadınlarıyla yaşadığı hovardalık günlerini hayal edebiliyorsun. Yalnızca hovardalık günlerini mi? Mütareke’nin yılgın, yorgun, umudunu hepten yitirmiş, çöken bir imparatorluğun enkazı altında ülkenin haritadan silinmesini bekleyen insanlarım da. Büyük teyzen bu ortamda dünyaya gelmişti, ortanca teyzen ile annen ise Manisa’da doğup büyüyeceklerdi. İstanbul günlerinde siyasetten uzak durmaya çalışmıştı deden, yine de Hacırahmanlıların gözünde “Con Rahmi” olmaktan kurtulamamıştı. İttihatçılar arasında arkadaşları vardı, onlara yakınlık duyuyor, ama aralarına karışmıyordu. Hürriyet’in ilanına sevinmişti elbet, öte yandan 31 Mart’ta dini bütün vatandaşların eziyet görmesinden de rahatsız olmuştu. İnançlıydı belki, ama namaz çıkışı Tatavla’da içki âlemlerine katılmaktan, hatta kavatı bol Galata’da kahpelerle düşüp kalkmaktan da geri kalmıyordu. Ailede hiç kimsenin bilmediği, karısından ve kızlarından yıllar boyu sakladığı bu gerçeği, daha başka sırlarıyla birlikte torununa anlatacaktı ölmeden önce. Evet, ölüm döşeğinde bir tek sana itiraf edecekti günahlarını, yalnızca sana. Her şeyi anlayacak yaşta değildin henüz, ne var ki ailenin tek erkeğiydin.</p>

  <p class="p7">Balıkesir'deyken yaz tatillerini dedenin Manisa’daki evinde geçirirdiniz. Baban öldükten sonra annen bir süreliğine onlara bıraktı seni, çekti Fransa’ya gitti. Dil öğrenmek için mi yoksa bir başka nedenle mi bunu hiçbir zaman bilemeyeceksin. Bildiğin, anımsadığın tek şey ilkokula Manisa'da başladığın, annen gibi öğretmen olan, ama evli olmayan teyzelerinin, özellikle de büyükannenle dedenin himayesinde büyüdüğün, onların sayesinde okuyup adam olduğun, bu “adam olmak” ne demekse! O zamanlar büyüyünce ne olacaksın diye sorulduğunda “her adam olacağım" diye cevap verirdin, kendinden emin. Şimdi adam olmasan da bir baltaya sap olabildiğin için kendini şanslı sayıyorsun. Ve çocukluğunun yeşil cennetine dönebilmek için her şeyi, şu satırları yazdığın sağ elini bile vermeye razısın. Yeter ki, yine “Otuz Beş Yaş” şairinin dediği gibi gün eksilmesin pencerenden. Yeter ki seni bırakıp gidenler, gidip de gelmeyenler geri dönsün. Dağ dağa kavuşmaz, ama insan insana kavuşur, sen de yeter ki kavuş yitirdiklerine.</p>

  <p class="p7">Kesme taşlı küçük binası, bekleme salonu ve lokantasıyla sıra dışı bir görünümü olan Balıkesir İstasyonu’ndan annenle beraber kara trene binip Manisa’ya geldiğiniz günler çok geride kaldı. Ama hiç unutmadın o yolu, üçüncü mevkiin tahta koltuklarını, camdan geçen boz tepeler ile keçi sürülerini, alçak damlı kerpiç evleri, “Gaztaaa! Gaztaaa!” diye bağırarak vagonların peşine takılan çocukları –o gazeteleri okumak için değil, perde yerine kullandıklarını sonradan öğrenecektin– ve tren Savaştepe’yi geçtikten sonra düze inince Kırkağaç'ın minareleri ile tütün tarlalarını, sarı, yeşil, yemyeşil bağları. Ekspres Hacırahmanlı’da durmaz, oflaya puflaya, bacasından beyaz dumanlar ve kıvılcımlar püskürterek Manisa’ya varır, annenle ikinizi peronda bekleyen dedenin tam karşısına bırakırdı. Ve ne tuhaf, ikiniz de önce elini öperdiniz yaşlı adamın, sonra Manisa’da inen diğer yolculardan biraz çekinerek de olsa, kucaklaşır, hasret giderirdiniz. Annen birkaç gün sonra döner sen kalırdın. Bir faytona binip neredeyse tümü dağın eteklerinde son bulan caddelerden ve tozlu, dar sokaklardan geçerek geldiğiniz, Ulucami’ye yakın, o bahçe içindeki büyük, beyaz evde kalırdın.</p>

  <p class="p7"><a id="a10"></a> </p>
</body>
</html>
