<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Vahiy</title>
</head>

<body>
  <h1 class="h11"><a id="a31"></a>Vahiy</h1>

  <p class="p7">Gün doğmadan yola çıkıyordu, azık torbasına yetecek kadar su, birkaç hurma, evde kalmışsa bir parça kuru ekmek koyarak. Oysa varlıklıydılar, Mekke’den Şam’a, kimi zaman da güneye, bahtiyar Arabistan'a gidip geliyordu kervanları. Kumaş, baharat, tuz ve mücevher taşıyorlardı. Tuz, mücevherden daha değerliydi işini bilene, kervan düzüp yollar aşana. Kuyu başlarında dinlenip kurda kuşa yem olmayı göze alana. O da yolu seviyor, yürüyor da yürüyordu. Ama gençliğindeki gibi çölü aşmıyordu artık. Kendini tefekküre vermiş, erişilmez bir sırrın peşine düşmüştü. Yanına fazla yiyecek almayışı dünya nimetlerini sevmediğinden değildi. İnsan açken, nefsine tümüyle egemenken daha kolay uzaklaşıyordu gerçek dünyadan; uzakta, göğün yedi kat ötesinde oturan, ama kimseye görünmeyen yüce varlığa daha bir yaklaştığını duyumsuyordu. Hem mide dolmayınca evren dolduruyordu insanın içini, dağlarla taşlarla yıldızlarla olmanın bilinci pekişiyor, bu ortak var oluş zihni açıyor, algı gücünü geliştiriyordu.</p>

  <p class="p7">Zengindiler, ama Mekke’nin diğer zenginleri gibi bencil değildiler. Onların gönülleri de zengindi. Bir keresinde, o amansız kıtlık yılında, insanlar kırılır bebeler açlıktan ölürken Muhammed’in sütannesi Halime kapılarına dayanmış, yardım istemişti. Ondan sütünü esirgemeyen, ne var ki bir gece çocuğun nerede olduğunu soran o beyaz giysili iki adamdan korkunca Muhammed’i dedesine teslim eden kadını eli boş göndermemişler, kırk koyun ile bir binek devesi bağışlamışlardı. Diyeceğim, en kötü zamanlarda bile Allah’ın bereketi eksik olmuyordu evlerinden. Yalnızca Allah’ın mı? O’nun kızları Lat, Uzza ve Manat da titriyorlardı üzerlerine, onlar bu kaya ve tahtadan ibaret ilahelere fazla yüz vermeseler de. Hatta bir gün genç koca Uzza’ya en sevdiği, gözü gibi baktığı süt kuzusunu kurban etmişti, sürüden ayırıp. Eskidendi, çok önceden. Evliliklerinin ilk yılında. Yoksa artık, kırkına gelmişken, duymayan, konuşmayan, görmeyen ilahelerin değil başka bir sırrın peşindeydi. Bir gün onunla arasındaki dağların, göklerin ve görünmez perdelerin kalkacağını umduğu, o erişilmez sırrın. Evet, o zamanlar sürüleri de vardı, yalnızca kervan değil çok sayıda koyun ve deve sahibiydiler. Cömert ve iyilikseverdiler.</p>

  <p class="p7">Gün dogmadan başka bir dünyaya doğru yola çıkıyordu, nicedir içinde, yüreğinin derinliklerinde hissettiği, adlandıramasa da bir süredir varlığından kuşku duymadığı o dünyanın sınırları gerçeğin bittiği yerden başlamıyordu, hayır. Bakmasını, görmesini bilene, özellikle de onun gibi dağların taşların uğultusuna, rüzgârın sesi ile mahlukatın nefesine kulak vermesini bilene her an sırlarını açmaya hazırdı, sormayı, sorgulamayı, düşünüp taşınmayı bilene. Ama birkaç şair ile kahinin dışında kimse, hiç kimse ne evreni sorguluyor ne doğayı dinliyordu. Kazanç hırsı bürümüştü gözlerini. Zevk ve işret, şehvet düşkünüydüler. Ve Allah’ın kızlarını kendi kızlarından daha çok seviyor, sevmek bir yana, onlara tapıyorlardı.</p>

  <p class="p7">Nasıl da bir düzen kurulmuş hiç aksamadan işliyordu. Her şey sırayla olup bitiyor, doğumlar ölümleri, gün geceyi, ışık karanlığı izliyordu. Güneş sıcak, ay parlaktı. Geceleyin yıldızlarla doluydu gökyüzü, gündüz bulutlarla. Yıldızlar yerinde dururken bulutlar rüzgârda dağılıyordu. Bazen bir yıldızın kaydığı da oluyordu, ama onlar yukarda, aşağıdaki kum taneleri kadar çoktular. Sabit, cin kovan ateşler kadar ışıklı ve uzaktılar. Sular ağaç kökleri gibi toprağın derinliğine inerken Şam yolunda denize doğru akıyordu Fırat. Yeryüzüne mıhlanmıştı dağlar, kalkıp da hiçbir yere gidemez, denize kavuşamazlardı. Ne var ki havada dönüp duruyordu kuşlar. Leylekler de öyle, uzun gagaları, geniş kanatları, incecik bacaklarıyla gelip kışın Kâbe’ye konuyor, yazın uzağa gidiyorlardı. Bulutlar ayrışıp birleştikçe, üst üste yığılıp karardıkça şimşekler çakıyor, derken yağmur indiriyordu. Şimşekler gümüş kakmalı hançerdiler, yağmur yeryüzünü yeşerten, insanlar ile hayvanlara rızk veren bir lütuf. Yeryüzü geniş ve düzdü. Dağlar tepeler, kertenkeleli kızgın kayalar bir yana, uçsuz bucaksız uzayıp gidiyordu. Çöl de öyle, göz alabildiğine dümdüz. Canlı ve cansız, dalgalı ve devingen, yılanları, çıyanları, bin bir çeşit börtü böceğiyle. Develeriyle. Yelkenleri rüzgârla dolunca denizde tez giden gemiler gibi. Gerçi o, hayatında hiç gemi görmemişti, ama varlıklarından haberliydi. Kimi yerde engebeliydi yeryüzü, vadiler ile dağlar, derin boğazlar arasında öyle kıvrım kıvrım, buruşuk. Üzerinde bitkiler, hayvanlar ve insanlar vardı. İnsanların içindeyse iyilik ve kötülük, daha çok da kötülük. Kimi ateşe tapıyordu kimi ağaçtan yontulmuş, kocaman başlı bir zekere. Kureyşliler gibi ilahelere tapanlar da vardı ve İsa ile Musa'nın dininden olanlar. Hem aynıydılar hem farklı, onlar da kuşlar, ağaçlar, sular gibi bin bir çeşittiler. Peki, kim yaratmıştı bütün bunları, evrenin bir sahibi var mıydı? Yoksa her şey tesadüfen, kendiliğinden mi ortaya çıkmış, dağlar yeryüzüne yıldızlar gökyüzüne mıhlanmıştı? Kim ayırmıştı yeri gökten, geceyi gündüzden, kadını erkekten? Kimdi şafağın sahibi, karanlık geceye hükmeden? Bu soruların yanıtını bulmak için gün doğmadan yola çıkıyordu. Bu soruların yanıtı günlerce kapanıp düşünceye daldığı o dağın yamacındaki mağarada gizliydi belki, belki de içinde, yüreğinin en derin yerinde.</p>

  <p class="p7">Anımsıyordu. Hayal meyal de olsa, kimi kez gerçek varlıklarından kuşkuya da düşse, sütannedeyken bir gece beyazlar giyinmiş iki adamın, adamdan çok heyulayı andıran o iki gölgenin yanına sokulup göğsünü açtıklarını, kalbini kar suyuyla yıkayıp temizledikten sonra tekrar yerine koyduklarını anımsıyordu. Taşıyamayacağı bir yükten mi kurtarmışlardı onu, yoksa yüreğindeki pıhtıdan mı arındırmışlardı? Peki, nereden bulmuşlardı kar suyunu? Yemen dağlarından mı getirmişlerdi, yoksa daha uzaklardan, karla örtülü bir başka diyardan mı? Belki de hiç olmamıştı böyle bir şey, ama o bir gece iki meleğin yanına sokulmasını istemiş, bunun için karşı konulmaz, dayanılmaz bir arzu duymuştu. Küçük yaşında, tüysüz bir ergen bile değilken, henüz süt emerken. Onun için mi böylesine çok seviyordu deve sütünü, bu nedenle mi her şeyden, hurma şarabı ile baldan, sudan bile vazgeçiyordu da, deve sütünden, gece karanlığında süzülüp yanına sokulan o beyaz adamlar gibi sessizce ve bembeyaz köpüren deve sütünden bir türlü vazgeçemiyordu?</p>

  <p class="p7">Gün doğmadan ardında bırakıyordu Mekke’yi, taş evler ile develeri, dar ve tozlu sokaklar ile Kâbe’yi. Kâbe yarı karanlıkta bir heyulaydı, siyah kumaş kaplı duvarları, içinde susan putlarıyla. Yalnızca putlar değildi susan, taşlar ve ağaçlar da susuyordu, kuyular da. Sabahın seher vaktinde, güneş ortalığı yakıp kavurmaya başlamadan önce hafif bir rüzgâr esiyor, palmiyelerin dallarını kıpırdatıyordu. Kimi zaman, rüzgar esmeden de kıpırdıyordu dallar, sivri yaprakların ucundan bir hışırtı geliyordu. Yalnızca Muhammed duyuyordu hışırtıyı, taşların dile gelmek için yanıp tutuştuklarının, ama buna şimdilik izin verilmediğinin de farkındaydı. Şimdilik. Her şey, vakti geldiğinde konuşmak üzere, şimdilik susuyordu. Ve bir tek o farkındaydı sessizliğin. Derken içinden bir uğultu yükseliyor, tüm bedenine yayılıyordu. Sanki doğa uğulduyordu içinde, uzaktan, çok uzaklardan çan sesleri geliyordu. Belki çan değil develerin çıngıraklarıydı böyle kafasının içinde yankılanan, bazen güm! güm! güm! bazen de tın! tın! tın! diye inleyen. Ne var ki o, ardına dönüp bakmadan, kafasındaki seslerin kaynağını araştırmadan devam ediyordu yoluna. Yürüyor da yürüyordu. Zaten yürümesiyle meşhurdu. Gövdesi bacaklarına oranla daha uzun olduğundan seker gibi, bir yokuştan hızla iner gibi gidiyordu. O yürüdükçe aydınlanıyordu ortalık. Gün karanlıktan sıyrılır palmiyelerin yaprakları kuş kanatlan gibi hışırdarken kendini dağ yollarına vuruyordu. Mekke arkasındaydı artık, önündeyse tek tük ağaçlar vardı.</p>

  <p class="p7">Atası Kusay zamanından kalmaydı bu ağaçlar, ne meyve veriyorlardı ne gölge. Neredeyse dalsız ve yapraksızdılar. Ama çok sağlamdı gövdeleri, kovuklarıysa karanlık. Kureyş kabilesi Kâbe ve Zemzem’in yönetimini ele geçirip çevre tepelerden kente indiğinde çadırlarını bu ağaçların dibine kurmuşlar, kutsal olduklarına inandıkları için de hiçbirine dokunmamışlardı. Zamanla kıl çadırlar eprimiş, içerde yere serili hasırların altından da ağaçlar boy vermeye başlamıştı. Bunun üzerine taştan evler yapmalarını buyurmuştu Kusay, ağaçları da bizzat kendisi kesmişti. Ama hepsini değil. Dağ yolunda önüne çıkan ağaçlar onun elinden kurtulanlardı. Onun için böylesine yaşlı, bu denli efsunluydular. Muhammed onlarda kendi akıbetini görüyordu.</p>

  <p class="p7">Yol toz toprak içindeydi. Kimi yerlerde siyaha çalan bir rengi vardı tozun, sandalları ayak bileklerine dek içine gömülüyor, yine de iz bırakmıyordu. Sandallarla birlikte sanki güneşi de emiyordu toprak. Muhammed'e öyle geliyordu ki karanlık kovuklu ağaçlar, kaya ve yamaçlar gibi karşısında heybetle dikilen Hıra Dağı da ona atalarından miras kalmıştır. O dağın öbür yamacındaki mağara da. Mağaranın içindeki sarımtırak toprak ile duvarlarına ağ kuran örümcekler de.</p>

  <p class="p7">Tırmanmaya başladığında güneş göğü ortalamış oluyordu. O tırmandıkça çevreye serpilmiş, yırtıcı hayvanlar gibi korku veren kayalar da tütüyor, sanki sıcakta genişleyip büyüyorlardı. İrili ufaklı taşlarsa her an avlarının üzerine atılmaya hazır alıcı kuşlar gibi tetikteydiler. Ve ilk işarette aşağıya yuvarlanmak üzereydiler. Ama ne bir işaret görünüyordu ufukta ne dağ ses veriyordu. Tepeye ulaştığında öbür yamaçtan biraz inmesi gerekiyordu mağaraya ulaşmak için. Aşağıda ufka kadar göz alabildiğine çöl uzanıyordu. Beyaz kum tepeleri ve uçsuz bucaksızlığıyla sonsuzluk duygusu uyandıran, gençliğinde bir uçtan bir uca kat ettiği, bildik, tanıdık, ama yine de gizemli çöl. Sırlarını açığa vurmayan, kendini hiçbir zaman tümüyle ele vermeyen, her zaman kendine, yalnızca kendi özüne eşit olan çöl.</p>

  <p class="p7">Muhammed bu duygunun esiriydi artık, sanki ondan ibaretti. İlk kez karısının kuzeni, o kargacık burgacık harfli eski kitapları okumaktan gözleri kör olan Varaka’ya söz etmişti bu esaretten. Galiba gayb âleminden gelen sesleri, rüzgâr esmeden hışırdayan palmiye yapraklarını da ilk ona anlatmıştı. Varaka Muhammed’e bir şeyler olduğunu seziyor, ama damadının dünyasında kopan fırtınanın gerçek boyutlarını kavrayamıyordu. Bir gece yağ kandilinin ışığında sabaha dek konuşmuşlar, Muhammed’e Rabb’in Kutsal Ruh’tan İsa’ya nasıl üfleyip ona can verdiğini, Bakire Meryem’i, Tur Dağı’nda Musa’yı anlatmıştı. Atalarının atası İbrahim’den de söz etmişlerdi elbet, Nuh ve diğer peygamberlerden de. Kureyş Rabb’in gazabından korkmuyordu, ama onlar korkuyorlardı. Tufandan, Lut halkının başına gelenlerin Mekke’nin de başına gelmesinden. Sonra güneş ile ayın kararıp solmasından, göğün nar gibi kızarıp yıldızların olgun incirler gibi sapır sapır yeryüzüne dökülmesinden. Neden sonra Varaka, duyulur duyulmaz bir sesle, sözcükleri ağzında geveleyerek, gerçekte Rabb’in ne insanlarla ne de gelmiş geçmiş nebilerin hiçbiriyle konuşmadığını, doğru yoldan sapan kavimleri hizaya getirmek için mutlaka bir aracıya gerek duyduğunu, bunun da meleklerin en yücesi Cebrail olduğunu söylemiş, Muhammed de dalgın ve sessiz, dinlemişti. Tanrı tekti, bu ne demekse, güçlüydü, gazabından korkmak merhametine sığınmak gerekirdi ve insanlarla doğrudan konuşmayıp onları doğru yola yöneltmek için aracılar gönderir, elçiler seçerdi. Demek ki hiçbir insan yaşarken Rabb'i göremez, O’nun vasıflarını tahayyül bile edemezdi. Ama O her şeyi bilen, işiten ve görendi. Musa Dağında O’nu görmek isteyince cemal ve celalinin şiddetinden yere düşüp bayılmıştı. Varaka bunları anlatır, eski kutsal kitaplardan öğrendiklerini Muhammed’e aktarırken, o yağ kandilinin ışığında hayallere dalıyor, kızlarıyla işlerini, sevgili karısı Hatice'yi bile ihmal ediyor, kendini tozlu yollara vurup Hıra Dağı'ndaki mağaraya sığınıyordu. Ve orada, uykuyla uyanıklık arası bir düşte, bitmek bilmeyen bir düşüşte bekliyordu. Biliyordu ki yıllardır aradığı, içinde ikinci bir insan gibi besleyip büyüttüğü, bir süredir kafasında uğuldayan, zihnini kemiren o şekli şemaili belirsiz şey oradadır. Ve biliyordu ki bir düşünce, sonsuzluk duygusuyla gelen bir hayal olmaktan öte, onun varlığı tamamıyla gerçektir. Henüz yüzünü göstermemiş, bir işaret ya da ses vermemiş, kendini aşikar etmemiş de olsa, en yakın zamanda zuhur edecektir.</p>

  <p class="p0">*     *     *</p>

  <p class="p7">Sonunda beklenen an geldi, vakt erişti. Ve Cebrail, Rabb’in soylu ulağı bir yüce melek suretinde göründü Muhammed’e. Dev kanatlarıyla göğe yakın bir uzaklıktaydı. Ufku boydan boya kaplıyor, ayakları yere değmiyordu. Ayakları, hatta kanatlan var mıydı, o bile pek belli değildi. Sabaha doğruydu. Gün yeni ağarmaktaydı. Nurdan gözleri kamaşmıştı Muhammed’in, ama Cebrail’i gördüğü kesindi. Derken melek mağaranın içine geldi, bir yayın iki ucu uzaklığında, hatta biraz daha yakında durdu. Ayaktaydı yine ve ürkütücüydü. Muhammed’i tutup “İkra!” diye haykırdı ona. Muhammed bir dağla kucaklaşmış gibi sarsıldı, ağırlığından ezilecek gibi oldu. Cebrail’in ağırlığından değil, çünkü melek saydam ve hafifmiş gibi duruyordu, dağın ağırlığından da değil, çünkü dağın zaten tepesindeydi, Söz’ün ağırlığından yere kapaklandı. Okumak bilmediğini söyledi. Cebrail yeniden tutup sarstı, bir daha, bir daha sarsarak, bu kez “Yaratan Rabbinin adıyla oku!” diye tekrarladı. “O, insanı bir kan pıhtısından yarattı. Oku! Rabbin sonsuz kerem sahibidir. Kalemle yazmayı öğretti. O insana bilmediğini öğretti!” Bu sözler birer birer kalbine kazındı Muhammed’in, o temiz, ayın yüzü kadar parlak kalbine. Demek ki okuması gereken yazılı bir metin vardı da, o bunun farkında değildi. Sözcükleri, ona öğretmek istermiş gibi tane tane telaffuz eden meleğe okuma bilmediğini söylerken bunu kastetmişti, yani “ümmiyun” olduğunu, Kutsal Kitap sahibi kavimlerden olmayan bir Kureyşliden bunu bekleyemeyeceğini. Titriyordu. Korkudan değil, hayır. Şimdi yüreğinde duyumsadığı tanrısal sözün ağırlığından. Vahiyden. Vahiy yere çalmış, belki de üzerinden kalkamayacağı bir görev yüklemişti ona. Deve gibi olduğu yere çökertmişti.</p>

  <p class="p7">Mağaradan nasıl çıktığını, tepeye tırmanıp yamaçtan gerisin geriye nasıl indiğini, bir işaret bekleyen o taşlar gibi yuvarlana yuvarlana yürüdüğünü, geldiği yoldan evine nasıl döndüğünü anımsamıyordu. Anımsadığı tek şey Hatice’nin yakınlığıydı. O titrerken üzerini örtüp yatıştırıcı sözler söylemişti. Karısının kulağına neler fısıldadığını tam olarak anımsamıyordu, ama ondan kendi bedenine yayılan bir gevşemeyle, yalnızca onun kollarındayken hissettiği o güven verici duyguyla, kendini bırakışın ılıklığıyla derin bir uykuya daldığını çok iyi anımsıyordu. Uyandığında Ebu Kasım ya da Huveylid kızı Hatice’nin kocası değildi artık, yalnızca Muhammed Mustafa da değildi. Allah’ın elçisiydi.</p>

  <p class="p7">Allah’ın elçisiydi, ama bir daha uzun süre, tam üç yıl boyunca, Rabb’i ne bir ses ne bir haber gönderdi ona. Her şeyi unutup yalnızca gayb aleminden bir işaret bekledi. Boşuna dolaştı durdu dağlarda, Hıra’da ki mağarada günlerce aç susuz Cebrail’i bekledi. Ama ne gelen vardı ne bir ses veren. Çocukluğunda da böyle olmamış mıydı? Önce babanın yokluğunu hissetmişti. Belirgin bir duygu değildi, hatta acı da vermiyor, yalnızca endişelendiriyordu. Sonradan, çok sonraları, yetim kalıp dedeye teslim edildiğinde, kendini yalnızca anne babadan değil aileden de yoksun hissedince, ne erkek ne kız kardeşi olmadığım fark edince anlayacaktı gerçeği. Boşluk ve terk edilmişlik duygusu işte o zaman yapışacaktı yakasına, ta ki Hatice’yle evlenip bir yuva kurana kadar. Ama daha önceleri, evet çok daha önceleri, annesi hayattayken ona yeterince şefkat göstermiş miydi bakalım? Babanın yokluğunu –babayı bilmeden, silik bir görüntü, bir hayal belki bir koku olarak dahi bilmeden büyüyen çocuğa– hissettirmemek için saçını süpürge etmiş miydi? Etmiş olsaydı bunca iştah, böylesine aşırı bir dürtüyle saldırır mıydı Halime’nin memesine? Evet, Mekke’nin boğucu havasından uzaklaşması gerekiyordu belki, Saad bin Bekrlerin yanında kalıp hayatındaki ilkleri onlarla yaşaması, ilk sözcüğü en güzel, en temiz Hicaz lehçesinde söylemesi, ilk lokmayı tatması, sevilip okşanmanın, o yatıştıran duygunun ilk ürpertisini bedeninde duyması gerekiyordu. Evet, çölde beden daha özgür hissediyordu kendini, istediği gibi hareket edip mekâna hâkim olabiliyordu. Hayat daha sakin, daha sadeydi orada. Zaman kavramı da yoktu, çünkü dünden kalan iz bugün siliniyor, yarın bugünden hiçbir iz taşımıyordu. Günler de öyle, peş peşe dizilip birikmeden, geride bir tortu bırakmadan geçip gidiyorlardı. Sürekli bir şimdiki zamandaydı her şey, beden büyürken, gelişip serpilirken yılların ağırlığını hissetmiyordu. Ama pek uzun sürmüştü anneden ayrılık, işe beyazlar giyinmiş o iki adam, belki de iki melek karışmasaydı, kalbini açıp yüreğindeki pıhtıyı kar suyuyla yıkamasalardı, daha da sürecekti kuşkusuz. Çocuk belki de yıllarca sütannede kalacak, olmayan öz kardeşleriyle değil, kendi annesinin yanında da değil, Saad bin Bekr kabilesinin kıl çadırlarında kuzular ve sütkardeşleriyle büyüyecekti.</p>

  <p class="p7">O olaydan sonra apar topar Mekke’ye getirip annesine teslim etmişlerdi çocuğu. Birlikte oynadığı, kardeş bellediği Halime’nin çocuklarından ayrılmak Muhammed’e zor gelmişti elbet. Hayal meyal anımsıyordu. Cılız bir eşeğin üzerinde, sütannesinin kucağındaydı. İyice yapışmıştı kadına, kocası Haris ise bir dişi devenin üzerinde önden gidiyordu. Derken hızlanıvermişti eşek, o sütanneye sokuldukça eşek hafiflemiş, tırıs giderken kanatlanıp uçmaya başlamıştı. Oysa ne onlardan ayrılmak ne de Mekke’ye, annesinin yanına dönmek istiyordu. Annesi vardı evet, babası gibi gerçekte var olmayan, hiçbir zaman da olmayacak bir gölge, bir hayalden ibaret değildi. Ama nasıl da uzak, belirsiz, sanki yok gibiydi. Belki yokluğunu içinde, yüreğinin en derin yerinde hissetmiş, ama çöldeyken onu hiç özlememişti. Aradan çok geçmeden annesini de kaybedeceğini ve hiçbir şeyin, ne dedesinin ne de amcasının onun yerini alamayacaklarını bilemezdi. Bilseydi elbette böyle küsmezdi annesine, onu terk ettiği için o genç ve güzel kadına gücenmezdi. Yemen işi, masmavi bir nazar boncuğu, kâhin kadınların çocuklara taktıkları bir muska gibi yanında taşırdı hep, eteğinin altından çıkmazdı. Yesrib’e gidişlerini de anımsıyordu. O mutlu beraberliklerini. İlk ve son kez annesine sarılışını, sıcaklığını, kokusunu. Vahada, palmiyelerin arasında uçurtma uçurtmuş, önce akrabaları, sonra bir havuzda suyla tanışmıştı. Bedenini arındıran, serinletip ferahlatan, hayatı boyunca vazgeçemeyeceği, yalnızca aptes alırken değil, ölürken de kırbalar dolusu döküneceği suyla. Babasının mezarını ziyaret ettikten sonra, Mekke’ye dönerlerken yolda hastalanmıştı annesi. Yanlarındaki kadın köleyle Ebva’da konaklayıp Bedevilerden yardım istemek zorunda kalmışlardı. Zavallı kadın ateşler içinde yanıyor, anlamsız sözler sayıklıyordu. Harmanisinin altında titrerken kan geliyordu ağzından. Muhammed, süt emerken hiç görmediği annesini hep bu haliyle anımsayacaktı artık. Onu güzel, ama mum gibi erimiş, iri, siyah gözlerinin feri sönmüş, ölüm döşeğinde anlamsız sözler sayıklayan bir kadın olarak hayal edecekti.</p>

  <p class="p7">Bu kötü hayalden Hatice’yle evlendiğinde kurtulabilmişti ancak. Ne var ki onu bir anne şefkatiyle seven, üzerine kol kanat geren, çocuklarının annesi de yaşlanmış, neredeyse kocamıştı. Oysa kendi annesi, can çekişirken gördüğü o güzel kadın, hayalinde hep öldüğü yaştaydı, öyle uzak, yalnız ve acılı. Ebu Leheb’in oğullarına varan kendi kızlarının yaşında ya var ya yoktu. Muhammed onu ölümünden sonra unutmuş, dedesinin sonra da amcasının gösterdiği ilgiyle avunmuştu. Ama şimdi, belki kendi kızları da anne olacak yaşa geldiklerinden, özlemeye başlamıştı annesini. Yalnızca annesini değil, onunla çıktığı ilk ve son yolculuğu da özlüyor, toprak sanki ayaklarının altından kayıyordu. Annesine yaklaşmak, yine onun eteklerinin altına sığınmak, Yesrib günlerindeki gibi doyasıya koklamak geliyordu içinden. Kendi ailesinden ise giderek uzaklaştığını hissediyordu. Hepsinden, Hatice de dahil bir zamanlar üzerine titrediği tüm ailesinden uzaklaşmaya başlamıştı. Kasım fazla yaşamadan ölüp gitmişti zaten, erkek evlat acısına katlanmak kolay değildi, üstelik “ebter”e çıkmıştı adı, bu hakarete katlanmak da kolay değildi. Kızlarından ikisi kocaya varmış, Hatice ona bir başka erkek evlat veremeyecek yaşa gelmişti. Oysa halâ varlıklı, hâlâ kendine güveni tam, hâlâ âşık bir kadındı. Yalnızca bir zamanlar hizmetinde çalışan o yakışıklı, genç adama değil, onu böyle yalnız bırakıp Hıra Dağı’na çıkan, vaktinin çoğunu orada geçiren şimdiki kocasına da âşıktı. Ama koca Kureyş içinde, şu taşı toprağı kutsal Mekke içinde özlediği, hak ettiği yeri edinebilmiş miydi bakalım? Hatice’yi yitirmekten korkuyordu evet, ama korunmasız ve sevgisiz kalmaktan daha çok korkuyordu. Yine de yalnızlığı, belki başka bir macerayı özlüyor ne var ki çocukluğunda yaşadığı o boşluğa yeniden düşmek, o karabasanı bir kez daha yaşamak istemiyordu. Yalnızlık yeni bir kimlik kazandırmıştı ona, üstelik bilinmeyenin, nicedir düşlediği, hayalinde besleyip büyüttüğü o büyük sırrın kapısını da açmıştı. Geçmişte kalan babanın yokluğundan da öte bir başka koruyucu gücün etki alanına girmesini sağlamıştı. Kendisi seçmemiş, belki bu durumu gerçekte hiç istememiş, ama seçilmişti. Evet, seçilmişti, ama mağaradaki o karşılaşmadan, o büyük sarsıntıdan bu yana ne bir gelen vardı ne bir ses veren.</p>

  <p class="p7">Bir gün çıldırmak üzereyken, artık bu terk edilişe, bu korkunç yalnızlığa, bu dayanılmaz sessizliğe isyan etmek, kendini bir uçurumdan atmak üzereyken vahiy yeniden geldi. Bu kez Cebrail inmedi Rabb’in katından, ona bir melek suretinde görünmedi. Sesini duydu yalnızca, “Oku!” diyen sesi unutmamıştı. “Rabbin seni terk etmedi sana darılmadı da” diyordu ses, “O’nun nimetini insanlara anlat!” Bundan böyle kalbine nakşolan sözlerle yaşayacak, onlarla var olacak, Kuran ayet ayet indikçe Allah’ın kelamını insanlara bildirecekti.</p>

  <p class="p7"><a id="a32"></a> </p>
</body>
</html>
