<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Ezan</title>
</head>

<body>
  <h1 class="h11"><a id="a49"></a>Ezan</h1>

  <p class="p7">Yalnızca besmele değildi be’yle başlayan, teknenin altındaki o noktada bir ad gizliydi. İslam’ın ilk müezzini Bilal’in adı. Deden Ulucami İmamının ilminden çok sesine hayrandı, ezanı her duyuşunda “Ne güzel sesi var” derdi, “sanki Bilal okuyor.” Sonra aptes alıp namaza durmadan bir süre dalar giderdi. Medine’yi, orada ilk mescidin kerpiç minaresinden okunan ilk ezanı mı düşünürdü yoksa sen doğmadan önceki yıllarda radyodan tüm ülkeye yayılan Türkçe ezanlar aklına gelir de, ona mı öfkelenirdi, şimdi pekiyi anımsamıyorsun. Türkçe ibadete, Kuran ve ezanın Türkçe okunmasına, “Tanrı uludur! Tanrı uludur! Haydin namaza!" çağrısına hiçbir zaman uymadığını biliyorsun ama. Hafız Abi’yle bu konuyu konuşup tartışırlardı. İkisi de, Kuran “apaçık ve Arapça” indirildiğinden, anadilleri de olsa başka bir dilde okunmasına karşıydılar. Oysa bir ara hükümet, dedenin deyimiyle “bu naneyi de yemiş”, Hafız Saadettin Kaynak Fatih Camii’nde Fatiha Suresi’ni, Hafız Kemal Süleymaniye Camiinde Kıyamet Suresi'ni segâh makamında, Hafız Zeki de öğle namazından sonra Beyoğlu Ağa Camii’nde Fatiha ile Bakara Suresinden on dokuz ayeti hicaz makamında ve yine Bursalı Hafız Rıfat Eminönü Yeni Camii’de Türkçe ezanı hüzzam makamında, Hafız Burhan “menerrasûlü”yü kürdilihicazkâr makamında, bütün bunlar yetmiyormuş gibi Hafız Ömer gâvur İzmir’deki Hisar Camii’nde Fatiha'nın Türkçe çevirisini suzinak makamında okumuştu. Senin çocukluğundaysa yine dedenin deyimiyle “Artık ezan çok şükür Bilal’in dilinde” okunuyordu. Nasıl da hoş gelirdi bu ad kulağına, hatta ezandan daha hoş, çok daha büyüleyici bulurdun Bilal adını. Ve onun kimliğini, başından geçenleri merak ederdin.</p>

  <p class="p0">*     *     *</p>

  <p class="p7">Bilal bir Habeş köleydi, tüm Habeşler gibi iriyarı, güçlü kuvvetliydi, ama onlar gibi büsbütün siyah değildi. Habeş bir baba ile beyaz bir anneden doğduğu için melezdi. Yine de kuzguna çalıyordu teni, bir dudağı yerde ötekisi gökte, Mekke ulularına hizmet eden diğer Habeş kölelerden pek farklı sayılmazdı. Gözleri fıldır fıldır, bakışları korkunçtu. Ama bu korkunç bakışların ardında saf ve temiz bir yürek vardı, karıncayı bile incitmekten çekinen bir koca adam. Ve o koca adamın kocaman elleri ile kocaman ayakları. Göğsü, ayrıkotları yakıldıktan sonra nadasa bırakılmış bir tarla kadar geniş ve tüysüzdü. Ama onun gerçek kimliği, hatta diyebilirim ki en büyük özelliği, sesindeydi.</p>

  <p class="p7">Şam ya da Yemen dönüşü cepleri biraz para gördükten sonra yeni kervanı düzene kadar sıkıntıdan patlıyordu Mekke uluları. Günler sıcak, geceler uzundu. Bazen ay ışığı aydınlatıyordu sokakları, bazen yıldızlar gökyüzünde fısıldaşıyordu, ama kent genelde koyu bir karanlığa gömülüyordu. Kâbe’nin içi de dışı da öylesine karanlık oluyordu ki, hani ne derler, “kurşun sıksan delmez geceyi” ama o zamanlarda ne kurşun vardı ne tüfek. Tüfek icat olmamış, mertlik bozulmamıştı. Mertliğin en belirgin göstergesiyse konukseverlikti. Konukseverlik ve cömertlik, bir de, işret. Yine de gece cariyelerin koynunda yatıp, gündüz putları ziyaret etmekle geçmiyordu zaman. Neyse ki laklaka vardı, bayılıyorlardı havadan sudan konuşmaya. Gerçi su kıttı, ama genizden bağıra çağıra, ağızlarından salyalar saçarak konuştukları dillerinde laf boldu.</p>

  <p class="p7">Biri Lat’ın mücevherleri arasında taş bir zeker bulduğunu, bu münasebetsizliği yapanın ciğerini doğrayacağım söylüyor, bir başkası ona o alçağın ciğerini doğramaktansa bulduğu taş zekeri kıçına sokmasını tavsiye ediyor, onlar aralarında konuşadursun ev sahibi, Muhammed’in iki elini kulaklarının arkasında yelken gibi açıp sabaha dek “Allahü ekber'’ diyerek kendinden geçtiğini anlatırken kahkahayla gülüyordu. “O da bir şey mi” diyordu bir başkası. “Ben Ebubekir'e yolda giderken rastladım, avucundaki kuşla konuşuyordu. Sonra hüngür hüngür ağlamaya başladı. Neden ağladığını sorunca ahret günü kuşun yerinde olmak istediğini, çünkü ondan hesap sorulmayacağını söyledi.”</p>

  <p class="p7">Yalnızca Mekke’den değil uzakta olup bitenlerden de haberleri vardı. Hire hükümdarı Mündir'in oğlu Numan, Hüsrev'in huzurunda Arap milletini öylesine övmüştü ki, koskoca Acem hükümdarı bile donup kalmış, Numan’ı hediyeye boğup ülkesine öyle uğurlamıştı. Nemi demişti Numan? Diğer kavimlerin gözünde beş paralık değeri olmayan Arapların gerçekte sarı benizli Çinliler ile çirkin Türklerden daha güzel, çok daha soylu olduklarını, tüm atalarının isimlerini ezbere bildiklerini söylemiş, deve üstünde çiftleşip deve sütü içtiklerini, ne Rumlar gibi sur içindeki kentlerde ne de Acemler gibi kâşanelerde değil açık havada yırtıcı hayvanlarla birlikte yaşadıklarını, beşiklerinin çöl, tavanlarının gök, en yakın dostlarınınsa at ile deve olduğunu, bu nedenle her türlü meşakkate katlandıklarını beyan etmişti. Velid oğlu Ümera ile As oğlu Amru ise Habeş ülkesine giderlerken sarhoş olup gemide kapışmışlar, Amru’nun yanında götürdüğü güzel karısına göz koyan Ümera yol arkadaşım denize atmış, ne var ki Amru boğulmadan bir halatla gemiye tırmanmayı becermişti. Ne mi olmuştu sonra? Necaşi’nin huzurunda barışmışlardı, ama huylu huyundan vazgeçmeyeceğine göre Ümera bu sefer de Habeş hükümdarının haremindeki kadınlardan birini baştan çıkarmaya yeltenmiş, büyücüler de onu soyup kıçına üfleyerek bir güzel şişirmişler, sonra da ormanda filler ile maymunların arasına salmışlardı. Ve bir daha kimse haber alamamıştı kendisinden. Derken... derken laf dönüp dolaşıp Muhammed’e geliyordu yine. Hatice’den sonra gül üstüne gül koklamam diyen Ebu Talib’in yeğeni de abayı can yoldaşının kızı Ayşe’ye yakmıştı. Bebekleriyle oynayan Ayşe nikâhlandığı, ama altı yaşında olduğu için kendisiyle henüz gerdeğe girmediği Muhammed'in terlikleriyle oynamaya başlamıştı.</p>

  <p class="p7">– Anladıysam Arap olayım, diyordu içlerinden biri. Şu Muhammed’in işine bak. Yaşlı ve dul, üstelik iri ve şişman Sevde’yi al önce, sonra onu boşamaya kalkıp Sıddık'ın altısındaki kızını nikahla.</p>

  <p class="p7">– Sen zaten Arap’ın hasısın, diye yapıştırıyorlardı cevabı. Bunda anlamayacak ne var. Biz Muhammed’i çocukluğundan biliriz. Duyarlı ve mahcuptur. Sevde'ye kol kanat germekle sevaba girmiş, Ayşe’yi can yoldaşının hatırına nikâhlamıştır.</p>

  <p class="p7">Bazıları hemen itiraz ediyordu bu cevaba, Muhammed’in işlerine akıl sır ermeyeceğini, ondan uzak durmak, hem tatlı hem korkutan sözlerine kapılmamak gerektiğini söylüyorlardı. Sonra uzakta olan bitenlerden dem vuruyorlardı yine. Diyar-ı Rum’da karışıklıklar çıkmış Acem ülkesinde deprem olunca taş üstünde taş kalmamış, dün gece Kâbe’nin üzerinden bir yıldız kaymıştı. Bunun hayra alamet olmadığını söylüyordu falcılar, ama nasıl olsa gökte yıldız çoktu. Keşke her biri ekmek olsaydı da yemeğe doyamasalardı.</p>

  <p class="p7">Laklakayla da geçmiyordu zaman, laf lafı açarken sabah oluyor, ya ortalığı güneş kavuruyor ya sel davar çadır demeden önüne ne çıkarsa alıp götürüyordu. Geceleyin kocaman kayaları çatlatıyordu ayaz, karga ve baykuş çığlıkları yüreklere korku salıyordu. Ölülerin mezarlarından çıkıp ortalıkta dolaştığı saatlerde cinler de boş durmuyor, önlerine çıkanı anında çarpıyorlardı. Issız çölde ateş yakan da onlardı, Kâbe’nin çevresinde köşe kapmaca oynayan da. Bu nedenle evlerde oturuluyor, işret sofralarında sabahlanıyordu.</p>

  <p class="p7">Birkaç hanifin dışında tüm Mekke uluları, Kureyş’in ileri gelenleri de dahil, Muhammed gibi içlerinde sonsuzluk duygusu taşımadıklarından, ölümden sonraki hayata inanmadıklarından varoluşu pek fazla sorgulamıyorlardı. Evrenin şaşmaz biçimde işleyişine, gündoğumları ile günbatımlarına, çok ender yağan, yağdı mı da kocaman kayaları önü sıra yuvarlayan yağmura, çıplak tepelerin ardında çakan şimşeklere, gökkuşağı ile aya, aysız gecelerde elle tutulacak kadar yakınlaşan yıldızlara da kayıtsızdılar. Gökyüzü falcıların işiydi, yeryüzü çobanların. Çölde fazla mahlukat yoktu gerçi, ama develer ile katırları, yılanlar ile çıyanları, arada bir avladıkları atmacalar ile aslanları Allah’ın yarattığına inanmıyorlardı. Çobanların güttüğü davarları da. Ne hurma ağaçları umurlarındaydı ne kum fırtınaları. Uzza, Lat ve Manat'ın, kırmızı gözlü yüce Hubel’in korumasındaydılar. Bu dünyadan kâm almak için yaşadıklarına inanıyorlardı, Allah’a ibadet etmek için değil. Gerçi Allah yaratıcı ve her şeye hâkim bir güç olarak vardı, ama çok uzakta, erişilmez bir yerdeydi. Kızları Uzza, Lat ve Manat'a bırakmıştı yeryüzündeki düzeni, devranın çarkından, insanların akıbetlerinden, işlerinden ve işretlerinden onlar sorumluydular.</p>

  <p class="p7">Genelde içlerinden birinin evinde toplanıp işret sofraları kuruyor, uzun saçlı, elleri ve yüzleri boyalı dansözlerin kalça kıvırışlarıyla hızlanan teflerin, çalparaların, kaz tıslamasına benzer sesler çıkaran zurnaların eşliğinde vakit öldürüyorlardı. Birbirlerini öldürdükleri de oluyordu bazen, sonu gelmeyen kan davaları böyle başlıyor kan gövdeyi götürüyordu. En zengin, en gösterişli şölenler Kalifa oğlu Ümeyye’nin evinde yapılıyordu. Orada kuzular gümüş tepsilerde nar gibi kızarmış, ortalarından yarılıp çatlamış oluyordu her zaman, hurma şarabıysa altın kupalarda sunuluyordu. Mekke uluları içinde en cömerdi Ümeyye’ydi anlayacağınız, en sapkını, en acımasızı da. Herkes kafayı bulduktan, yiyip içtikten, nefsini cariyelerle körelttikten sonra yine laklakaya geliyordu sıra. Eski günlerden, eski kervanlardan, eskinin olağanüstü savaşlarından da söz edildiği oluyordu, şiirler okunduğu da. Belagat sanatında kim ustaysa, kim iddialıysa ortaya çıkıp kafiye düşürüyor, sonra bu sözler, eğer çoğunluk tarafından benimsenirse, ertesi gün de akıllarda kalırsa, mısır ketenine yazılıp Kâbe’nin duvarına asılıyordu. Derken, şiirler de okunup tüketildikten sonra, sofrada sızmayıp ayık kalanlara şarkı söylüyordu Bilal.</p>

  <p class="p7">Sesi öylesine içten, o denli güzeldi ki, duyanlar o anda büyülenmiş gibi sus pus oluyor, şarkı bitene dek ağızlarından ne tek bir söz çıkıyor ne de kursaklarına tek bir lokma düşüyordu. Uyuklayanlar da yüreklerinde bir çırpıntı, bir ısınma duyup şarkıya kulak kabartmaktan kendilerini alamıyorlardı. Sözlerini anlamadıkları bu şarkı, Bilal’in sesinde neredeyse bir ayine, efsunlu bir güzelliğe dönüşüyor, en katı yürekleri bile yumuşatıyordu. Yumuşatmak da ne kelime, delip geçiyordu düpedüz. Çünkü Bilal’in sesi hem yumuşak ve derin hem de yeri geldiğinde, keskin ve deliciydi. Habeş ülkesinin özlemi, köleliğin acısıyla olgunlaşmıştı bu ses, sanki tüm pisliklerden, kötü etkilerden temizlenmiş, durulup saydamlaşmış, yunmuş arınmıştı. Kuşkusuz bu nedenle en çok Ebu Cehl seviyordu Bilal'ı. Yediği onca yemeğe, içtiği onca şaraba rağmen diğerleri gibi sızmadan şarkı vaktini bekliyor, beklerken de süneli gözlerinin içi parlıyordu. Ebu Cehl, adından da anlaşılacağı gibi, yalnızca “cehaletin babası” değil Mekke’nin yüzkarasıydı. Kadın gibi süsleniyordu çünkü; erkeklerden, özellikle de oğlan çocuklarından hoşlanıyordu. Hatta çok hoşlanıyordu. "Yüzkarası” dediysem düşmanlarının gözünde elbet, yoksa “cahiliyetin babası” Arapların cahiliye döneminde pek de yaygın olmayan “olağandışı cinsel eğilimlerini” gizlemeyecek kadar cesurdu. Ve nasıl demeli, daha görür görmez, sesini duymadan vurulmuştu Bilal’e. Bir deve ya da eşeğe palan vurur gibi değil, Habeş köle önce heybetiyle vurmuştu Ebu Cehl’i, sonra sesiyle.</p>

  <p class="p7">Bilal’in görevi efendisinin ayak işlerine koşmaktan çok putların temizliğini yapmak, özellikle de Uzza, Lat ve Manat’ın bakımıyla ilgilenmekten ibaretti. Ve nefret ediyordu onlardan. Bilal’e öyle geliyordu ki bu taştan kadınlar onun ülkesindeki resimlerden, kiliselerin duvarlarını süsleyen Meryem Ana tasvirlerinden çok daha tehlikelidir. Onlarda insanı saptıran, baştan çıkaran bir güç, bir çekim vardır. Ve Kutsal Bakire de dahil hiçbiri Tanrı’ya götüremez. İsa da elbette, Tanrı’nın oğlu değil, çiğ süt emmiş, gaddar insanoğlunun bir kurbanıdır. Sevgisi her gün içinde büyüyen, putlara inat belli bir şekli şemaili olmayan, yalnızca ümit veren, esirgeyen ve bağışlayan, onu ayakta tutan yüce varlığın bir oğlu olabileceğine aklı ermiyordu Bilal’in. O, içinden yüzlerine tükürmek de gelse bakımlarından sorumlu olduğu putların, Kutsal Bakire ile Çocuk İsa'nın da ötesinde, onlardan çok daha güçlü, görünmez ve hayal gücünü aşan bir varlığın, bir büyük sırrın, belki de bilinmezin peşindeydi. Bu arayış köle oluşundan mı kaynaklanıyordu yoksa putlara karşı beslediği öfkeden mi, bilinmez. Ama kendi inancını, kendi tanrısını bulduğunda yalnızca ona tapmakta kararlıydı. Bu nedenle Muhammed’e ilk inananlardan oldu. Allah’a eş koşulamayacağına, kıyamet gününde hesap sorulacağına, asıl önemlisi de Allah’ın “lem yelid ve lem yuled” yani doğurulmayıp doğuramayacağına yürekten inandı. Tüm varlığıyla Muhammed’e vahiy indiren güce teslim oldu. Bir'den ne çıkar? Yine Bir. Olsa olsa, yalnızca Bir. Bilal “ehad” sözcüğünü dilinden düşürmez oldu. “O Bir'dir” diyordu, “Muhammed de Allah'ın elçisi. Allah ise Bir'dir ve O’ndan başka tapacak yoktur.” Sayıları pek az da olsa, yalnızca Bilal değil bütün Müslümanlar inanıyorlardı buna, ama Bilal’in inancı sanki daha derin, daha mutlak, galiba biraz da saplantılıydı. Muhammed’in ağzından da bal akıyordu zaten, salt “Kul hüvellahü ehad” ayeti değil her sözü güzel, doğru ve etkileyiciydi. Allah’ın birliği putların çokluğu yanında, bakıma gittiğinde Bilal’e küçümseyen gözlerle tepeden bakan orospuların, Uzza, Lat, Manat ve diğerlerinin yanında tartışma götürmeyecek kadar gerçekti. İşte bu nedenle, yalnızca Muhammed’in yaymaya çalıştığı yeni dini kabul ettiği için değil, bakımlarından sorumlu olduğu putları hor gördüğü için de değil, olur olmaz yerde herkese “Allah Bir'dir” dediği için efendisi Ümeyye cezalandırmaya karar verdi Habeş köleyi.</p>

  <p class="p7">Bilal'i soyup zincire vurdular. Önlerine katarak Mekke dışına çıkardılar. Orada kızgın kuma yatırıp göğsüne bir kaya koydular. Bilal soluk almakta güçlük çekiyor, kayanın ağırlığı altında kalbi duracakmış gibi oluyordu, ama “Allah Bir’dir” demekten de geri kalmıyordu. Bunun üzerine, göğsünde kayasıyla aç ve susuz bıraktılar. Kuma karışan kanını yılanlar gelip yaladı ne var ki ona dokunmadılar. Bu işkencelere irikıyım gövdesi dayandı, ama sesi dayanamadı. Artık ürpertici bir hırıltı duyuluyordu ağzını açtığında. Bilal gündüz güneşin gece ayazın altında çile çekiyor yine de inancından dönmüyordu. İnliyordu yalnızca. İnlerken de ağzından o ürpertici hırıltı çıkıyordu, ama bir kez olsun yakındığı duyulmuyordu. Sonunda, ölmek üzereyken sevgili peygamberi Muhammed yetişti imdadına. Ebubekir'e kölenin bedelini ödeyip Bilal’i azat etmesini buyurdu. Ve öyle oldu. Bilal ilk Müslümanların arasına karışıp onlarla Medine’ye hicret etti, orada yapılan ilk mescidin minaresinden ilk ezanı okudu. Ve Bedir Savaşı’nda kendi elleriyle öldürdü eski efendisi Ümeyye’yi.</p>

  <p class="p7">Savaşlar başka savaşları izledi, Medine’den tüm Arabistan’a yayılmaya başladı İslam. Ve Bilal’in okuduğu ezan yalnızca kentlerde değil çölün en ücra köşelerinde bile yankılanır oldu. Mekke’yi ele geçirdikten sonra eski kentinde kalmadı Muhammed, Medine’ye, onu zor zamanında bağrına basan muhacirin ve ensarın kentine geri döndü. İlk ve son hac görevini yerine getirmek üzere Mekke’ye doğru yola çıktığında tüm kadınları ve Bilal de aralarında on binlerce Müslüman ona eşlik ediyordu. Birlikte hac görevini yerine getirip Peygamber'in veda hutbesini dinlediler. Orada Muhammed, dişi devesi Kasva’nın üzerinden kan davaları ile faizin kaldırıldığını, tüm Müslümanların kardeş olduğunu bildirdi. Hasta ve yorgundu. Deveyi çökerten son vahiy de gönlüne nazil olduktan sonra görevini tamamlamış olmanın rahatlığıyla döndü Medine’ye. Bilal yanında, hep başucundaydı. Kimi zaman Ayşe’den bile daha yakındı Peygamber'e. Günde beş vakit ezanı o okuyor, Peygamberin kapısında nöbet tutup tüm işlerini görüyordu. Muhammed’in ölümünden sonra onun yokluğuna katlanamadığı için Şam’a gitti, ama bir gece Allah’ın elçisini rüyasında görüp Medine’ye geri döndü. Muhammed’in torunları Hasan ve Hüseyin’in ricası üzerine yine ezan okuyarak Müslümanları namaza çağırdı. Medine’de okuduğu son ezanı duyanlar kulaklarına inanamadılar. İçlerinde Bilal nasıl geri dönmüşse Muhammed’in de geri geleceğine inananlar oldu. Sokaklara çıkıp saçlarını başlarını yolmaya, giysilerini yırtarak Muhammed’in de geri dönmesi için Allah’a yalvarmaya başladılar. Ama ne Muhammed ahreti bırakıp geldi ne Bilal Medine’de kaldı. Önce gazilerin sonra ölülerin arasına karıştı Şam'da. Cennette sevgili Peygamberine kavuştu. Orada ezan okumaya gerek olmadığı için ne yaptığı bilinmiyor. Ama burada “Tanrı Uludur! Tanrı uludur! Haydin namaza!” diye okunmuyor artık ezan. Dünyanın tüm şerefelerinden yalnızca “Allahü ekber” haykırışı duyuluyor.</p>

  <p class="p7"><a id="a50"></a> </p>
</body>
</html>
