<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Kıyamet</title>
</head>

<body>
  <h1 class="h11"><a id="a23"></a>Kıyamet</h1>

  <p class="p7">Evin yakınında boş bir arsa vardı, orada toplanır oynardınız. Aranıza kızları almadan, misket, çelik çomak, koşmaca, körebe... Başka oyunlarınız da vardı, vazgeçemedikleriniz, çember, yazı tura gibi ve uzuneşek, en erkekçe, adı üstünde en eşekçe olanı. İki gruba ayrılır, birbirinizin üzerine binerdiniz çökertene kadar. Adı tuhaf oyunlar da anımsıyorsun, elim üstünde kalsını, estepetayı, açıl kilidimi. Oyunlar ne kadar da çoktu, akşama kadar oyna dur. Günler de uzundu, her bir başka oyuna zaman kalırdı. Cuma hariç, cuma namaz günüydü.</p>

  <p class="p7">Bazen kızlar da sekseği bırakıp gelirler, ellerini “Yağ satarım! Bal satarım!” diye çırpmaya başlarlardı. Aldırmazdınız önce, hatta kovalardınız. Ama sıkılınca, ille de kızların katılımına gerek duyulan “yağ satarım” oyununa gelirdi sıra.</p>

  <p class="p7">Yere oturup halka olurdunuz. Kızlar oturmaz, çömelirlerdi. Ve sıyrılan eteklerinden kırmızı, siyah, sütbeyaz, artık anneleri o gün ne giydirmişse, külotları görünürdü. Yalnızca külotları mı? Don giymeyi unutmuş ya da şeytanlığından çıkarmış bazılarının, aranızdaki yaygın deyimle, “deliklerinin de göründüğü olurdu. Aslında delik değil çatlaktı kızların altı, bunu ilk kez İsmail’e söylediğinde o sapsarı, fırça görmemiş dişleriyle sırıtmış “Sana öyle geliyor’ demişti. “Oraları aslında delik, hem de kocaman. Sen de ben de oradan çıktık.”</p>

  <p class="p7">İnanmamıştın! Allah tarafından yaratıldığını biliyordun o kadar. O seni, Ulucami imamının deyişiyle “Alak Suresi’nin ilk ayetinde buyurulduğu gibi” pıhtılaşmış kandan yaratmıştı. Yaratan, ama yaratılmayan tek varlıksa Allah’tı. Her cuma namazında okumaktan bıkıp usanmadığın, henüz başka duaları bilmediğinden sürekli mırıldandığın İhlas Suresi de öyle demiyor muydu? “Kul hüvellahü ehad. Allahüs-samed. Lem yelid ve lem yüled ve lem yekün lehu küfüven ehad.” Anlamını dedene sorduğunda “Allah bir tektir. Allah her şeyden müstağni ve her şey O’na muhtaçtır. O doğurmamış ve doğurulmamıştır. Hiçbir şey O’na denk değildir” yanıtını almıştın. Evet, Allah’ı hiç kimse, Peygamber Efendimiz bile yaratmamıştı, ama O, sen de dahil bütün canlı varlıkları sırayla yaratmış, halk etmişti. Cansız varlıklar da O’nun eseriydi. Dağlar, taşlar, ırmaklar ve deniz ve toprak ve yıldızlar. Tabii güneşle ay da. Kendi hallerinde, birbirleriyle çarpışıp tuz buz olmadan dönüp duruyorlardı Allah sayesinde.</p>

  <p class="p7">Belli ki İsmail kafanı karıştırmak istiyordu. Boşuna “piç” lakabını takmamışlardı Ekmekçi İbrahim’in oğluna. Kızların altındaki çatlak ya da delikten annesinde de varmış, oradan çıkıp gelmiş dünyaya, öyle diyordu. Ben de, sen de, kızlar ve erkekler dahil her kimse o da, hatta dedem ve büyükannem bile, annelerinin karanlık deliğinden çıkmışlardı.</p>

  <p class="p7">– Hadi canım! Boşuna günaha girme. Hepimizi Allah yarattı!</p>

  <p class="p7">– Sen öyle bil! Ananın karnı davul gibi şişmeseydi sen olmazdın. Benim anamın karnı şişmeseydi ben de olmazdım. Bizi analarımız doğurdu.</p>

  <p class="p7">– Seni anan değil Allah yarattı. Beni de.</p>

  <p class="p7">– Evet, Allah yarattı, ama analarımız doğurdu.</p>

  <p class="p7">Bu ayırımı anlayamayacak kadar Allah’a kaptırmıştın kendini. Ananı da babanı da unutmuştun. “Lem yelid ve lem yûled. ” Doğurulmadı ve doğurmadı. Bu sözcükler dönüp duruyordu kafanda, gerisini merak etmiyor, Piç İsmail gibi her şeyi sorgulamıyordun. Ama önünde namaz seccadesi gibi rengârenk açıldıklarında, kızların donlarına bakmaktan da kendini alamıyordun.</p>

  <p class="p7">Birbirinizden utanmıyordunuz. Hele kızlar o kadar rahattılar ki. Utanmalar, kızarıp bozarmalar, hamamda özdoyuma vardıktan sonra günah korkusuyla bol su dökünerek gusül aptesi almalar, korku daha da ağır basarsa dua edip Allah’ın merhametine sığınmalar ergenlik döneminde girecekti hayatına. Çocukken günah kavramı yalnızca korkularında vardı, yaptıklarında değil. Günah sözünü kimi kez annenle babandan, daha çok da dedenden işitiyor, ama anında unutuyordun. Yine de, sanki yalnızca sana anımsatmak istiyormuş gibi, Ulucami imamı her cuma günah sözcüğünü dilinden düşürmüyordu.</p>

  <p class="p7">“Siz farkında bile olmazsınız” diye gürlüyordu minberin tepesinden, “ama iyilik ve kötülük melekleriniz her işlediğinizi yazarlar. Sağ omzunuzdaki sevapları yazar, sol omzunuzdaki günahları. Ve mahşer günü gelip çattığında hepsi mizanda tartılır.”</p>

  <p class="p7">Kızların deliğine bakmak, hatta aranızda bunu konuşmak günah değildi, ayıp da değildi. Meleklerin tam olarak ne yazdıklarını düşünemiyor, yine de cehennemde yanmaktan korkuyordun. Günah meleğin terliyken su içtiğini de yazmış mıydı acaba? Ya İsmail’le birlikte karıncalara yaptığınız eziyetleri? Bir şişeye koyup havasızlıktan boğduğunuz, kanatlarını koparttığınız atsinekleri ile kızarttığınız çekirgeleri? Sen de, küçük yaşına rağmen, her ölümlü gibi Allah’ın her kulu gibi günahkârdın. Yalan söylemiş, anne sözü dinlememiş, hatta bir keresinde büyükannenin para torbasından çaldığın beş kuruşla bakkaldan gazoz alıp içmiştin. Kötüydün, yalancıydın, yaramazdın. Öyleyse cehennemde yanacaktın. Orada ateş dünyadakinden yetmiş kez daha yakıcı, daha harlı, çok daha kızıl, kıpkızıldı. İbrahim Efendi’nin fırını hiç kalırdı yanında. Zebaniler cehennemde her türlü azabı tattıracaklardı sana. Kara kara kazanlarda kaynayan katranı boca edeceklerdi üzerine, sen topraktaki solucan gibi kıvrılıp debelenirken ağzından içeriye huniyle zehir boşaltacaklar, derini yüzüp tuzlayacaklar, yine de öldürmeyeceklerdi. Çünkü ölüm yoktu cehennemde, sonsuz acı, sonsuz işkence, sonsuz azap vardı. Cennette de yoktu ölüm, ama sana layık olmayan o yerin güzelliğini, baldan ırmakların kıyısında üryan yatan hurilerin beyazlığını hayal bile edemezdin. Senin hayalinde her kapısında başka bir zebaninin, her köşesinde başka bir işkencenin beklediği cehennem vardı, sanki hayal dünyan korkunç bir azaptan, sonsuz bir acıdan ibaretti.</p>

  <p class="p7">Peki, ahrette kullarının günahlarını tartacağı için “Bakkal mısın be adam?” diyecek cesareti nasıl bulmuştu o zındık şair, aklına bu sapkınlık nerden gelmişti, hâlâ anlayabilmiş değilsin. Bu küfrü sana kim öğretmiş, Allah’ı bakkala benzeten şairden sana ilk kim söz etmişti, şimdi anımsamıyorsun. Aslında zındık falan da değildi, Allah’ı alaya almanın, O'na yaklaşmanın, aradaki mesafeyi kaldırmanın, O'nunla samimiyetin –hatta neden olmasın, belki laubaliliğin– sınırlarını zorlamak istiyordu. Gerçekte Allah sevgisinden kaynaklanıyordu yazdıkları. Zaten dervişin biri olduğunu, dağ taş gezip Allah’ı çağırdığını, O’na kavuşmak için her şeyi terk edip bu dünyadan el etek çektiğini biliyorsun artık. Bildiğin için de adına “şathiye” denilen o tür şiirlere pek aldırmıyorsun. Ama o zaman... O zaman deden bile habersizdi bu işlerden. Ya da bilmezden geliyordu, inancı tam olduğu, bir an bile inancı sarsılmadığı için. Peki, savaşta, Medine’yi Muhammed’in ümmetine, o kentin, o coğrafyanın yerli halkına karşı savunurken, Arapları öldürürken de sarsılmamış mıydı inancı? Bu soruyu ona hayattayken sormalıydın, artık çok geç. Bu soruyu yalnızca ona sorabilirdin, bir başkasına değil. Artık çok geç.</p>

  <p class="p7">İmam namazdan sonra çıktığı minberin tepesinden mahşerde günahkârların pişmanlık içinde olacaklarını ne var ki yalvarıp yakarmanın bir işe yaramayacağını söylüyordu. Kıldan ince, kılıçtan keskince bir köprü yapmıştı Allah. Günahsızlar bu köprünün üzerinden uçar gibi geçecek, günahkârlar aşağıya düşüp cehennemin dibini boylayacaklardı. Adı Sırat'tı ve o güne dek gördüğün ya da namını işittiğin köprülerin hiçbirine benzemiyordu. Ne Gediz üzerindeki, Manisa’ya gelirken kara trenin üzerinden geçtiği çelik putrelli köprüye ne de İbrahim Efendi'nin dilinden düşmeyen memleketlerindeki Mostar Köprüsü’ne. Yıllar sonra savaşta yıkılışına tanık oldun Mostar Köprüsü’nün, Gediz üzerindeki köprüyse, çok şükür halâ duruyor yerli yerinde. Yerinde durmayan, hızla geçip giden yıllar, yalnızca yıllar, kara trenin vagonları gibi peş peşe dizilip geçtiler işte, geride o inanç ve korku dolu günleri, kimi zaman da çocukluğun yeşil cennetini bırakarak. Çocukluğun da geldi geçti, çocukluğun orada, o köprünün berisinde bir başka köprünün, Sırat'ın korkusuyla geçti. Neden sonra, nice ölümlerden, ayrılıklardan, yolculuklardan sonra.</p>

  <p class="p7">Yanlış anımsamıyorsan bir tür yer kapmaca oyunuydu kızlarla oynadığınız. İçinizden biri ebe olur, elindeki ucu düğümlenmiş mendille halkanın içinde dönmeye başlardı. Giderek hızlanırdı dönüşleri, öyle bir an gelirdi ki, başın dönmeye başlardı. Bir yandan da “Yağ satarım / Bal satarım / Ustam ölmüş / Ben satanın” diyerek tempo tutar, siz de el çırpardınız. Derken birinizin arkasına sessizce bırakıverirdi mendili. Uyanık olmak, sürekli arkayı yoklamak gerekiyordu. Mendil kimin arkasına bırakılmışsa o yerinden kalkıp ebenin peşine düşer, ebe de boşalan yeri kapmaya çalışırdı.</p>

  <p class="p7">Bir gün yine böyle oynarken, kendini ebeyle onun peşinden koşanın hızına iyice kaptırmışken, oturduğun yerde bile başın dönerken, İsmail “Babam ölmüş / Ben satarım” deyiverdi. Doğrucu Davut olduğun için hemen itiraz ettin: “Babam değil, ustam ölmüş.” “Sen öyle bil” dedi. “Senin baban ölmüş de haberin yok!”</p>

  <p class="p7">Yerinden kalkıp ebenin peşinden koşar gibi eve geldiğini, senden gizlenen haberi orada dedenden öğrenip ağlamaya başladığını anımsıyorsun. Annen kapının ardında saçını başını yoluyordu. Büyükannen sessizdi. Babanın ruhu için Fatiha okumaya başlamıştı bile. Haber mahallede yıldırım hızıyla yayılmış, ama sana dek ulaşmamıştı. Demek ki senden gizlemişlerdi. İsmail söylemeseydi daha uzun süre de gizleyeceklerdi. Dedenin sarılıp öptüğünü, seni ilk kez büyükannen kadar, belki ondan da derin bir şefkatle bağrına bastığını anımsıyorsun. Ter kokuyordu ve sakalları sertti.</p>

  <p class="p7">Babanın cenazesi Manisa’dan kaldırılmadı, annen ve amcandan başka yakın akrabalarından katılan da olmadı. Ama anlatılanlara bakılırsa, sonradan kulağına çalınanlara, müthiş kalabalıkmış cenaze töreni. Ve babacığın musalla taşının üzerinde yatarken imamın “Merhumu nasıl bilirdiniz?” sorusuna cemaat “İyi bilirdik!” diye karşılık verdiğinde yer gök inlemiş. Annen anlatmıştı, çok sonraları, babanın uzak bir anı bile olmadığı ergenlik yıllarında. Mezarını bir gün olsun ziyaret etmedin, onu, pek az tanıyabildiğin o kıvırcık saçlı, mavi gözlü adamı kabir azabı çekerken hayal etmekten, bu iğrenç hayale ne kadar engel olmak istesen de, bütün bunların uydurma olduğunu kendine sürekli telkin etsen de, babanın Sırattan geçemeyip cehennemi boylayacağını aklına getirmekten, bu kabusla yaşamaktan, bir bakıma kendi ölümünden korktuğun için.</p>

  <p class="p7">İsmail’in ağzından duymuştun ilk, yalnızca babanın ölümünü değil kabir azabının ne menem bir şey olduğunu da. Sonradan ayrıntıları, deden ya da büyükannen sana kıyamadıkları, seni korkutmak istemedikleri için, imam yetiştirmişti.</p>

  <p class="p7">Ölüp ak kefene sarıldıktan, sarılıp gömüldükten kırk gün sonra burnun düşüyor. Sonra da başka uzuvların. Sen toprağın altında upuzun yatarken zebaniler dikiliyor başına. Cehennemde yapacaklarını teker teker anlatmaya başlıyorlar. Yeryüzündeki ateşten yetmiş kez daha fazla yakan ateşi nasıl körükleyeceklerini, sana kazanlarda kaynayan katranı nasıl içireceklerini, derini yüzmeden önce gözlerini oyup günahkâr bedenini ucu kızgın kamalarla nasıl delik deşik edeceklerini bir bir anlatıyorlar. Dilinden tutup tavana asacaklarını, sen karanlık bir çukurda yatarken üzerini alevden yorganla örteceklerini. Derken börtü böcek alıyor onların bıraktığı yerden. Yılanlar ile çıyanlar, akrepler ile solucanlar mezarda kıvır kıvır yiyip bitiriyorlar her yanını. Sonra bedenin uzuvları bir araya gelince azap yeniden başlıyor. Ta ki mahşere kadar. Mahşerde diriliyorsun. Allah nasıl seni yaratmış, yaşatmış, sonra da öldürmüşse, yoktan var etmişse, öyle diriltecek, biliyorsun bunu, Allah’ın gücü her şeye yeter. Zaten bakkaldan alınmış saman kâğıdı sayfalı defterine de yazdın, kenarları gagasında mektup taşıyan kuşlarla süslü o küçük deftere:</p>

  <p class="p5"><span class="t15">Amentü billahi ve melaiketihi ve kütübihî ve rüsülihî ve’lyevmi’l-ahiri ve bi’l-kaderi hayrihi ve şerrihî mine’llahi teâlâ ve’l-ba'sü ba’de’l-mevti hakkun.</span></p>

  <p class="p7">Evet ölümden sonra dirilmek haktır. Haşrolan beden dirilecek, mahşerde hesap sorulacak, günahlar tartılıp Sırat’tan geçilecek, başka yolu yok. Geriye dönüş de yok. Baban oruç tutup namaz kılmadığına, evde hiç oturmayıp hep seyahatte olduğuna göre ... Piç İsmail’in dediğine bakılırsa “zina edip içki içtiğine” göre...</p>

  <p class="p7">“İsmail’e kulak asma yavrum” demişti deden bütün bunları dinledikten sonra. “Baban namazında niyazında değildi, ama iyi bir insandı. Yeri cennettir, sen hiç üzülme." İsmail'le oynamanı da yasaklamıştı. Ama dinlememiştin dedeni. İsmail’de seni çeken bir şey vardı. O gök gözleri, şeytani bakışları, belki de senin kadar Allah'a tapmayışı, sonra yaramazlıkları, karıncalara eziyet, çekirge kebabı, sineklerin kanadını koparma, kedileri suya atma gibi işler İsmail'in uzmanlık alanına giriyordu. Seni de o sürüklüyordu peşinden. “Onlar muhacir, Müslümanlıkları da o kadar” diyenlere de aldırmamış, İsmail’le arsada buluşup çember çevirmeye, çelik çomağa, o birbirinden güzel oyunlara devam etmiştin. Hayvanlara yaptığı eziyetlere seyir bakmaya, kimi zaman bizzat katılmaya da.</p>

  <p class="p7">Her sabah, kalkar kalkmaz pencereye gidiyor, dağın yerinde durup durmadığına bakıyordun. Dağ sarp yamaçları, çıplak kayaları, zirvesinde hayal meyal görünen tek tük ağaçları ve Tarzan’ın kulübesiyle oradaydı çok şükür, demek ki kıyamet kopmamıştı. Henüz kopmamıştı. Ama kopacaktı yakında, çünkü çok alametler belirmiş, Kuran’da vaat edilen gün, kendi gelmeden önce insanlara belirtilerini göndermeye başlamıştı. İmam her cuma inatla önce kıyamet alametlerinden söz ediyor, sonra o gün gelip çattığında neler olacağını anlatıyordu.</p>

  <p class="p7">O gün gelmeden yalnızca bina ve zina değil servet de çoğalacak, sadaka vermek isteyenin parası elinde kalacaktı. Bir erkeğe kırk kadın düşecek, Müslümanlar yoldan çıkıp yeniden putlara tapmaya başlayacaklardı. Derken Deccal zuhur edecekti. Hazreti Peygamber birçok hadisinde söz etmişti bundan, kıyametten önce Huza kabilesinden İbn Kutun’a benzeyen, sol gözü onun gibi kör, kuru üzüm tanesi kadar küçülmüş, sağ gözü hafif şaşı, süpürge saçlı birinin ortaya çıkacağını söylemişti. İki kaşının ortasında “kâfir” yazan Deccal Mekke ve Medine hariç tüm kentlere girecek, halklarını baştan çıkaracaktı. Mekke ve Medine’nin kapılarını elde kılıç melekler beklediğinden oraya hiç uğramadan yoluna devam edip bataklık bir yerde karar kılacak, iki ırmağın arasında insanları kandıracaktı. Çünkü “Gelin girin, işte bu ırmak Kevser’dir” dediğinde ateşten suya, tersini söylediğinde cennete girecekti insanlar.</p>

  <p class="p7">Derken Yecüc Mecüc taifesi Kafdağı’nı aşıp yeryüzüne yayılacaktı. Gerçi Kuran’da Hak Teala’nın buyurduğu gibi Zülkarneyn bir duvar çekip bu taifeyi ülkelerine hapsetmişti, ama kıyamete yakın duvar yıkılacak, kötülük Kafdağı’nı aşacaktı. Neye mi benziyordu bu taife? Ufak boylu, çekik gözlü, kırmızı suratlıydılar. Suratları çekiçle dövülmüş kalkan gibi yamyassıydı. Araplara bakılırsa göçebe Türk kavimlerindendiler, ama hâşâ ve hâşâ, bu büyük bir iftira, kuyruklu bir yalandı. Atalarımız kıyamet alametlerinden olamazdı. Dini bütün Müslümanlardık biz, Araplarsa, elbette Peygamberin ümmetiydiler ama... İşte bir aması vardı, senin anlayamadığın. Deden de imamı onaylarcasına başını sallıyor, arada bir içini çekiyordu. İmam kıyamet alametlerini anlatırken onun savaş günlerini anımsadığını, içinde kabuk tutmuş bir yaranın yıllar sonra kanamaya başladığını bilemezdin. Dedenle ön safta, birbirine dolanmış Arapça <span class="t14">huva</span>’ların, Allah’ın “bir”liğini simgeleyen, eğrilip bükülen o kapkara harflerin tam karşısında diz çöküp oturuyordunuz. Konu savaş değil kıyametti. Kıyametse her şeyden daha beter, daha acı, daha korkunçtu.</p>

  <p class="p7">O gün, vaat edilen gün geldiğinde korkunç bir deprem olacak, dağlar bir vuruşta birbirine çarpılıp atılmış yüne, insanlar ateş etrafında dönerken yanıp tutuşan pervanelere döneceklerdi. İsrafil sûra üfürdüğünde bölük bölük gelip hesap verecekler, “Toprak olmak ne müşkülmüş” diyerek mezarlarında yatanların yerinde olmaya can atacaklardı. O gün geldiğinde yıldızlar sapır sapır dökülecekti yeryüzüne. Gök başka bir gök, yer başka bir yerle değiştirilecek, her ikisi de gül gibi kızarıp yağ gibi eriyecekti. Dağlar da yürütülüp serap olacaklardı. Bir ayeti Arapça aslından okuduktan sonra “Sen dağları yerinde donmuş sanırsın” diye haykırıyordu imam minberin tepesinden, “ama onlar bulutlar gibi geçerler!”</p>

  <p class="p7">Her sabah kalkıp dağa bakıyordun. Çok şükür yere çakılmış gibi hiç kıpırdamadan öylece duruyordu. Öylesine kocaman, o kadar ağırdı ki, kalkıp da hiçbir yere gidemezdi. Evin üzerine yıkılabilirdi ama. Kümesteki tavuklar ile çil horozu, kınalı koçun kurban edilmeyi beklediği karanlık damı, dut ağacı ile kavakları ezip geçebilirdi. Sizleri de. Seni ve dedeni, gözlerini kapatmış dua okuyan büyükanneni, baban öldüğünden beri nerede dolaştığı pek belli olmayan anneni ve kim bilir belki de tüm kenti. İbrahim Efendi’nin fırını da yok olurdu, çarşı da. Çarşıda demir döven, yufka açan, kap kacak satan, at eşek nallayan esnaf da. Evet, herkes, hepiniz yok olur giderdiniz, Ulucami hariç. O, kurşun kubbesi, göğe yükselen ince minaresi ve yerine göre ağzından ya bal akan ya alev fışkıran imamıyla Allah’ın evi sayılırdı. Ne fırtına ne deprem, ne dağ ne yangın, hiçbir şey, evet kıyametin ta kendisi bile ezip geçemezdi camiyi.</p>

  <p class="p7">Dağa baktığında tepesinde bazen bir bulut olurdu. Bir bulut, gün doğumunda o pembe bulut, gelir dağın başını tutar, yerinden oynamazdı. Sen de gitmesini istemezdin zaten. Gitmesini istemediğin her şey gibi, yıldızlara karışan, belki de kabrinde upuzun yatmış azap gününü bekleyen baban, uzaktaki annen, seni burada, bu sıcakta iki ihtiyarla baş başa bırakan herkes gibi, bulutun da çekip gitmesini istemezdin. Hep orada kalmalı, dağ nasıl yerinde duruyorsa bulut da hiçbir yere kıpırdamamalıydı. O bir top pembe bulut biçimden biçime girmeye başladıkça hayal dünyanın kapılarını açardı. Gökyüzünde cehennem yoktu yalnızca, sevip okşadığın, birlikte oynadığın küçük ayına benzeyen pembe bulutlar da vardı.</p>

  <p class="p7"><a id="a24"></a> </p>
</body>
</html>
