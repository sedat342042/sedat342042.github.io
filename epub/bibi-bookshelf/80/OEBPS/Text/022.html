<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Üç ahbap çavuş ve cinler</title>
</head>

<body>
  <h1 class="h11"><a id="a35"></a>Üç ahbap çavuş ve cinler</h1>

  <p class="p7">O gece ay Mekke’de bir tuhaf parlıyordu, öyle bembeyaz, kocaman ve gümüş bir kalkandan daha parlak, daha yuvarlak, sanki bir şeyler olacak, devran dönecekmiş gibi. Yıldızlar seçilmiyordu, ne Samanyolu görünüyordu ne Büyükayı ve Küçükayı ne de gezegenler. Yalnızca ayın nuruydu gökyüzüne hâkim olan, yeryüzünü de ışığa boğan. Işık, kentin tozlu, dar sokaklarına da vuruyor, taş evler ile kıl çadırları, ağılları, tek tük ağaçları aydınlatıyordu. Ve Kâbe’yi, siyah kisvesiyle bir heyula gibi duran kutsal yapıyı da harelendiriyordu, çevresindeki putları da. Allah’ın kızları birbirlerine sokulmuş derin uykudaydılar. Başlarında ay ışığından yuvarlak haleleriyle azizelere benziyorlardı. Gerçi azizeler uyumaz, dua ederler sabaha dek, ama onlar, azize değil ilahe oldukları için uyuyorlardı. Lat, Uzza ve Manat böyle daha güzel, sanki çok daha heybetliydiler.</p>

  <p class="p7">Derken bir ses duyuldu. Çevredeki büyük, taş evlerden birinin açık penceresinden kentin merkezine doğru akar gibi geldi, Kâbe’nin içinde yankılandı. Kadife kadar yumuşaktı ses, yükselip alçalıyor, yavaşlayıp hızlanıyor, sözcükler tane tane, bazen de art arda, birbirleriyle yarışır gibi deviniyorlardı. Bir arınmışlık, derinlik, ihtişam havası vardı seste, erkeksiydi, ama ezici değildi. Alıp götürüyordu duyanı, sürükleyip zorlamadan, büyülenmiş, akışı hızlı bir ırmağa kapılmış gibi.</p>

  <p class="p7">Sesi ilk duyan Mekke ulularından Ebu Süfyan oldu. Kervanı Suriye’den düzüp silahlı muhafızların, yüzlerce köle ve hizmetkârın eşliğinde Mekke’ye getirmiş, getirir getirmez de işini hakkıyla yapan insanların gönül rahatlığıyla Hind’in koynuna girmişti. Başka hiçbir kadında yoktu bu kadının tadı. Ne Şam’ın dilberleri ne iştahını kabartmak için kokular sürünüp, süslenip püslenip yolunu gözleyen yuvarlak kalçalı, iri memeli, tenleri kuştüyü yastıktan daha yumuşak cariyeler, evet hiçbir kadın Hind'in eline su dökemezdi. O siyah, şehvetli bakışları, sıcaklığı, boyu bosu, yatakta çevikliği, aklı ve asiliğiyle benzersizdi. Uzun yoldan dönülür de Kâbe tavaf edilmeden, Uzza’ya kurban kesip sunulmadan yar koynuna girilir mi? Ebu Süfyan girmiş sonra da pişman olmuştu. Şimdi gecenin bu geç vaktinde ibadetini yapıyor, iman tazeliyordu ki o sesi duydu. Muhammed’indi, daha ilk sözcük kulağına gelir gelmez tanıdı, bu tertemiz, akıp giden sözcükleri ancak o yan yana getirebilir, böyle yumuşacık, okşar gibi, bazen de öfkeyle, şimşek çakar gibi söyleyebilirdi. Onu dinlerken insan Taif’te bir vahada sanıyordu kendini, o yörenin dilini öylesine güzel, o denli içten, tıpkı çocukluğunda duyduğu gibi kullanıyordu. Haşimilerden Abdulmuttalib’in torunu, Ebu Talib'in yeğeni, yoksul ve yetim Muhammed, daha dünkü cahil çocuk Huveylid kızı Hatice’yle evlendikten sonra zengin olmuştu, ama adam olamamıştı. İşlerine bakacağına, onun gibi kervan düzüp servetine servet katacağına geceleri eve kapanıp dua ediyor, Kuran dediği Allah'ın kitabından ayetler okuyordu. O uzak, erişilmez, yedi kat göğün de ötesindeki Allah’ın nasıl olur da kitap yazar, ayet indirirdi. Başka işi gücü yok muydu? Ya kızları ne güne duruyordu? Bu işi yapmaya kalksa elbette kendi zahmet etmez, Lat, Uzza ve Manat’ı görevlendirir, kullarını uyarmayı onlara bırakırdı. İşitmeyen, hissetmeyen, ama tapıldığında dile gelip konuşabilen özbeöz kendi kızlarına. Böyle düşünüyordu Mekke ulularından Ebu Süfyan, ötesini bir türlü aklı almıyor, belki de Muhammed’e inanmak işine gelmiyordu.</p>

  <p class="p7">Sese kulak kabarttı. Sanki ondan, Kureyş ve yakın çevresinden söz ediyordu ses. Diyordu ki: “Kureyş kabilesinin yaz ve kış yolculuklarında uzlaşması ve anlaşması sağlanmıştır.” “Güvenli Mekke” kenti de geçiyordu bir yerde, ses “insanın en güzel biçimde yaratıldığını" söyleyip müşriklerin cehennemde yanacağını cümle âleme ilan etmeden önce. Ve Ebu Süfyan tavafı bırakmış, ay ışığında donakalmış bir put, taştan bir ilah gibi dinliyordu. Dinlenmeyecek gibi değildi ki sözler, “İkindi vaktine and olsun / İnsan şüphesiz hüsran içindedir”. Ya da “And olsun Allah yolunda koştukça koşanlara / And olsun kıvılcımlar saçanlara / Sabah sabah akına çıkanlara / Ve tozu dumana katanlara”. Evet, kendisi değil ama çevresi, şu zengin kentin, hatta bahtiyar Arabistan’ın neredeyse çoğu hüsran içindeydi. Diz boyuydu yoksulluk, sanki Lat, Uzza ve Manat artık onlardan yüz çevirmişti. Her yıl Kâbe’yi ziyaret eden hacılar da, bu tatlı dilli, bu zehir zemberek sözlerle kalbine cehennem korkusunu salmayı beceren sözde peygamber yüzünden gelmiyorlardı. Muhammed yoldan çeviriyordu onları, Allah’ın elçisi olduğunu, O’na eş koşanların hesap vereceklerini, putlara tapmanın en büyük günah olduğunu söyleyerek kafalarını karıştırıyordu. Ya sabah sabah akına çıkıp tozu dumana katanlar? Kimdiler acaba, neden Allah'a karşı nankör olduklarını söylüyordu Muhammed, ne yapmış, ne işler çevirmişlerdi ki? İşte bazen Zemzem gibi bulanık, bazen de bir pınar gibi pırıl pırıl ve saydamdı Kuran, öyle ya da böyle karşı konulmaz bir cazibesi, Ebu Süfyan’ın anlayamadığı bir çekim gücü vardı. Tavafını yarıda bırakıp sesin peşine düştü, ürkek adımlarla yürüyerek ve görünmemeye çalışarak Muhammed’in evine dek geldi. Bir duvarın ardına gizlenip açık pencereden kalbine dolan ayetleri dinlemeye devam etti. Kendini sesin akışına öylesine kaptırmıştı ki, az ötede, ay ışığında gölgesi uzayan hurma ağacının altında bir başkasının da aynı sesi aynı huşuyla dinlediğini fark etmedi bile.</p>

  <p class="p7">Mahzumoğullarından Ebu Cehl de o gece ayı öyle tostoparlak, giderek büyürken, nurunu gökteki karanlıkla yerdeki dağlara, rüzgârda soğuyan kayalara, Mekke’nin tüm çatılarına ve çadırlarına saçarken görünce yatağından kalkmış, sesin peşine düşüp hurma ağacının altına dek gelmişti. Nefret ediyordu Muhammed’den, ama onda tuhaf, yalnızca büyücülerde rastladığı bir gücün, sözden kaynaklanan bir şeytan tüyünün olduğunun da farkındaydı. Bütün ısrarlarına, hatta tehdide varan davranışlarına rağmen Ebu Talib’in korumasını üzerinden kaldıramamış, Allah’ın elçisi olduğunu iddia eden bu kendini bilmeze haddini bildirmek için her türlü yola başvurmaktan çekinmemişse de bir sonuç alamamıştı. Öldürtmeye bile kalkışmıştı Muhammed’i, aklınca kan davasına yol açmamak için cinayetin sorumluluğunu değişik obalardan gençler arasında paylaştıracaktı. Ne var ki amcası, Muhammed’i her gece bir başka oğlunun yatağında yatırmaya başlayınca bundan da vazgeçmiş, hakaret ve kışkırtmalarla sindirmeye devam etmişti. Şu Allah’ın birliği hikâyesi hiç işine gelmiyordu, çünkü işlerini gözeten, servetini çoğaltan Allah’ın kızlarının lütfuyla yetinmeye razıydı, yeter ki atalarının dinine dokunmasınlar. Yeter ki cehennemlik olduğunu ele güne duyurmasın Müslümanlar, onu rahat bıraksınlar. Allah’ın elçisi fazla ileri gidip işlerini bozmasın, Kuran’da buyrulduğu gibi çevresindekileri uyarıp korkutmasın.</p>

  <p class="p7">Gerçekte Muhammed’i rahat bırakmayan, Müslümanlarla sürekli dalaşan kendisiydi. Hatta bir keresinde Ebü’l-Bahteri'yle bile kapışmış, kafasına yediği bir çene kemiği yüzünden rezil olmuştu. Korkaktı. Bir tek Allah’tan korkmuyordu, bir de Muhammed’den. Ama amcalarından, hele Hamza’dan ödü patlıyordu. Bu nedenle ona “Ebu Cehl” lakabını takmışlardı zaten, ama herkes bilmeliydi ki değil cahillerin babası olmak, Kureyş’in en akıllı, en gözü pek reislerinden biriydi; yalnızca akıllı değil zekiydi aynı zamanda, kurnazdı.</p>

  <p class="p7">Başına ne geldiyse bu kurnazlığı yüzünden gelmişti zaten, Muhammed’i ortadan kaldırmaya gücü yetmeyince saf dışı bırakmayı denemiş, bu amaçla Kureyş’i ikna edip kabile meclisinden Haşimoğulları’nı boykot kararını çıkartmıştı. Bundan böyle hiç kimse Ebu Talib ve akrabalarına ne mal alıp satacak ne de onlardan kız alıp verecekti. Bir anlamda, o günün koşullarında Müslümanları yavaş yavaş ölmeye terk etmek demekti bu. Gel gelelim evdeki hesap çarşıya uymamış, bir süre sonra abluka delinmişti. Hem de kendi adamları tarafından. Oysa işi sağlama bağlamak için üşenmeyip boykot kurallarını parşömene yazdırtmış, üç mühür vurup kapattıktan sonra bir mahfazaya koyarak Kâbe’ye bizzat kendisi götürmüştü. Anlaşma metnini güvelerin yiyeceğini, Haşimoğullarına uygulanacak sert önlemlerin bir tek maddesinin bile kalmayacağını nereden bilebilirdi. Muhammed, nasılsa, önceden haber vermişti olacakları, Kâbe’de saklanan parşömen de yalnızca “Allah'ın adının kalacağını, geri kalan sözcüklerin güvelere yem olacağım söylemiş ve söyledikleri doğru çıkmıştı. Şimdi de ay ışığında Kuran okuyordu işte. O okudukça efsunlu bir ışık iniyordu gökten, dağ taş Muhammed’in güzel sesiyle yankılanıyordu. En iyisi kulaklarını kapatıp bu sesi duymamaktı, Allah “Onların kalplerini mühürledik” demiyor muydu zaten, öyleyse kulaklarını kendi elleriyle tıkayabilirdi.</p>

  <p class="p7">Ayı her zamankinden daha güzel, daha parlak ve nur içinde gören Ebu Leheb’i de uyku tutmamış, büyülü ses onu da kendi dünyasına çekmişti. O da, Ebu Süfyan ve Ebu Cehl gibi, gizlendiği yerden Muhammed’in peş peşe okuduğu ayetleri dinliyor, dinledikçe de sözcüklerin akışına kapılıp gidiyordu. Serin ve saydam, dibinde yassı çakıl taşlarının şavkıdığı bir suya girmişti sanki. Çırılçıplaktı. Yunup arınmıştı dünyanın kirinden, bembeyaz, temiz bir ihrama bürünmüştü. Kâbe’ye gelen hacılar gibi. Derken irkildi birden. "Ebu Leheb’in elleri kurusun!” diyordu ses. Alevli ateşe yaslanacağını söylüyordu. Neye uğradığını şaşırdı, saklandığı yerden çıkıp kendini sokağa dar attı. Bir de ne görsün! Ebu Süfyan ile Ebu Cehl de orada değiller mi! Üç ahbap birbirlerine kuşkuyla baktılar. Sonra gülmeye başladılar hep birden. Ve bir daha uyur uykularından kalkıp Kuran dinlememeye yemin ettiler.</p>

  <p class="p7">İslam’ın can düşmanlarını bile büyüleyen o yumuşak, güzel ses Taif dönüşü, Muhammed’in başına atılan taşların akıttığı kan bile henüz kuramamışken cin taifesini de etkiledi, onlar Mekke ulularından daha önce yola geldiler. Peygamber Taiflileri doğru yola iletememenin verdiği kederle bir ağacın gölgesine sığınmış Kuran okurken yanında azatlı kölesi Zeyd yoktu yalnızca, cinler de vardı. Halka olup huşu içinde Kuran’ı dinlediler. Zaten nicedir semadan haber alamıyorlardı. Allah’ın elçisi zuhur ettiğinden bu yana semanın kapıları ve sırları onlara kapanmıştı. Kuran’ı dinlediler ve iman ettiler. Gerçi ne ay parlıyordu gökyüzünde ne de yıldızlar. Cinler güpegündüz duydular Muhammed’in sesini, Kuran’ı dinlerken kendilerinden geçtiler. Doğru ya da yanlış bilemem, benden hikâyesi.</p>

  <p class="p7"><a id="a36"></a> </p>
</body>
</html>
