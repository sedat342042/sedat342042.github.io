<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Manat</title>
</head>

<body>
  <h1 class="h11"><a id="a45"></a>Manat</h1>

  <p class="p7">Evet, gizliden sevdim Muhammed’i, bir gün gelir önümde secde eder diye bekledim. Değil secde etmek semtime bile uğramadı. Ne kurban kesti ne adımı andı. Tavaf da etmedi çevremde, hiç olmazsa bunu yapabilirdi. Bir Kureyşliden başka ne beklenir; evinde bebek büyütür gibi saklasın küçük heykelimi, sevip okşasın, yolculuklarında yanında götürsün. Tapsın bana ve herkes gibi şükretsin. Hiçbirini yapmadı. Sonra, vahiy gelince, Allah Babamızla içli dışlı olmaya, konuşup dertleşmeye başlayınca da hepten yüz çevirdi. Yalnızca benden değil hepimizden. Tapılmaya layık olmadığımızı söylüyordu artık, uluorta konuşup bizi Allah’a eş koşmaması için Kureyş’i ikna etmeye çabalıyordu. Dedim ya bir başkaydı, duruşu, bakışı, yürüyüşüyle bir tuhaf. Kendisinin de farkına varmadığı bir giz taşıyordu sanki içinde, gün gelip vakt eriştiğinde devranı değiştirecek bir güce sahip gibiydi. Kıyamet gününden de dem vuruyordu, cennet ile cehennemden de. Derken eski hikâyelere, kendinden önce gelip geçmiş peygamberlere taktı. Çevresine topladığı bir avuç taraftarla meydan okumaya kalktı bize. Yalnızca bize mi? Mekke’nin ulularına da kafa tuttu, ilgisini üzerimizden eksik etmeyen Ebu Süfyan’a, kendi kıçına sürdüğü boyayı, kullandığı kokuyu bizden esirgemeyen Ebu Cehl’e, hatta kendi amcalarına bile. Uzza’nın has adamı Ebu Leheb’e az mı hakaret etti, tehdit yağdırdı.</p>

  <p class="p7">Dalgındı hep, içedönük, sessiz, düşünceli. Kendi akranları içinde benzersizdi. Belki bu yüzden sevdim onu, yanımda yakınımda olsun istedim. Ben de onun hayatında, düşlerinde, dualarında olayım. Nasip değilmiş. Kervanlar geldi, kervanlar geçti. Develer yayıldı kuyu başlarına, panayırlarda mal alınıp mal satıldı, doğumlar ölümleri savaşlar barışları izledi. Hacılar gelip gittiler, göçmen kuşlar ile leylekler de. Güneş kaç kez doğdu kum tepelerinden, dağların ardından kaç kez battı, ay kaç kez aydınlattı gökyüzünü, Mekke ve Yesrib, Taif ve Tebük’ün üzerinde kaç şimşek çaktı anımsamıyorum. Muhammed’in güzel yüzünü, ateşli gözlerini, kalın dudaklarıyla beyaz dişlerini anımsıyorum ama. Özellikle de inci gibi ışıldayan bakımlı, düzgün dişlerini. Onlardan birini Uhud’da bırakacağını bilemezdim. Hatice'den sonra birçok kadın alacağını da.</p>

  <p class="p7">Önce Huveylid kızı Hatice’yle evlendiği haberi geldi. Kıskanmadım desem yalan olur. Sonra alıştım yokluğuna, zaten bir kez görmüştüm. Onu, evlenip çoluk çocuğa karıştıktan sonra da seneye, özlemeye devam ettim. Gizli sevda işte, ölümden beter. Ne var ki bir ilaheye yakışmaz ölüm, hele Allah’ın kızıysa hiç yakışmaz. Biz ilaheler bir erkeğe âşık olmaya görelim dünyamız kararır. Sevdiğinle ne murada erebilirsin ne gerdeğe girebilirsin. Mum gibi erirsin durduğun yerde. Durduğun yer Kâbe bile olsa fark etmez. Ne gücün ne güzelliğin yeter içindeki ateşi söndürmeye, taştan gövdeni saran, alıp götüren özlemi dindirmeye. Biz ilahelerin aşkı ölümlülerinkine benzemez.</p>

  <p class="p7">Hatice’nin ölüm haberi geldiğinde sevinmedim desem yalan olur. Karısına bağlılığını biliyordum çünkü, onu nasıl sevip saydığını, yanından hiç ayırmadığını, inancını da ilk onunla paylaştığını. Hatice’yi kutsarcasına sevişini yetimliğine vermiştim. Derken yaşlı ve dul Sevde’yle evlendiğini duydum. Olabilir. Habeşistan’a ilk göçen Müslümanlardandı çünkü, kocası Sekran’ın Necaşi’nin ülkesinde Hıristiyan olup oralarda öldüğünü de biliyordum. Zem’a kızı Sevde Mekke’ye geri dönmüş evinde oturuyordu. Oynaşta değil aştaydı gözü, Muhammed’i yatakta idare edemezdi, ama evini, çoluk çocuğunu idare edebilirdi. Buna rağmen yaşlı gelinin erkek kardeşi Abd bin Zem’a’nın bu evliliğe karşı çıkmasına ne demeli? Evet, bizzat tanık oldum. Delikanlı ziyaretime gelmişti, tam kurban kesip tavaf etmek üzereyken ablasının Muhammed’e vardığı haberini alınca neye uğradığını şaşırdı. Saçını başını yolmaya başladı önümde. Onu teselli bile edemedim. Hac ziyaretini yarıda kesip Mekke’ye döndü, ama ne kadar dil döktüyse de ablasını bu evlilikten vazgeçiremedi.</p>

  <p class="p7">Sevde ona demiş ki, "Biliyorum Muhammed benden daha iyisine layık. Ondan fazla bir beklentim de yok. Yeter ki ahrette yanımda olsun, Allah’ın elçisinin eşi olmak benim için en büyük lütuf.” Sonra da, boyun eğip beklemiş o kocaman, şişman gövdesiyle. Sevde’yi bir kez uzaktan görmüştüm. Çok iri ve şişmandı, durmadan terliyor, devenin üzerinde zor oturabiliyordu. Ağırlığından kolayca çökertebilirdi hayvanı. Onun “müminlerin annesi” onuruna erişebilmek için Muhammed’le evlendiğini biliyorum, ne var ki yine de kıskanmaktan kendimi alamıyorum. Derken bir de ne duyayım. Muhammed bu kez de Ayşe’yi babasından istememiş mi? Babası da razı olmuş hemen. Yok, hemen değil, kızını Mutim’in oğlu Cübeyr'e söz verdiği için bir şey dememiş önce, beşik kertmesine Beni Teym kabilesi sadıktır, lakabı Sıddık olan Ebubekir ne yapsın, önce Cübeyr'ın babasından izin istemiş, sonra Muhammed’le nikâhlamış kızını.</p>

  <p class="p7">Ah Ayşe, canım Ayşe! Küçümen hınzır Ayşe! Onun hakkında hep iyi şeyler duydum, Medine’ye göçtükten sonra dokuz yaşında zifaf olduğunu da turnalar söyledi bana. Gerçi Hicaz göklerinde turna olmaz ama, Muhammed bir ara bizim için de iyi konuşmuş, kız kardeşlerim Uzza, Lat ve beni turna kuşlarına benzetmişti. Turnalar Allah ile kul arasında aracı olurlar mı bilmem, gerektiğinde uzaktan haber getirirler onu bilirim. Bir de canımın nasıl yandığını. Sonra Ayşe’nin kocasına söylediklerine ben de güldüm tabii, ama sonraları, kıskançlığım geçip Muhammed’e duyduğum sevgi yerini öfkeye bıraktığında. Nemi demiş Ayşe Muhammed'e? “Ya Resulullah! Yolun bir vadiye düşse, orada iki otlak görsen, hangisine sürersin deveni? Başka develerin daha önceden otladığına mı, yoksa karşında yemyeşil yayılan, hiç dokunulmamış olanına mı?” diye sormuş. Şuna bak sen, hem zeki hem ağzı laf yapmayı biliyor. Muhammed ilk karısı Hatice’yi hayırla, özlemle andıkça kıskançlıktan içi içini yiyor, "Yaa Resulullah!” diyormuş, “o ağzında diş kalmayan Kureyşli kadını düşünüp durma artık. Bak Allah sana daha iyisini verdi.” Muhammed de iç çekip Hatice’nin çocuklarının annesi olduğunu, zor günlerinde ona kol kanat gerdiğini, tüm servetini Allah yolunda harcadığını söylüyormuş. Doğru ya da yanlış bilemem, ben turnaların yalancısı olsam da kesinlikle bildiğim bir şey var. Küçük Ayşe az çorap örmedi Muhammed'in başına. Peygamberin eşleri arasındaki kamplaşmaya, neredeyse boşanmayla sonuçlanacak “ilâ”ya o yol açtı, yani bal olayı ile “ifk”e de. İlkinde Muhammed’in tüm eşlerini boşamasına ramak kaldı, ikincisinde Ayşe’yi babasının evine göndermesine. Anlatmaya hangisinden başlayayım bilmem ki. Baldan başlasam bir türlü, ifkten yani “iftira”dan başlasam başka türlü. Tatlı yiyelim, tatlı konuşalım en iyisi. Öyleyse baldan başlayayım.</p>

  <p class="p7">Efendim malumu âliniz olduğu üzere Muhammed Medine’ye hicret edip taraftarlarını çoğalttıktan, Müslümanlara baş olduktan sonra pek çok evlilik yaptı. Eyyub el Ensari’nin evinin alt katında bir süre konuk kaldığını duymuştum, sonra Mescid-i Nebi’nin yanına kendi evini kurduğu, eşleri çoğaldıkça bu evin avlusuna onlar için de odalar tahsis ettiği haberi geldi. Tümüne aynı mesafede durduğu, eşit davrandığı, yine de en çok Ayşe’yi sevdiği, yalnız onun yanındayken vahiy geldiği söyleniyordu. Vahiy başka durumlarda da geliyormuş elbet, ama sırayla gördüğü eşlerinin, hatta azatlı kölesi ve evlatlığı Zeyd'in eski eşi Cahş kızı Zeyneb’in yanındayken bile, ki Zeyneb’i delicesine sevdiğini, bu sırrını yıllarca kalbine gömdüğünü kimseler bilmez, hatta şüphe bile etmezken ben biliyordum, evet onun yanındayken dahi gönlüne nazil olmayan ayetler, kimi zaman Ayşe’nin dairesindeyken iniyormuş. Her neyse, bal olayının ayrıntıları buraya, Kâbe'de sıkıntıdan patlayan bendenizin kulağına kadar gelince gülüp geçmiş, hatta ne yalan söyleyeyim, kıskançlık damarım kabardığından birazcık da sevinmiştim. Oysa Ömer, evine telaşla girip bir felaket haberi getirdiğini söyleyen Ensar'dan komşusuna “Ne var ne oldu? Gassaniler Medine’yi mi kuşattı yoksa?” diye sorduğunda komşu “Ya Ömer, daha vahim bir durum var, Resulullah eşlerini boşamış” diye karşılık vermiş. Aslında, sonradan anlaşıldığına göre, eşlerini boşamamış Muhammed, ama onlardan bir ay uzak durmaya yemin etmiş. Çünkü, Ömer’in deyimiyle “Mekke’de kocalarına karşı iyi huylu olan Kureyşli kadınlar, Medine’ye geldiklerinde bu kentin kadınlarından kötü huy kaptıklarından kocalarına başkaldırmaya” kalkmışlar. Hatta bununla da yetinmeyerek Allah’ın elçisini kandırmışlar. Şöyle ki: Muhammed ikindi namazından sonra adeti olduğu üzere eşlerinden o gün sırası gelen Hafsa’yı ziyaret etmiş. Ne var ki biraz fazla kalmış yanında, bu Ayşe’yi kıskançlıktan delirtmiş. Nöbet süresinin uzamasına Muhammed’in pek sevdiği bal şerbetinin neden olduğunu öğrenen Ayşe çocukça bir tuzak kurmaya karar vermiş. Sevde’ye ve Safiye’ye Muhammed yanlarına geldiğinde acaba megafir mi yedin, çünkü ağzın pek kötü kokuyor, demelerini tembih etmiş. Kendisi de, sırası gelince, aynı soruyu sormuş eşine. Muhammed Hafsa'nın ona bal şerbeti sunduğunu söyleyince, üç kadından da “Demek ki arı balını urfut ağacından toplamış" yanıtını almış. Cemaatin karşısına çıktığı için soğan sarımsak yemek şöyle dursun her öğünden sonra dişlerini misvakla ovan, her gün güzel kokular sürünen Muhammed’in, benim saf, iyi huylu ve yumuşak, kadınsever sevgilimin o an neler hissettiğini düşünebiliyor musunuz? Bir daha bal yememek üzere yemin etmiş hemen. Neyse ki Allah’ın, en sevdiği kulunun dünyada en çok sevdiği şeyden yoksun kalmasına gönlü elvermemiş de, Tahrim Suresi’nin ilk ayetleri nazil olmuş: “Ey Peygamber, eşlerinin rızasını gözeterek, Allah’ın helal kıldığı şeyi niçin kendine haram ediyorsun?” Tabii, bununla yetinmemiş babamız, Cebrail’in ağzından şu tehdidi de savurmuş: “Ey Peygamberin eşleri! Eğer o sizi boşarsa, Rabbi ona, sizden daha iyi, kendini Allah’a veren, inanan, boyun eğen, tövbe eden, kulluk eden, oruç tutan, dul ve bakire başka eşler de verir.”</p>

  <p class="p7">Bunun üzerine eşlerini boşamamış Muhammed, ama onlara küserek hurma kütüğünden yapılma bir merdivenle çıkılan meşrübesine kapanmış, orada yapayalnız, yemeden içmeden, bir hasırın üzerinde geçirmiş günlerini. Sonra da inzivanın bitmesine bir gün kala Ayşe’nin odasına damlamış. Ayşe bu, ağzı çuval değil ki dikesin. “Hayrola” demiş eşine, “bir gün daha sabredemedin mi?”</p>

  <p class="p7">İftiraya gelince, yalnızca Medine’yi değil Mekke’yi de sarsan, Muhammed ve yakın çevresi başta olmak üzere tüm Müslümanları yaralayan, neyse ki sonu tatlıya bağlanan bu olay herkes gibi benim de kulağıma geldi. Senin kulağın var mı ki gelsin demeyin. Belki kulağım yok, ama Peygamber'in kentinde casuslarım, orada olan biteni buradan gören kâhinlerim var.</p>

  <p class="p7">Her sefere çıkışta kurayla seçtiği eşlerinden birini yanında götürüyor Muhammed. Hicret’in altıncı yılında yapılan Beni Mustalik seferinde de kura Ayşe’ye çıkıyor. Dönüşte Medine yakınlarında konaklıyorlar. Peygamber'in eşinin hizmetinden sorumlu görevliler Ayşe’nin içinde örtülü olarak seyahat ettiği mahfeyi devenin üzerinden indiriyorlar. Ayşe de hacetini görmek üzere oradan uzaklaşıyor. İşini bitirip döndüğünde gerdanlığını düşürdüğünü fark ederek geri dönüp ziynetini aramaya başlıyor. Bu arada mahfe deveye yükleniyor ve ordu yoluna devam ediyor. Malum, Ayşe çok küçük daha, belki akıllı ve güzel, ama biraz çelimsiz. Onun mahfede olmadığını ne deve fark ediyor ne de hizmetçiler. Ayşe’ye gelince, gerdanlığını buluyor, ama gece vakti o ıssızlığın ortasında tek başına kalıyor zavallım. Allah’tan ordunun gerideki gözcülerinden Safvan, kamp yerinde unutulanları toplamak amacıyla oradan geçerken yetişiyor da, devesini ıhtırıp yedeğine alıyor kızcağızı, evinin kapısına dek getirip bırakıyor.</p>

  <p class="p7">Bunun üzerine Münafıklar boş durmuyorlar elbet, Ayşe ile Safvan’ın yol boyu mercimeği fırına verdikleri dedikodusunu yayıyorlar. Ayşe odasına kapanıp ağlayadursun, tüm Medine Muhammed’in aldatıldığı söylentisiyle çalkalanıyor. Ve ne yapacağını şaşırıyor Allah’ın elçisi. Damadı Ali’nin tavsiyesine uyup babasının evine mi göndersin sevgili eşini, yoksa yüreğine taş basıp olayı örtbas mı etsin? Peki ya günahsızsa Ayşe, ya zina etmeyip kocasına sadık kalmışsa? Uykuları kaçıyor Muhammed’in, sorguya çektiği kişilerin anlattıklarından, hatta cariyesi Berire’nin “Ya Resulullah! Eşinin, yoğurduğu hamurun üzerinde uyuyakalmasından başka bir kusuru yoktur” demesinden de ikna olmuyor. Uzun süre ne semtine uğruyor Ayşe’nin ne yalvarıp yakarmalarına aldırıyor. Irmak gibi akıttığı gözyaşlarına da itibar etmiyor. Sonunda, böyle çaresiz, böyle kahrolmuş bir durumda içi içini yer, zihnini bir kurt kemirirken her zamanki gibi Cebrail imdadına yetişiyor. Ve Ayşe’nin suçsuz olduğunu şöyle ilan ediyor cümle aleme:</p>

  <p class="p7">“Muhammed’in eşine o yalanı uyduranlar içinizden bir güruhtur. (...) O kimselerden her birine kazandığı günah karşılığı ceza vardır; içlerinden elebaşılık yapana ise büyük azap vardır. Onu işittiğiniz zaman, erkek kadın müminlerin, kendiliklerinden hüsnü zanda bulunup da ‘Bu apaçık bir iftiradır' demeleri gerekmez miydi? Dört Şahit getirmeleri gerekmez miydi? İşte bunlar, Şahit getirmedikçe Allah katında yalancı olanlardır. (...) Allah bilir, siz ise bilmezsiniz.”</p>

  <p class="p7">Böylece iş tatlıya bağlandı, ama iffetli Ayşe’yi zinayla suçlayanlardan iki erkek bir kadın değnek yemekten kurtulamadı. Erkekler hadi neyse de, Ayşe’nin günahsız olduğuna ben bile inandıktan sonra o kadına ne oluyor? Adı Cahş kızı Hamne imiş, erkeklerinkiyse Sabit oğlu Hassan ile Üsase oğlu Mıstah. Ayşe aklandı, Muhammed rahatladı, onlar yedikleri değnekle kaldılar. Ve Allah babamızın Nûr Suresi’nde buyurduğu gibi ahrette daha büyük cezalara çarptırıldılar. Tüm Müslüman kadınlara örtünme yasağı. da ondan sonra geldi.</p>

  <p class="p7"><a id="a46"></a> </p>
</body>
</html>
