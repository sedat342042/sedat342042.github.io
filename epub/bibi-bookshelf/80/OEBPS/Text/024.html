<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Yıldız yağmuru</title>
</head>

<body>
  <h1 class="h11"><a id="a39"></a>Yıldız yağmuru</h1>

  <p class="p7">Rahmi Bey seferberliğin ilanında dünyanın gidişatından habersiz değildi belki, ama Devlet-i Âliye-i Osmaniye’nin böyle ansızın yedi düvele karşı savaşa sürüklenebileceğini de pek ihtimal vermiyordu. Ordu Balkan Savaşları'ndan yorgun çıkmış, Rumeli’de kaybedilen toprakların acısı henüz dinmemişti. Hatta Trablusgarp, ondan önce 93 Harbi, peş peşe gelen bütün yenilgiler, bozgunlar yıldırmıştı ulusu, yalnızca gayrimüslimlerin değil Osmanlı tebaası Arapların da bağımsızlık iştahını kabartmıştı. Yıldırım yemiş yaşlı bir çınar gibi çatırdıyordu koskoca imparatorluk, üç kıtayı kucaklayan dalları budanmaya, Tuna’dan Fırat’a uzanan kökleri sökülmeye başlamıştı; Darülfünun yıllarından beri sarsıntının farkındaydı Rahmi Bey, bu nedenle İttihat ve Terakki’nin yeni bir serüvene atılacağını doğrusu hiç beklemiyordu. Ve gününü gün ediyordu İstanbul’da. Kimi zaman bazı siyasi toplantılara katıldığı da oluyordu, ama hiçbir cemiyetin azası değildi.</p>

  <p class="p7">Her yerde, her an patlamaya hazır bir barut fıçısına dönmüştü ortalık. Babıâli sıkıştıkça hırçınlaşıyor, siyasi cinayetler birbirini izliyor, İttihatçılar tahterevalliye binmiş gibi iktidara bir çıkıyor bir iniyorlardı. Telgrafhaneler durmadan işliyor, bir zamanlar kuşların konduğu teller imparatorluğun dört bucağından gelen şifreli haberleri nazırların masalarına iletiyorlardı. Kâtipler de, Üsküdar'a gider iken, uyku mahmuru değillerdi artık, ikinci bir emre kadar uyumaları yasaklanmıştı. Dağ gibi yığılmıştı sorunlar, herkes bir çözüm arayışındaydı ve düşman Namık Kemal’in deyişiyle bir kez daha “dayamıştı vatanın bağrına hançerini”. Rahmi Bey şiirden fazla hoşlanmaz, Kuran okumayı yeğlerdi. Gerçi Kuran Allah kelamıydı, Muhammed şairlere lanet okumuştu, ama yine de şiirsel bir büyü vardı ayetlerin edasında, insanı alıp uzağa, dallarının altından ırmaklar akan Tuba ağacının gölgesine doğru sürükleyişlerinde. Şiir deyince aklına vatan şairi Namık Kemal değil, Mehmed Akif geliyordu zaten. Onun dünyaya bakışına, ümmet-i Muhammed’e arka çıkışına, imparatorluğu kurtarmak için İslam’a dayalı bir çözüm arayışına tümüyle katılıyordu.</p>

  <p class="p7">Her yerde milliyetçilik rüzgârları esiyor, Osmanlı boyunduruğunda yaşamış halklar bağımsızlık için fırsat kolluyorlardı. Boyunduruğun Gediz kıyısında çamura yatan mandalara vurulduğunu çocukluk günlerinden biliyordu Rahmi Bey, insanlara, hele Müslümanlara Osmanlı’nın aynı şeyi reva görebileceği aklının ucundan bile geçmezdi. Ama savaşta bizzat tanık oldu buna, gitti gördü ve döndü. Gördüklerini kimseye anlatmayıp içine gömdü. Yakın geçmişin hiç kuşku yok en talihsiz kuşağıydı onun kuşağı, sonradan haklarında hamasi vatan edebiyatının beylik deyimiyle “tarihin altın sayfalarına destan yazdıkları”, ya şehit ya gazi oldukları söyleneceklerin arasındaydı. Ve Birinci Kanal Savaşı’nın ertesinde katıldığı Medine savunmasının ardından yurda döndüğünde “hacı’lığı “gazi”liğe yeğleyecekti. Savaş inancını sarsmamış, tam tersine pekiştirmiş, ne var ki Peygamberin ümmetiyle giriştiği kanlı çatışma kafasında birtakım sorulara da yol açmıştı.</p>

  <p class="p7">Bu sorulara kendince bir cevap aramıştır elbet, ama Tih Sahrası’nda gördüklerini, Hicaz çöllerinde yaşadıklarını, hiç kimseye –sana bile– anlatmadığı kesin. Anlatsaydı ne değişirdi. Olan olmuş, Mütareke'den sonra işgalci Yunan, Anadolu topraklarından kovulmuş, Misak-ı Milli sınırları içinde Cumhuriyet kurulmuştu. Rahmi Bey hem dini bütün bir Müslüman hem de yeni rejimin saygın avukatlarındandı artık. Kâbus geçmişte kalmıştı. Zaten çok küçüktün, okulda dedenin gaziliğiyle övünsen de, onun kahramanlıklarını hayal gücünle besleyip ballandıra ballandıra anlatsan da, Çanakkale şehitlerine ölçülü uyaklı manzumeler düzsen de, o sanki hacılığı daha çok benimsemişti. Öyle kendi köşesinde kalmayı, suya sabuna dokunmadan beş vakit namaz kılmayı. Ne önemli davalar alıyordu ne de kapağı İzmir'e ya da İstanbul’a atıp daha kârlı işler yapmayı düşünüyordu. Bunların hiçbirinde gözü yoktu. Kitaplarıyla baş başaydı her zaman. Onun, çoğunu savaş dönüşü Hicaz’dan edindiği kitapları okumadın. İstemediğinden değil, eski yazıyla basılmış olduklarından. Aralarında Arapça elyazmaları da vardı. Şimdi uzak bir kentteki uzak bir evin çatı katında üste üste gelişigüzel yığılmış tozlanmaktalar. Kim bilir ne bilgiler var içlerinde, ne dünyalar, ne sözler. Allah'ın sözlerinin tükenmediğini söylerdi hep. Yeryüzünün tüm ağaçları kalem olsa, yedi deniz mürekkep olsa yine de yazmaya yetmezdi onları. Bunun bir ayet-i kerime olduğunu bilmiyordun. Dedenin savaştan nefret ettiğini bilmediğin gibi. Kuran’ın fitne çıkaranlar hariç insan öldürmeyi yasakladığını, bir insanı öldürmekle bütün insanlığı öldürmenin aynı kapıya çıktığını söylediğini bilmediğin gibi. Belki deden o ayeti de okuyordu namaz kılarken, ama sen yalnızca duanın sesine kapılıyor anlamını merak bile etmiyordun. Evet, önce ses vardı, içine, kalbinin derinliğine işleyen o ses Arapçanın da ötesinde bir başka dil, sonsuz bir ülkeydi.</p>

  <p class="p7">Dedenin savaş anılarını yazdığı defteri ölümünden sonra buldun. Sararıp solmuş, saman kâğıdından sayfalarına yer yer yayılan mürekkep lekeleri bazı sayfaları okunmaz hale getirmişti. Zaten eski yazıydı metin, titreyen, yorgun bir elden çıktığı ilk bakışta belli oluyordu. Senin sökemeyeceğin kadar da okunaksızdı. Bir uzman arkadaşına başvurup yeni yazıya çevirmesini isterken dedenin gözü gibi sakladığı savaş anılarını nasıl olup da torununun okuyamadığını düşünüyordun. Ne kadar da hızlı değişmişti her şey. Cumhuriyet devrimlerine karşı değildi deden, Latin alfabesinin sağladığı olanaklardan en verimli biçimde yararlananların arasında sen de varsın. Bu satırları yazarken Arap harflerine özlem duymuyorsun elbet, onların biçimleri, bükülüp kıvrılışlarıyla sürekli haşır neşir olsan da. Yine de dedenin evrak-ı metrukesine ait bir belgeyi doğrudan okumayı, okuyabilmeyi isterdin.</p>

  <p class="p7">Defterin yaprakları arasında birkaç fotoğraf da vardı. Birinde Cemal Paşa’nın karargâh subayları, ön sıra oturur arka sıra ayakta olmak üzere dizilmiştiler. Deden arka sırada en soldaydı. Göğsü ile başı görünüyordu yalnızca. Kalpaklı ve bıyıklıydı. Ön sırada oturanların göğüsleri madalyalıydı. Kiminin ayağında beyaz dolak kimininkinde meşin çizme vardı. Fotoğrafa bakarken deden de dahil artık hiçbirinin yaşamadığını düşünmüştün. Bir başka fotoğrafta da Medine tren istasyonunun önünde bir hecinin üzerindeydi. Hicaz Demiryolu’nun son durağı Medine istasyonu taş mimarisi, süslü ön cephesiyle Sirkeci Garı’nı andırıyordu biraz. Çevreye oldukça aykırıydı. Rahmi Bey de öyle, zabit üniformasıyla iki dirhem bir çekirdek gülümsüyordu hecinin üzerinde. Kuşkusuz ilk kez deveye biniyordu. Yuvarlak yüzüne yayılan çocuksu gülümsemenin nedeni bu olmalıydı. Bir zaman onlar da yaşamış, Osmanlı’yı kurtarmak için hecin üzerinde savaşmışlar diye düşündüğünü anımsıyorsun. Manisa’daydı. Ölümünden sonra dedenin yazıhanesini derleyip toparladığında. O günden sonra bir daha dönmedin çocukluğunun kentine. Dönüşleri sevmediğin için değil, Rahmi Bey’in memleketine yolun düşmediğinden.</p>

  <p class="p7">Seferberliğin ilanında kısa bir süre Bahriye Nezareti’nde ihtiyat zabiti olarak görev yaptı Rahmi Bey, sonra Halife Hazretleri İtilaf Devletleri’ne karşı tüm Müslümanları Cihad-ı Mukaddes’e çağırınca cepheye gitmek istedi. Çok iyi Arapça bildiği için, Dördüncü Ordu komutanlığına atanan Cemal Paşa’nın hizmetine verildi. Seferi Kuvvet İngiliz’i tepelemek, daha doğrusu Mısırda tutmak amacıyla Büyük Britanya İmparatorluğunun şahdamarı. Süveyş Kanalı’nı zorlarken Mehmetçik tüm cephelerde, Galiçya’dan Kafkasya’ya, Çanakkale’den Irak ve Mısıra uzanan çok geniş bir coğrafyada savaşıyordu. Ve Hacırahmanlı köyü Tih Sahrası’na ne kadar da uzaktı.</p>

  <p class="p7">Kuzeyden gelmişlerdi. Karadeniz kıyıları ile sisli Kaçkar yaylalarından, dorukları karlı İsfendiyar Dağları’ndan. Çay toplayan, kemençe çalıp ağlardan hamsi devşiren elleri mavzer tutuyordu şimdi, süngü takıp selam veriyordu. Doğudan gelmişlerdi, dadaşlar diyarından. Erzurum, Van, Bitlis, Siirt ve Hakkâri’den. Ocaklarında tezek yakılan, hayvanlarla kucak kucağa yattıkları kerpiç evlerden bir gece zorla alınıp getirilenler de vardı aralarında, aşiret reisleri de. Kendi dillerinde konuşup anlaşıyor, içtimada Türkçe tekmil veriyorlardı. Güneyliydiler, Toroslar'dan, Antalya, Adana ve Osmaniye'den. Memur, Yörük, konargöçerdiler. Irgat, maraba, belki toprak sahibiydiler. Poturlarından ve allı yeşilli cepkenlerinden soyunup bir örnek giyinmiştiler. Püsküllü fes yoktu başlarında, ayaklarında potin, bellerinde kasatura, bakışlarında şaşkınlık vardı. Biraz kederliydiler. Silahlarıyla değil inançlarıyla hakkından geleceklerdi gâvurun. Seferi Kuvvet’e Konya’dan katılan Mevlevi taburuyla tam bir karşıtlık içindeydiler. Neyzenler ile mutribanı Kaderi birliği, onları da Deliorman muhacirleri izliyordu. Hecinsüvar birliklerine hayretle bakıyor, başlarında devasa külahları, kudüm, çalpara ve neylerin eşliğinde semaya durup fır dönüyorlardı. Onlar döndükçe gökyüzünde ay ile güneş, yeryüzünde kum tepeleri ile dağlar da dönüyordu. Bembeyaz tennurelerinin Arap gönüllülerin kefiyelerine karıştığı da oluyordu, fes giymiş seyirci kalabalığına da. Batıdan gelenler geride bıraktıkları bağ ve zeytinlikleri, tütün tarlalarını arar gibiydiler. Toprak rengi üniformayı giyince bir gariplik çökmüştü üzerlerine, belli ki sılada kalan yakınlarını, yavukluları ile çoluk çocuklarını özlemekteydiler. Dolak ve çarıklarıyla tuhaf bir görünüm içindeydiler. Hacırahmanlı’dan Rahmi Bey’in ise özleyecek kimi kimsesi yoktu, ama önünde göz alabildiğine uzanan, samyelinde yer değiştiren kum tepeleriyle çöl, ardında boşa harcanmamış bir gençlik vardı. Ve at binmiş tırıs giden ay yıldızlı kalpaklıların arasındaydı.</p>

  <p class="p7">Harbi Umumi’yle kopan kıyametten bir yıl kadar sonra Seferi Kuvvet, Bîrüssebi’den hareketle Tih Sahrasına girerek İsmailiye yönünde güneşin battığı yere doğru ilerlemeye başladı. En önde Cemal Paşa padişahın hediyesi kıratın üzerindeydi. Ayağında pırıl pırıl, diz boyu meşin çizmeler, göğsünde üstün hizmet madalyası vardı. Siyah, gür sakalının gölgesi uzuyordu günbatımında, boynuna asılı dürbünü ve dik duruşuyla ordu kumandanından çok bronz bir heykele benziyordu. Yüz adım kadar ilerisinde, dizlerinde mavzer filintalarıyla iki atlı paşanın koruma görevini üstlenmişlerdi. Arkasından ordu erkânı harp reisi, onun arkasından da iki yaver ile karargâh subayları ve flamalarıyla süvari takımı geliyordu.</p>

  <p class="p7">Bu yürüyüş nizamı ıssız çölde gece boyunca devam etti. İaşe yüklü develer, top bataryaları ile tombazları çeken manda ve öküzler, köprücü, kuyucu, istihkam bölükleri, telli telgraf müfrezeleri, sıhhiye ile seyyar hastane ve piyadeler sanki aynı azim, aynı ümit içindeydiler. Oysa hayvanlar da insanlar gibi levazım zabitlerinin insafına kalmışlardı. Hep birlikte yatıp kalkıyor, yola revan olup konakladıklarında beraber yorgunluk gideriyorlardı. Hayvanlar ot ve dikenden, insanlar hurma ve peksimetten ibaret yemeklerini aynı iştah, aynı tevekkülle yiyorlardı. Askerin içecek suyu, ayazda örtünecek kaputu vardı, ama başını sokacak mahruti çadırı yoktu. Eliyle bir çukur kazıp orada yatıyordu. Ve uykuya dalmadan önce gökyüzünden üzerine yıldız yağıyordu.</p>

  <p class="p7">Rahmi Bey yüzyıllar önce bu çölde, bu yıldızların altında, dalga dalga kum tepeleriyle bu ıssızlığın ortasında Hazreti Musa’nın da tıpkı kendileri gibi bir umudun peşine düştüğünü, kavmini esaretten kurtarmak uğruna ölümü göze aldığını düşünüyordu. Musa Mısır'dan çıkarmıştı İsrailoğulları’nı, Sekizinci Ordu ise İngiliz’i Mısır'dan kovacak, Firavun’un sarayını başına yıkacaktı. Geceleyin yıldızların altında yatarken Musa düşüyordu aklına. Onu Kuran’da anlatıldığı gibi hayal ediyordu. Güçlü kuvvetli bir delikanlıydı. Kavgaya tutuşan iki kişiden dost bildiği yardım isteyince bir Kıpti’yi öldürmüş, ama Allah onu bağışlamış, kendine elçi seçmişti. Cana kıyan bir peygamber... Rahmi Bey'in aklı bir türlü almıyordu bunu. Allah’ın verdiği canı kulun almaya hakkı var mıydı? Galiba vardı. Yoksa ne diye geçiyorlardı çölü, ne işleri vardı bu kervan geçmez kuş uçmaz diyarlarda. Allah burada, bu sonsuzluğun, insanın içine işleyen, kemiklerini sızlatan bu gece ayazında seslenmişti Musa’ya. Ailesiyle bu çölü geçerken bir ateş görmüştü. Belki bir haber alır, belki bir kor bulup getirir ailemi ısıtırım diyerek ateşin peşine düşmüş, ne var ki izleri silen kum fırtınasında yolunu yitirmişti. Kavmini doğru yola yöneltmeden önce kendi yolunu şaşırmış bir peygamber. Rahmi Bey’in kafası bunu da almıyordu, ama Musa’nın öyküsünde kendisinin bilmediği, anlayamadığı birtakım kıssalar olabileceğini düşünüyordu. Bir gün onlardan hisse çıkarmak için dikkatle inceleyecekti Kuran’ı. Ölmez de sağ kalırsa değişik tefsirleri karşılaştırıp bir sonuca varacaktı.</p>

  <p class="p7">Musa’nın Tur Dağı’nın eteklerinde o ateşi görmesi de boşuna değildi. Bazen, geceleyin ya da sabaha karşı yıldız yağmuru dinince, ortalık ağarmadan ateşler görünürdü böyle. Dumansız alevden yaratılan cinler mi yakardı bu ateşleri yoksa çölde yolunu yitirenler mi? Kim bilir belki de soğuktan yılmış Bedevilerdi ateş yakıp ısınan. Rahmi Bey de uykuya dalmadan önce ateşler görüyor, oraya bir keşif kolu gönderme gereğini bile duymuyordu. Gönderseydi Allah keşif koluna da seslenir miydi? “Ne işiniz var burada, haydi dön geri, marş marş!” diyerek kan dökülmesini engeller miydi? İsa’nın Tanrısı olsaydı belki, ama O Musa ve Muhammed'in Tanrısıydı.</p>

  <p class="p7">Rahmi Bey uykuya dalmadan önce Kuran’ın Musa’yla ilgili ayetleri –hani ne derler bir sinema şeridi gibi mi?– peş peşe geçiyordu aklından. O zaman ne renkli sinema vardı ne sinemaskop filmler. “Otuz altı kısım tekmili birden”ler de yoktu, sinema sessizdi. Görüntüler yetiyordu bir öykü anlatmaya. Ve Rahmi Bey Tih Sahrası’nda sabaha karşı Musa'nın siyah beyaz, dilsiz öyküsünü kuruyordu. Allah’ın nidasını duymuyordu belki, herkes derin uykudayken çıt çıkmazdı karargâhtan, zaten Allah kullarına değil yalnızca peygamberlerine, o da Cebrail aracılığıyla konuşurdu. Ama nedense, Musa’ya doğrudan seslenmiş, o da Allah’ı görmek isteyince düşüp bayılmıştı. Sahi nereden bulmuştu bu cesareti? Allah hiç kimseye, peygamberlerine bile kendini göstermezdi. O’nun cemalini görmek Muhammed’e nasip olmuştu yalnızca, Miraç’ta Sidretü’l Münteha’nın da sınırını aşıp yedinci göğü geçtiği zaman... Bu da tartışmalı bir konuydu ya, bilginler aralarında tartışadursunlardı bakalım, şimdi çölde buyruk Cemal Paşa’nın iki dudağı arasındaydı ve dileyen paşanın cemalini de görebilirdi celalini de. Rahmi Bey, çok şükür, şimdilik cemalini görenler arasındaydı.</p>

  <p class="p7">Rahmi Bey uykuyla uyanıklık arası bir durumda, gözlerini kapatıp yorgun bedenini kumun serinliğine bıraktığında yılan suretinde bir asanın kıvrıla büküle, alacakaranlıkta ışıl ışıl kendisine doğru geldiğini görüp dehşete düşüyordu. Ve Musa dikiliyordu karşısına. Ellerini göğsüne sokuyor, çıkardığında beyaza kesiyorlardı. İki eli de kefen gibi bembeyaz oluyordu Musa’nın. Derken Allah Dağı'nı bir gölge gibi İsrailoğullarının tepesine çekip onları korkuttuktan sonra dağın sağ yamacındaki toprakların üzerine kudrethelvası ile bıldırcın yağdırıyordu. Yıldız yağmuruyla başlayan çöl gecesi sabaha karşı bıldırcın yağmuruna bırakıyordu yerini. Ve Rahmi Bey tatlı bir uykuya dalıyor, uykusunda gökten yıldız ya da bıldırcın değil rahmet yağıyormuş gibi gülümsüyordu.</p>

  <p class="p7">Çöl geceleyin soğuk, gündüz yakıcıydı. Kum tepeleri ile seraplardan ibaret değildi yalnızca. Dağlar, granit kayalar, boy ve biçimleriyle insana benzeyen taşlar da vardı. Sonra günbatımında derin vadilere gölgesi düşen kırmızı, külrengi, mor yamaçlar. Ve sessizlik. Gece ya da gündüz derin bir sessizliğe gömülüyordu doğa. Ne bir kanat hışırtısı ne bir sinek vızıltısı duyuluyordu. Rahmi Bey sessizliği bozmak için bir şarkı mırıldanıyordu içinden. İstanbul’u, Ada sahillerinde beklenen sevgiliyi dile getiren, insanı memleket özlemiyle alıp götüren bir şarkı. Sonra Ege türkülerine, zeybeklere gidiyordu aklı. Çakıcı Efe, İzmir’in konaklarını çatır çatır yakıyordu. Oysa şarkı söylemeyi beceremezdi. Derken, karargâh zabitleri hep bir ağızdan “Dağ başını duman almış”a başlıyorlardı. Anlaşılan onlar da korkuyordu çölün mutlak sessizliğinden. Ne tuhaf, akıbetlerinden değil de sessizlikten ürperiyorlardı. “Dağ başını duman almış / Gümüş dere durmaz akar / Güneş ufuktan şimdi doğar / Yürüyelim arkadaşlar”. Ve yürüyorlardı. Bir seraptı gümüş dere, orada, tam karşılarında ansızın beliren mavi göle doğru akıyordu. Yaklaştıklarında akarsuyun sesi çınlıyordu kulaklarında. Serabın dağılıp kaybolması için mataralarındaki kaynar sudan yudum yudum içmeleri gerekiyordu.</p>

  <p class="p7">Develerin de serap gördükleri oluyordu bazen. O zaman hızlanıyor, ince uzun bacaklarıyla koşmaya, koşarken de genizlerinden boğuk sesler çıkarmaya başlıyorlardı. Uzun boyunlarının bitiminde, kum denizini yaran bir geminin pruvasını andıran tüylü başları daha hızlı gidip geliyordu. Cebel-i Tih’in ufuk çizgisindeydiler. Çok uzak, çok belirsiz, sanki ulaşılmaz bir menzildiler. Giderek yaklaştılar sonradan. Beyaz, gri, günbatımında kırmızı ve mor bulutlara karıştılar. Hamsin rüzgârı yürüyüş boyunca Seferi Kuvvet’in üzerine yığdı onları, bir süre, aşağıda asker yukarıda bulutlar yürüdü, ne var ki bir damla bile yağmur düşmedi. Yine de tek tük çalılara takılıyordu ayakları. Develer önlerine çıkan, bembeyaz çiçek açmış katırtırnaklarını çiğnemeden yutuyorlardı. Şafakta çiğ bir ışık düşüyordu üzerlerine. Sonra, çok geçmeden, güneş gökyüzünü ortalayınca, kapağı kaldırılan bir fırından üfler gibi hamsin kavurmaya başlıyordu her yeri.</p>

  <p class="p7">Dağlara baktıkça, kum tepelerinin ötesinde ipek kumaş gibi kıvrılan araziyi, mavi yeşil damarlarıyla parlayan pembe granitlerin heybetli duruşunu gördükçe, Allah’ın kudretini düşünüyordu Rahmi Bey. Yeryüzü biçimlenirken yağmur ve rüzgar ve güneş ve ayaz bu granit deryasını yıllar, yüzyıllar boyunca un ufak edip bir kum deryasına dönüştürmüştü. Belki de Kuran’da vaat edilen kıyametin bir provası gerçekleşmişti önceden, taşlar aşağıya yuvarlanırken dağlar da birbiriyle çarpışmış, bulutlar gibi savrulmuşlardı. Şimdi üst üste yığılmış, iç içe geçmiş, kapkara sırtları ve külrengi başlarıyla korkunç yaratıkları andırıyorlardı. Neyse ki geceleyin silinip gidiyorlardı manzaradan. Ve boşluğu, o sonsuz ve derin boşluğu bir anda yıldızlar dolduruyordu.</p>

  <p class="p7">Sıcağa rağmen üniformaları kirlenmiyordu. Terlemiyorlardı çünkü. Neredeyse teri unutmuşlardı. Yağmuru, yeşili, denizi, ağaçları unuttukları gibi. Bazen alçaldığı da oluyordu göğün, ama genelde çok yukarda masmavi ve pırıl pırıldı. Gece kaput yetmezse battaniyelerine sarılıp uyuyorlardı, boyu kuru sıcağı emmiş kumdan beşiklerinde.</p>

  <p class="p7">Sekizinci Ordu, ihtiyat zabiti Rahmi Bey’le birlikte, güneş ortalığı kavurmaya başladığında konaklayıp bazen yola gece devam ederek, hızlı bir tempoda ve yürüyüş nizamını hiç bozmadan on yedi günde geçti Tih Sahrası’nı. On sekizinci gün kum tepelerinin ardından Süveyş Kanalı göründü. Aynı ordunun birkaç yıl sonra, İkinci Kanal Seferinin de yenilgiyle sonuçlanmasının ardından perperişan geri çekileceğini, bozgundan kurtulanların esir, kurtulamayanların şehit düşeceklerini, Sina'nın Mehmetçiğe mezar olacağını o güzel yürüyüş nizamı içinde hiç kimse tahmin edemezdi.</p>

  <p class="p7">Kanal boyuna vardıklarında gördüğü manzarayı hayatı boyunca unutamayacaktı Rahmi Bey. Geceydi. Yorgunluktan bitkin haldeydi. Tam uykuya dalmak üzereyken karanlığı çapraz tarayan ışıldaklar gördü. Aynı anda gündüz gibi aydınlandı her yer, mevzilerin az ilerisi ışığa boğuldu. Karşıda İsmailiye kenti ile Tosum ve Serapyum kasabaları uykudaydılar. Karanlıkta tek tük ateşler yanıyordu. Aşağıda, kumların arasından akan gümüş bir ırmak gibi Süveyş Kanalı parıldıyordu. Tüm ışıklarını yakmış bir transatlantik suları köpürterek yavaşça geçti. Rahmi Bey bulunduğu yerden yolcuları göremiyordu, ama gecenin bu geç saatinde şampanyaların patlatıldığını, vals ya da polkalar çalan orkestranın eşliğinde birbirlerine sarılmış dans eden çiftlerin mutluluğunu, savaşa aldırmadan dönen, dönerken de nice serveti girdabına sürükleyen ruletin hızını, havada uçuşan kırmızı, yeşil, beyaz balonlara özenircesine kadeh tokuşturanları hayal edebiliyordu. Okyanuslar aşan, insanları ümit ve hayalleriyle birlikte bir kıtadan ötekine taşıyan, her biri neredeyse bir kent büyüklüğündeki bu gemileri çok görmüştü İstanbul’da, ama bir kez olsun yerini yurdunu bırakıp da, İzmir'den Yeni Dünya'ya uğurladığı hemşerileri gibi uzağın çağrısına kapılmamıştı. Belki serüven düşkünü ya da yoksul olmadığından, belki de yabancı bir ülkede, kafir demeye dili varmıyordu, ama gayrimüslimlerin arasında yaşamayı, onların yediğini içtiğini paylaşmayı, onlarla hemhal olmayı göze alamadığından. Onlarla aynı mezarlığa gömülmek istemediğinden. İnsanın karnı nerede doyuyorsa vatanı orasıdır diye düşünüyordu kimileri. Kimileri için vatan, üzerinde al sancak dalgalanan, şehit kanlarıyla sulanmış topraktı. Rahmi Bey'e sorarsanız vatan her şeyden önce ezan sesiydi, sonra yemyeşil bağları, tütün ve zeytinlikleriyle Gediz Ovası.</p>

  <p class="p7">Kruvazörler kanal boyunca demirlemiştiler. Uzun ince topları, direklerinde salınan mavi kırmızı flamaları ve esas duruşta askerler gibi yan yana dizilmiş bacalarıyla çelikten birer abideydiler. Rahmi Bey onların da içindekileri düşündü bir an. Ateş hattındaydılar. Kanal da gözden yitmekte olan transatlantiğin yolcuları umurlarında değildi belki, ama onların güvenliği için buradaydılar. Ve kumandanları, Osmanlı Seferi Kuvveti’nin ileri harekâtını keşif uçakları sayesinde haber almalarına rağmen kanalı kapatma gereğini duymamışlardı. Demek ki ciddiye almıyorlardı Türkleri. İngiliz burada da kibrini göstermiş, Cemal Paşa’nın topçu ateşiyle bir gemiyi batırıp kanal trafiğini durdurabileceğini umursamamıştı. Demirledikleri yerde Buckingham Sarayı’nın nöbetçileri gibi öyle dimdik ve mağrur dursunlardı bakalım. Nasıl olsa şafakta ilk saldırıyla birlikte boylarının ölçüsünü alacaklardı. Sulak yerde yetişen bostan sırığı boylarının ölçüsünü. Rahmi Bey'in İngilizleri pek sevmediği belliydi. Onları düşman değil gâvur gözüyle gördüğü de.</p>

  <p class="p7">Ertesi sabah baskından önce askerin sigara içmesi ve konuşması yasaklandı. Kasatura, matara gibi madeni eşyanın ses çıkarmayacak biçimde sıkıca bağlanması, zamansız ateşi ve serseri kurşunları önlemek için tüfeklere mermi konmayıp mekanizmaların açık bırakılarak, yalnızca süngü takılması emredildi. Parola “Sancak-ı Şerif”ti. İlk saldırı kolunda bulunmadığından Rahmi Bey'in paroladan biraz geç haberi oldu, ama bazıları gibi “Neden al bayrak değil de Sancak-ı Şerif?” diye kendine sormadı. Onun için bundan doğal bir şey olamazdı. Çünkü Başkumandan Vekili Enver Paşa’nın değil, halifenin çağrısına uyarak buraya geldiğine, İngilizleri Mısırdan söküp atmakla İslam’ın kurtulacağına inanıyordu.</p>

  <p class="p7">Ne var ki her şey planlandığı gibi gelişmedi. Saldırıdan az önce başlayan kum fırtınası araziyi değiştirmiş, hazırlık yerine sevk edilen istihkâm taburu yolda kaybolmuştu. Tabur komutanı neden sonra, pusula yardımıyla Trablusgarp mücahitleriyle birleşip tombazları arabadan indirterek saldırı kollarına dağıtabildi. Kanalın karşı kıyısına geçip orada bir köprü başı tutarak demiryolu boyunca mevzilenmek amacıyla girişilen saldırı, düşmanın şiddetli makineli tüfek atışı altında başarılı olamadı. Kısa sürede tombazların çoğu delinip batmış, içindekiler suya gömülmüştü. Karşıya geçebilen birkaç tombaz da etkili bir ileri harekat için yeterli değildi. Ortalık ağarmaya başladığında düşman geçit yerindeki gücünü takviye etmiş, güneşin ilk ışıklarıyla birlikte Tusum ve Serapyum yönlerinden de top ateşi başlamıştı.</p>

  <p class="p7">Çarpışmalar gün boyu sürdü, kanaldaki kruvazörler kum tepelerinin ardında mevzilenmiş Türk bataryalarını vurmakta gecikmediler. İçlerinden yalnızca biri isabet alarak muharebeyi terk etmek zorunda kaldı, diğerleri ateşe devam ederken bir İngiliz torpidosu kanal boyunca takılıp kalmış kullanılmaz haldeki tombazları, içlerindeki yaralı askerlerle birlikte imha etti. Akşama dek ateş üstünlüğü sağlamadığından durumu soğukkanlılıkla değerlendiren Cemal Paşa, müttefik Almanya’nın ve Erkânıharp Reisi Von Frankenberg’in ısrarı üzerine, daha fazla kayıp vermeden çatışmayı kesip geri çekilmeye karar verdi.</p>

  <p class="p7">Rahmi Bey olan bitenleri karargâhtan izliyor, Arapça bilgisinin İngiliz askeriyle göğüs göğse çarpışmada pek bir işe yaramadığını görerek üzülüyordu. Ateş hattına girmeden savaşa uzaktan tanık olmuştu. Şehit düşenler karargâh nezdinde zayiattan ibaretti, ölen hayvanlarsa telef olmuş sayılıyorlardı. Şehitleri rahmetle anıyordu herkes, ama onların kimlikleri hakkında fazla bilgi yoktu. Geride kalan ailelerinin, varsa çoluk çocuklarının akıbetiyle de pek kimse ilgilenmiyordu. Kayıtlardan künyeleri bulunuyor, adlarının karşısına “şehit” ya da “kayıp" diye yazılıyordu. Peki, Anadolu'nun bağrından kopup gelmiş bu delikanlılar ne uğruna dökmüşlerdi kanlarını? Vatan uğruna mı, halife için mi yoksa? Onlara mezar olan çöl, gerçek vatanları mıydı? Bu soruları soran yoktu pek, askeri sığır sürüsü gibi üst üste yığıp yük vagonlarıyla cepheye sevk edenler, gemilerin güvertesinde aç susuz bırakanlar, kaçmaya yeltenenleri kurşuna dizenler haritaların üzerine eğilip savaş planları yapıyor, geceleyin kristal avizelerin altında kadeh tokuşturuyorlardı. Göğüslerinde madalyaları, kaz adımlarıyla denetliyorlardı kıtaları. Askerin gözünde saygın komutanlar olduklarını sanıyor, kendileriyle “göğsü kalabalıklar” diye alay eden halka rağmen, halk için savaştıklarına inanıyorlardı. Rahmi Bey onlardan değildi, ama karargâhta onlarla beraberdi. Bu nedenle amacına ulaşamayan Birinci Kanal Harekâtı’nın kayıplarını gözden geçirirken fazla üzülmedi, çok uğraştıysa da şehitleri tek tek bireyler olarak gözünün önüne getirmekte zorlandı, paşaların onlar için Namık Kemal’den mülhem "mevt son rütbesidir askerin” deyişiyle avundu. Ama mülazım Halet’in şehit olduğu haberi geldiğinde derinden sarsıldı.</p>

  <p class="p7">Halet’le İstanbul’da tanışmışlar, trende dost olmuşlar, Şam’da birlikte izne çıkıp kentin altını üstüne getirmişlerdi. Akıllı, yakışıklı, cıvıl cıvıl bir genç subaydı Halet, Galatasaray Lisesi’ni bitirdikten sonra Fransa’da süvari eğitimi almıştı. Fransızcası mükemmeldi. Şam’ı gezerlerken Rahmi Bey Arapçası, Halet Fransızcasıyla tüm dikkatleri üzerlerinde toplamışlardı. Aynı insanın iki yüzü gibiydiler. Halet aldığı Batılı eğitimle, Rahmi derin Kuran bilgisi ve hukuk alanındaki çalışmalarıyla Osmanlı kültürünün bütününü temsil ediyorlardı. Onları yakınlaştıran belki de bu bileşim, birbirini tamamlayan aydın kimlikleriydi. Savaştan pek hoşlandıkları da söylenemezdi. Halet ilk hayal kırıklığını Kafkas Cephesi’nde yaşamıştı. Komutanı, bir suçlunun divanı harpte yargılanmadan kurşuna dizilmesini emredince karşı çıkmış, “cellat değil zabit” olduğunu söylemişti. Bu olayı Şam’da bir rakı sofrasında dinlemişti ondan Rahmi Bey ve o günden sonra Halet’e yalnızca arkadaşlık değil, saygı da duymaya başlamıştı. Cemal Paşa’nın benzer kararlarına da tanık olacaktı sonradan, ama sonradan. Halet’in şehit düştüğü haberi geldiğinde öz kardeşini kaybetmiş kadar üzüldü Rahmi Bey, kahroldu. Ne diyeceğini bilemedi. Halet için yapılan törende onun çölde bir kahramanlık destanı yazdığını söyleyenleri de hiç umursamadı. Silah arkadaşlarından biri konuşmasını Namık Kemal’in “Altı da bir üstü de birdir yerin / Arş yiğitler vatan imdadına!” dizeleriyle bitirirken Fatiha okuyordu. “Halet’in kanı yerde kalmayacak!” diye haykıranlardan da olmadı. Onun için dua etti yalnızca, Allah’tan günahlarını bağışlamasını diledi. Yirmili yaşlarda bir delikanlının ne günahı olabilirdi ki! Hem Allah esirgeyen ve bağışlayan değil miydi, tüm şehitler gibi Halet’i de cennetine kabul etmiş olmalıydı çoktan.</p>

  <p class="p7">Halet karargâhtaki Alman subayları gibi mavi gözlü ve sarışındı, ama onlar kadar kendini beğenmiş değildi. Bıyıkları da yoktu. Rumelili bir aileden geliyordu. Babası Plevne gazilerindendi. Meleksi bir yüzü, insanı ilk görüşte etkileyen süngü kadar keskin bakışları vardı. Rahmi Bey onun bir gece, devesinin boynuna sarılıp ağladığına tanık olmuştu. Aslında sevdiği kadın için ağladığını anlamıştı hemen. İçini ancak devesine dökebileceğini biliyordu. Halet genç yaşta ince hastalıktan ölen nişanlısına aşıktı hâlâ. Gözü içki âlemlerinde bile başkasını görmüyordu. Askerle de çok iyiydi arası, onların hal hatırını sorar, sesi güzel olanlardan gurbet türküleri söylemelerini isterdi. Bütün gerçek kahramanlar gibi kahramanlık türkülerinden pek hoşlanmazdı. Her akşam hecininin suyunu verdikten sonra elinde misvak hayvanın dişlerini fırçaladığı söyleniyordu. Doğru ya da yanlış, ama insanlar kadar hayvanları da sevdiği, yaratanı yaratılandan ötürü kutsadığı gerçekti. Allah’a ulaşmanın birçok yolu vardı elbet, Rahmi Bey Halet’in şahadet yoluna girmeden önce Allah’a ulaşmak için sevgi ve merhamet yolunu seçtiğini düşünüyor, bu yüzden de onu yere seren kurşundan nefret ediyordu.</p>

  <p class="p7">O Halet gibi vatan aşkına değil İslam’ı korumak için tepmişti bunca yolu, Arapların arasında da kendini yabancı hissetmiyordu. Mekke Emiri Şerif Hüseyin’in isyan edeceği haberlerine de çoğu erkânıharp subayı gibi, kulak tıkıyordu. Hem Arabistan çöllerine gelmesi için kimse zorlamamıştı onu, bu görevi kendisi istemişti. Kara tren Hicaz Demiryolu’nda bacasından beyaz dumanlar çıkartarak ilerlerken, vatan bellediği Anadolu toprağı akıp gidiyordu dışarıda. Camdan karlı dağlar, ırmaklar, kağnılar, kalabalık istasyonlar geçiyordu. Ve bitmek bilmiyordu yolculuk. Neden sonra, bozkırı geçip Toroslar'ı da aştıktan sonra, İskenderun’dan Suriye’ye girdiklerinde manzara değişmiş, ayağı çarıklı köylülerin yerini başlarında kefiye, bellerinde hançer Araplar almaya başlamıştı. Buranın halkı Türk değildi, ama sapına dek Müslüman’dı. Burada da minarelerin şerefelerinden ezan okunuyor, cuma namazlarında vaaz, cenaze kalkmadan önce sala veriliyordu. Bütün bunlar Rahmi Bey’in gözünde gavura karşı Osmanlı tebaası Müslümanları savunmak için yeterliydi. Arapların çok değil birkaç ay sonra İngiliz altınının iğvasına ve özgürlük hayallerine kapılarak isyan çıkartıp Devlet-i Aliye-i Osmaniye’yi arkadan vuracaklarını bilemezdi.</p>

  <p class="p7">Oysa öngörülebilirdi bu isyan. Rahmi Bey biraz olsun siyasetten anlasaydı, Cemal Paşa onu adli müşavir olarak görevlendirdiğinde divanıharbın idama mahkûm ettikleri arasında bu cezayı hak etmeyenlerin çoğunlukta olduğunu görmekle yetinmez, Şam'da gerçekleştirilen infazların siyasi sonuçlarını da tahmin edebilirdi. Savaşın ilk aylarında Şam Fransız Konsolosluğu’nun arşivine el konulmuş, yapılan inceleme sonucunda El-La Merkeziye Cemiyeti’nin Fransa’yla gizli ilişkileri açığa çıkmıştı. Bu cemiyetin azası bazı Suriyelileri, divanıharp reisinin ve üyelerinin uyarılarına rağmen idama mahkûm ettirmişti Cemal Paşa. Apar topar asılan mahkumların arasında ayan üyeleri, milletvekilleri, bürokrat ve kurmay subaylar, hatta gazeteciler de vardı. Rahmi Bey, bir hukukçu olarak onların tümünün, böyle alelacele, halka gözdağı verme amacıyla ipe gönderilmesinin doğru olmadığını düşünüyor, ne var ki elinden bir şey gelmiyordu. Savaş koşullarında tüm yetkiler ordu komutanının elindeydi. Komutanınsa hukuk bilgisi ve vicdanı askerlik bilgisi kadar gelişmiş değildi.</p>

  <p class="p7">O geceyi anımsadıkça savaşın neden kaybedildiğini, Arapların yalnızca İngilizler kışkırttığı için değil zalim Osmanlı’ya karşı bağımsızlık mücadelesi vermek için de isyan ettiklerini anlayacaktı Rahmi Bey. O geceyi yaşamı boyunca unutamayacak, ipte sallanan insanların görüntüsü bir kâbus gibi üzerine çökecek, ölene dek belleğinden silinmeyecekti. İnfazların yapıldığı Hükümet Meydanı'na geldiğinde gecenin geç vaktiydi. Şafağı bile beklemeden idamların başlamış olduğunu gördü. Mahkûmların sayısı kalabalık olduğundan celladın elini çabuk tutması gerektiğini biliyordu, ama bu kadar sabırsız davranacağını tahmin etmemişti. O Hükümet Meydanı’na geldiğinde, alanı aydınlatmak için konulmuş lüks lambalarının ışığında yan yana dizilmiş yüksek sehpalarda sallananlar vardı. Boyunlarından sarkan levhada yazılı suçlarının altına Kuran'dan bir ayet de eklenmişti. Rahmi Bey dehşet içinde “... ve yes’avne fil ardı fesaden en yukattelû ev yusallebû ev tukattaa eydihim ve erculuhum... ” (Yeryüzünde fesat çıkaranların cezası öldürülmek veya asılmak veya elleri ve ayakları kesilmektir) cümlesini okudu. İsyana benzer bir duygu kabardı içinde, ama kendini tuttu. Kuran’a inanıyor, ne var ki Peygamber'e inen vahiyden yüzlerce yıl sonra şeriat hükümlerinin Allah kelamına göre uygulanmasını her zaman doğru bulmuyordu. Hukukun üstünlüğü Allah’ın üstünlüğünden farklı olmalıydı, suçlular, savaş ortamında da olsa, hukuk kuralları çerçevesinde yargılanmalı, mümkünse idam edilmemeliydiler. Allah’ın verdiği canı, ecel geldiğinde, yine Allah’ın kendisi almalıydı. Dönüş, kim ne yaparsa yapsın, hangi suçu işlerse işlesin, O’naydı. Hükmeden de O’ydu, öldürüp dirilten de.</p>

  <p class="p7">İnfazların güvenliğinden Şam garnizonunu oluşturan Mevlevi taburu sorumluydu. Uzun külahlı, eski tüfekli askerler dimdik, gözlerini kırpmadan sessizce celladı izliyor, ipte sallananların sayısı çoğaldıkça sessizlik de çoğalıyordu. Son mahkûm, ötekiler gibi, tevekkül içinde ölmedi. “Esselamüaleyküm ya meşneka!” diyerek aksadeleri içinde beyaz hayaletler gibi sallanan dava arkadaşlarını selamladı önce, sonra iki askerin arasında elleri arkadan bağlı olarak idam sehpasına doğru yürüdü. Cellat ilmiği boynuna geçirince bir şarkı tutturdu. Rahmi Bey sözlerinden Arap milliyetçilerinin bağımsızlık şarkısı olduğunu ve silah zoru ya da gözdağı vermekle onları bu davadan vazgeçiremeyeceklerini anladı. Ne var ki, isyanın koca Osmanlı’yı yıkarak Kutsal Topraklar'ı İngiliz egemenliğine verebileceğini bir an bile düşünmedi. Ve nedense buraya gelişinin ertesinde Cemal Paşa'yı karşılamak için evine bayrak asan bir Arap’ın söyledikleri geldi aklına. Ona kuşkuyla bakarak “Ben sallanacağıma bayrak sallansın” demişti.</p>

  <p class="p7">Şam istasyonunda mızıka “Ey gaziler yine yol göründü serime”yi çalarken kendilerini karşılayan kalabalığın alkışları ve “Gazanız mübarek olsun!” haykırışları arasında kente girmişlerdi. Her yerde ay yıldızlı bayraklar asılıydı. İnfazlardan sonra Cemal Paşa'nın Mehmetçikleriyle birlikte çölü geçip Süveyş Kanalı’na dayanmışlardı. İngiliz gavurunu tepeleyip Sancak-ı Şerifi Kahire’nin burcuna dikmekti amaçları. Ne var ki evdeki hesap çarşıya uymamış, Kanal’a giderken karargâhtaki pirinçten de olmamak için gerisin geriye, Hazreti İsa’nın çarmıha gerildiği Zeytindağı'na dönüp, orada Alman İmparatoriçesi Augusta Victoria Kasrı’na sığınmışlardı. Dördüncü Ordu’nun genel karargâhı, Hicaz dahil beş cephenin birden yönetildiği bu görkemli binadaydı. Ve ömrünün ilk gazasından başına bir gazlı bez bile sarmadan sıyrılan Rahmi Bey’in dışında hiç kimse ordu kumandanına cephelerin neden bunca bol, cephaneninse bunca kıt olduğunu sorma cesaretini gösterememişti. Bu soru Rahmi Bey’in divanıharba verilmesi için yeterliydi, ama Cemal Paşa neşeli bir gününde olduğundan onu Medine’ye, Fahreddin Paşa’nın karargâhına sürmekle yetindi.</p>

  <p class="p7"><a id="a40"></a> </p>
</body>
</html>
