<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Kays’ın işreti ve kayserle işleri</title>
</head>

<body>
  <h1 class="h11"><a id="a15"></a>Kays’ın işreti ve kayserle işleri</h1>

  <p class="p7">İmrü’l-Kays Hadramut ve Yemame’de hüküm süren Kinde hükümdarlarından Haris oğlu Hucr'ün oğluydu. İsa’dan beş yüz yirmi yıl kadar sonra Necid’de doğmuştu. Annesini sormayın, onun şeceresini belirtmeye gerek yok, ama –çünkü Araplarda soy sop baba söz konusu olduğunda önem taşır– ben yine de söyleyeyim. Kays’ın annesi Taglip kabilesinden Mühelhil’in kız kardeşi Fatma’dır. Büyükbabasının büyükbabası Hucr, Lalını kabilesinin elinde bulunan Vail oğlu Bekr’in topraklarını da alarak bölgesini genişletmiş, zürriyetine önemli bir miras bırakmıştı. Bu mirasa, sonradan Hucr'le araları açılınca onu bir gece vakti çadırında basıp öldürecek olan Esedoğullarının otlakları da dahildi.</p>

  <p class="p7">İmruü'l-Kays, dayısı Mühelhil’in teşvikiyle şiir yazmaya başladığı için babası tarafından aile ocağından kovulmuş, dağ taş dol aşır olmuştu. Allah kelamını ileten Muhammed de, şiir söylediği gerekçesiyle Kays’ın ölümünden sonra, çok değil elli altmış yıl sonra kabilesinden kovulacak, Mekke’yi terk etmek zorunda kalacaktı, ama Allah’ın elçisi o zamanlar doğmamıştı daha. Dolayısıyla sözü ve bu “şair-şiir” işlerini fazla karıştırmadan, hele Kuran’daki “Şuara” Suresi’ne hiç mi hiç atıfta bulunmadan, Kays’a dönelim yine, Kays’ın kayserle işlerine geçmeden işret günlerini beyana devam edelim.</p>

  <p class="p7">Arkadaşlarıyla bir vahadan bir başka vahaya, bir yurttan ötekine konup göçüyor, avlanmadığı zamanlar şiir yazıp şarap içiyor ve elbette genç kadınlar ile kızları ayartmaktan geri kalmıyordu Kays. Bir keresinde dayı kızı Uneyze’ye de göz koymuş, karşılık görmeyince ona tuzak kurmaya karar vermişti.</p>

  <p class="p7">O gün genç kızın kabilesinin konaklayacağı yeri öğrenip subaşındaki kamışların arkasına gizlendi. Kervan, Dâret-i Cülcül denilen kamp yerine gelince aralarında Uneyze'nin de bulunduğu kızlar soyunup suya girdiler. Bunun üzerine saklandığı yerden çıkan Kays onların giysilerini alıp kaçtı ve kızlara giysilerini, ancak yanına çıplak gelirlerse vereceğini söyledi. Çaresiz razı oldular, yalnız Uneyze, evet bir tek o, kuzenine direndi. Hatta direnmekle kalmayıp Kays’ı küfür yağmuruna tuttu. Ne var ki, günbatımına yakın, kamp yerinde ateşler yanmaya, kuzular kızarmaya başlayınca yelkenleri suya indirdi. Kays, Uneyze’nin güneş görmemiş, akşam alacasında sedef gibi parlayan gövdesine, kara gözlerine, henüz tüyü bitmemiş mahrem yerine vuruldu, gözü başka şey görmez oldu. Hizmetkârlarına canından çok sevdiği dişi devesini kesmelerini buyurdu. Geceleyin kızlarla birlikte deveyi afiyetle yiyip şarap içtiler. Kays kendisini bineğinden yoksun bıraktığı için alınmış gibi yaparak kızın devesine çıkmayı ve mahfede onunla sevişmeyi başardı. Sonra da oturup şiirini yazdı olan bitenlerin.</p>

  <p class="p7">Diyordu ki, “Ah! Nasıl anmam Dâret-i Cülcül’ü, sevgilimle baş başa geçirdiğim o mutlu günleri, kızların subaşında gülüp oynaşmalarını.” Devesinden de söz ediyordu elbet, zavallının top top bükülmüş yağlarını beyaz ve ham ipeğe benzetiyor, kızların ateşte kızarmış etleri iştahla yediklerini anlattıktan sonra Uneyze’ye mahfede nasıl iştahla sarıldığını da anlatıyor, sözü fazla dolaştırmadan, allayıp pullamadan, derin felsefe yapmaya da pek gerek duymadan, sözü –evet Tanrı kelamını değil ölümlü ve günahkâr insanın ağzından çıkan ve can çıkmadan çıkmayan o tehlikeli sözü– dayı kızının “gönül avutan meyvelerini nasıl devşirdiğine” getiriyordu. Nasıl mı devşirmişti o meyveleri? Geceleri nazar boncuklu çocukların, gebe kadınların yanına giderek, yataklarına girip emzikteki çocuklarla meyveleri paylaşarak, çocuklara genç annelerin yukarısını bırakıp aşağısıyla yetinerek “Ah o emzikli kadın!” diye iç geçiriyordu, “çocuk ağladıkça gövdesinin yarısıyla ona dönüp meme verir, altındaki yarısı benden ayrılmazdı.”</p>

  <p class="p7">Ve bu dizeler Mısır ketenlerine altın harflerle işlenip Hazreti İbrahim’in yaptığı Kâbe’nin duvarına asılıyordu. Bir gece tatlı diliyle elde ettiği kadını çadırından çıkarıp nasıl kumların üzerine yatırdığını da anlatıyordu, üzerlerini örten karanlığı da. Ülker yıldızı da tam o anda çıkıp göğün ortasında, sevgilisinin belinin tam ortasındaki değerli taşlar gibi parlamasın mı! İşte o zaman ne aşka doyuluyordu ne kadına. Dünyaya da doymak olmuyordu vesselam. Yine de yanlış anlaşılmak istemem. Kays’ın şiirlerinde gönül serüvenleri yoktu yalnızca; dağları, kumları, kurumuş dere yatakları, sıcağı ve ayazıyla, kayaları, sarp yamaçları ve mağaralarıyla bütün bir coğrafya soluk alıp veriyordu onun dizelerinde. Harfler ağır aksak yürüyen develer gibi eğrilip büküldükçe, “elif”ler “nun”lara girip çıktıkça, “mim”ler “vav”larla yuvarlanıp “dal”lara kavuştukça bulutlar rüzgârda savruluyor, hiç beklenmedik bir anda indiren sağanak “üzerinde devetüyünden dokunmuş abasıyla bir kabile şefi” kadar heybetli duran Sebir Dağı’nın tozunu toprağını ovaya yığıyor, fırtına geçtikten sonra her yanda “Yemenli çerçinin satmak için yere serdiği renk renk kumaşlar gibi” çiçekler açıyordu. Bu çorak, bu aman vermez ülkede, bu sert iklimde açan bir çiçek miydi İmruü’l-Kays yoksa ona bu payeyi, şehvet yüzünden öldüğü, sonunda ateşten gömleği giydiği için, ben mi veriyorum? İlk başta da söyledim, ateşten bir gömlektir sevda. Giyince teni yakar, acıtır, sonunda zehirleyip öldürür.</p>

  <p class="p7">Babasının ölüm haberi geldiğinde Kays, Şam taraflarında yine işretteydi. Yetim kalan her oğul gibi kahroldu, ama renk vermedi. “Bugün şaraba yarın yola devam!” diyerek babasının öcünü almaya yemin etti. Esedoğullarından yüz tanesini kesip bir o kadarının da alınlarını çizmeden Hucr'ün ruhunun huzura kavuşmayacağını, babasının baykuş suretinde kabrinin başına konup gelen geçenden su dilenmeye devam edeceğini biliyordu. İşte bu yüzden zırh giydi, kılıç kuşandı, muallakasında övgüler düzdüğü “iri ve tüysüz, sırtı ebucehil karpuzu kırılan taş kadar sert, ön ayaklarını yüzer gibi kullanan, kurt gibi koşup tilki yavrusu gibi çifte atan” atına bindi, dere tepe düz giderek karlı dağlar ile kum denizini aştıktan sonra Bekir ve Taglip kabilelerinin yurduna vardı. Onlardan yardım istedi. Esedoğulları kendilerini bağışlatmak için Kays'ı asker topladığı yerde gelip buldular, çadırına kadar giderek af dilediler. Fakat o başında siyah sarıkla karşıladı babasının katillerini, onlara Hucr'ün kanını yerde bırakmayacağını söyledi. Ve işret düşkünü bir şairden umulmayacak hışımla, atmaca gibi çöktü üzerlerine, çoğunu kılıçtan geçirdi, öldüremediklerini de esir alıp yardımını gördüğü kabile şeflerine köle yaptı. Sonra yollara düştü yeniden, onun alın yazısı da böyle konup göçmek, bir kuyudan ötekine, bir kentten bir başka kente savrulup durmaktı işte. Ve sahrada avare dolaşırken şiir söylemek. Ama düşmanları boş durmadılar. Esedoğullarının öcünü almak için Kays’ın peşine düştüler. Bunun üzerine Kays, her nasılsa, nereden aklına estiyse, Bizans İmparatoru Justinianos’tan, evet yanlış okumadınız, Konstantinopolis’in hakimi, bütün zamanların en büyük basileusu, Kayser Justinianos’tan yardım istemeye karar verdi.</p>

  <p class="p7">Onun Arabistan çöllerinden kalkıp İstanbul’a gelene kadar başından neler geçtiğini, nerelerde konakladığını bilmiyoruz. Öyleyse bir sabah vakti, yedi tepeli kentin surları önünde göründüğünü, Umandaki gemiler ile saraylara, mermer sütunlar ile manastırlara, o güne dek hiç görmediği, hayal bile etmediği erguvan renkli denize, Boğaz’ın girişindeki fenere, Üsküdar'ın kırmızı kiremitli bazilikaları ile Ayasofya'nın gökyüzüne asılmış gibi duran dev kubbesine şaşkınlık ve hayranlıkla bakakaldığını tahmin edebiliriz. Hatta hayal gücümüzü biraz zorlayıp, Kays’ın aslında düşmanlarından kaçmak için değil, yardım istemek için de değil, Justinianos'un karısı Teodora’nın ününü duyduğundan İstanbul'a geldiğini varsayabiliriz. Ne de olsa şairdi ve damarlarında Bedevi kanı dolaşıyordu. Tanrı vergisi şehvet ona şahdamarından daha yakındı.</p>

  <p class="p7">Arabistan çöllerinde gezerken duymuştu Teodora’nın ününü. Justinianos’un yanından ayırmadığı, her konuda görüşüne başvurduğu, belli ki körkütük sevdalandığı imparatoriçenin bir zamanlar Bizans’ın en hayasız fahişelerinden biri olduğunu biliyordu. Beyaz tenli, ateşli, zeytin yeşili gözlerinde şehvete davetin parıltısı yanıp sönerken hayal ediyordu onu. Teodora’nın henüz bir erkekle yatamayacak kadar küçük yaştayken bile, oğlanların Bizans genelevlerinde yaptıkları gibi ters ilişkiye girmekten çekinmediği, olgunlaştıktan sonraysa her türlü hazzı vermeye ve almaya hazır bir kadın olduğu, kimi zaman cinsel güçlerinin doruğundaki sayısız delikanlıyla sevişip posalarını çıkardıktan sonra onların hizmetkârlarıyla da çiftleştiği, bir türlü doymak bilmediği rivayeti, belki de kara çalmadan başka bir amaç taşımayan bütün bu iftiralar Arabistan’a kadar yayılmıştı. Kabile şeflerinin çoğu, İmruü’l-Kays da dahil, Teodora hakkında anlatılanlara inanıyor olmalıydılar. İmparatoriçenin gençliğinde doğanın bedenine bağışladığı üç delikle yetinmeyerek göğüs uçlarının da aynı işlevi görmeyişinden yakındığı, herkes gibi Kays’ın da bildiği, ama bir de yerinde görüp bizzat denetlemek istediği bir gerçekti. İşte bu amaçla çıkmıştı yola, Teodora'yla tanışabilmek için her şeyi, Suriye çöllerinde kaplanlara, Anadolu bozkırlarında kartallara yem olmayı bile göze almıştı. Ya da Akdeniz'in dibini boylamayı, Adalar Denizi’nde fırtınayla, Marmara’da korsanlarla boğuşmayı, evet bir uçkur uğruna bütün bunları ve daha nicelerini göze almıştı.</p>

  <p class="p7">Kostantiniye’nin kapılarına vardığında Teodora’yı hâlâ, gençliğinde yaptığı gibi, çırılçıplak sırtüstü yatıp bacaklarını açmış, kölelerin mahrem yerine serptikleri arpa tanelerini aç kazlara gagalatırken hayal ediyordu. Oysa çok şey değişmişti o zamandan bu yana. Teodora kendisi gibi “Maviler” taraftarı olan Justinianos’la karşılaştığında otuz beşindeydi. Görmüş geçirmiş bir kadındı; yaşadığı düşkün hayattan sonra devletin ileri gelen memurlarından birinin metresi olarak Kuzey Afrika’ya gitmiş, İstanbul’a dönmeden, daha doğrusu gönderilmeden önce İskenderiye'de yalnızca keşişlerle değil, Kilise’nin başpiskoposuyla da düşüp kalkmıştı. Kays, kayserin böyle bir kadını beğenip onunla ilişki kurmasına, karısı Lupicina’nın ölümünden sonra da evlenip onu imparatoriçe yapmasına, doğrusu hiç şaşırmıyordu. Basileusların güçlü kadınlardan hoşlandıklarını, devlet işlerini yürütürken genellikle onların etkisinde kaldıklarını, hatta eşlerine yalnızca iktidarı değil narin bedenlerini de teslim ettiklerini biliyordu. Onun Bedevi kafasının asıl almadığı, bir ayı oynatıcısı ile bir sirk akrobatının kızı Teodora'nın nasıl olup da devletin en yüce makamına gelebildiğiydi. Onun tanıdığı, bir deve mahfesinde ya da palmiyelerin altında sıkıştırıp kokladığı, geceleyin çadırlarından çıkarıp kuma yatırdığı kadınlar hâşâ, sümme hâşâ bunu beceremezlerdi. Mutlaka bir şeytan tüyü olmalıydı Teodora’da. Kendisinin nasıl bir cini varsa, şarap içip kafayı bulduktan, ateşin karşısında gevşeyip sızdıktan sonra cini nasıl aşka gelip ona güzel sözler söyletiyorsa, Teodora'nın bedenindeki cin de imparatoriçenin bedenini hazdan kıvrandırıyor, şehvet duygularını kabartıp ona henüz tadılmamış zevklerin kapısını aralıyordu. Kays da, ne yapıp etmeli, bu kapıdan içeriye girmeliydi.</p>

  <p class="p7">Justinianos’un huzuruna çıkmadan önce nefsinin bütün kapılarını zorladı Kays, ama hiçbiri açılmadı. O serkeş ve avare şair gitmiş, yerine her gün yeni şeyler görmekten, dünyayı keşfetmekten hoşlanan meraklı bir gezgin gelmişti. İşte bu merakla dolaştı Kostantiniye’yi, kent de ona kapılarını açtı, ama üç sıra dikilen yüksek surların ardındaki sırlarını, sarayın erguvan rengi odalarında işlenen cinayetlerin, atlas yorganların altında olan bitenlerin, en değerli takılarıyla göz kamaştıran Bizanslı kadınların sırrını açmadı. Kays, yine de tanımadığı bir kadın gövdesini keşfeder gibi heyecanla, istekle, o güne dek hiç tatmadığı bir hazzın sarhoşluğuyla dolaştı sokaklarda. Saraylar, kızıl somaki sütunlar, doğudan batıya uzayıp giden geniş caddenin iki yanına dizili heykellerin gölgesinde uyuklayanlar gördü.</p>

  <p class="p7">Al, yeşil, mavi, beyaz giysileri içinde Hipodrom’a doğru akıyordu kalabalık. Aralarına karıştı. Araba yarışlarını, ahalinin galeyanını, karşılıklı çekilen hançerleri, yerde can çekişenleri gördü. Çölün şiddetinden daha farklı, sanki daha uygardı kentteki vahşet, ama insanlar burada da dalaşıyor, Hipodrom’da fır dönen arabaların kaldırdığı toz duman içinde bağrışıp çağrışıyor, kan istiyorlardı. Oysa Kays kan görmek istemiyordu artık, bir an önce huzura çıkıp Justinianos’la tanışmak, sonra da imparatoriçe için yazdığı kasideleri okuyarak, Bizanslı kadınların çoğu gibi küçük ve atak olduğunu duyduğu Teodora’yı baştan çıkarmak istiyordu.</p>

  <p class="p7">Hipodrom’da bir kez uzaktan gördü imparatoru, yanına gitmek istediyse de muhafızlar bırakmadılar. O da yerine dönüp ayı oynatıcılar ile akrobatların gösterilerini, araba sürücülerinin kırbacıyla koşturan atları izlemeye devam etti. Hayvanlardan öç alırcasına indiriyorlardı kırbacı, amaç yarışı kazanmak değil imparatorun gözüne girmek, belki bir mevki kapmaktı. Bu kadar hız, böylesine hırs alışmadığı bir şeydi Kays’ın. O bir kuyudan bir başka kuyuya, bir vahadan ötekine savrulur, kervanlardan arta kalan izlerin peşinde dolaşırken, hatta bir an önce yar koynunda uyuyabilmek için kum tepelerini aşarken bile kırbaçlamazdı atını. Tam tersine ona övgüler düzer, her daim hoş tutup gönlünü alırdı. Atı için yazdığı dizeleri hipodromda araba sürenler, kırbaç vurup kan fışkırtanlar duysa ne derlerdi acaba. Atı en yakın dostuydu, sanki gövdesinin uzantısı, ayrılmaz parçasıydı. Etle tırnak nasılsa öyle. Vahşi hayvanları kaçarlarken oldukları yere mıhlar, önlerinde heybetle şahlanırdı; böğrü geyik böğrü gibi alımlı, sel kadar tezdi. Kays yalnızca doru donuna hayran değildi atının, bir kaya kadar sert ve düz sırtına, rüzgârda uçuşan yelelerine, hatta kazan gibi kaynayan karnının fokurtusuna bile sevdalıydı. Diyeceğim, at ve avrattan başka gailesi yoktu hayatta ve Kostantiniye denilen görkemli kentte, her ikisinden de uzaktı.</p>

  <p class="p7">Huzura çıkmayı beklerken hamamlarını da dolaştı kentin, çölde geçen susuz gecelerden, cehennem sıcağında üstüne yapışan kirli giysilerden öç alırcasına çeşmelerden mermer kurnalara dolan sıcak suyla yunup arındı, yorgun ve yaralı gövdesine tas tas dökündü. Buharda silikleşen, dalgalanan, eriyecekmiş gibi eğrilip bükülen mozaiklerde av sahnelerini, su perilerinin satirlerle çiftleşmelerini seyretti. Bir mozaikte, hamam arkadaşlarından şarap tanrısı olduğunu öğrendiği Dionisos her zamanki gibi sarhoştu. Ancak yakın dostu bir satirin, ormanda peri kovalamaktan yorgun düşmüş yarı keçi yan insan bir satirin yardımıyla ayakta durabiliyordu. Tanrı’nın sağ elinde tuttuğu kupadan dökülen şarabı bir panter yavrusu yalıyordu. Eros gölgeye sere serpe uzanmış uyuyordu. Çıplaktı ve uykusunda bile çapkındı. Mavi giysili genç kız Eros’un oklarını çalmak üzere sessizce ona doğru yaklaşıyordu. Oklar atıldığında, yani genç kız kıvırcık saçlı güzel adama abayı yaktığında ten hazdan kıvranacak, aşk tüm güzelliği ve gerçekliğiyle yaşanacaktı. Bu benzersiz anları, insanın her şeyi unuttuğu, bir kadının sıcaklığında eriyip gittiği, kaybolduğu anları özlüyordu Kays. Hamamda gevşeyip çözülürken çıplak gövdesinde zekeri, evet yalnızca o, sertleşip dikiliyordu. Teodora’yla yaşayacağı aşk gecesini hayal ediyor, huzura bir an önce çıkmak istiyor, ama girişimleri bir türlü sonuç vermiyordu. Kimsenin umurunda değildi soyu sopu, kaside düzmedeki hüneri ya da ne bileyim, babasının düşmanlarını bir vuruşta yere sermesi. Burada sarayın kapıları, Bedevi çadırından farklıydı biraz. Kadınlar da öyle, istediğin an kolundan tutup kumların üzerine yatıramıyordun. Kays, tüm kapılar üzerine kapandıkça, fahişeler de dahil Bizans'ın tüm kadınlarından yüz bulamayınca kahroluyor, soylu bir prens olduğunu unutup teselliyi kendi kendini tatminde arıyordu. Bir zamanlar kılıç tutan, körpe kızların memelerini okşayan, sonra da o hızla kasideler yazan eli, o kahrolasıca, doymak bilmeyen erkekliğini tutuyordu artık. Sanki zaman geçmiş, gün dönmüştü. Burada, somaki sütunlar ile dikili taşların, su kemerleri ile sarnıçların, manastırlar ile dev kubbeli kiliselerin kentinde kavruk bir Arap'tı o kadar, kızların ve kısrakların sevgilisi, şair-i muazzam İmruü’l Kays değil.</p>

  <p class="p7">Hamamın bir köşesinde, pek kimsenin rağbet etmediği kuytu bir kurnanın duvarındaki mozaik levhada gördüğü kambur aklından çıkmıyordu. Tuhaf bir biçimde kendine benzetiyordu kamburu, alnını örten kirpi saçları, uzun burnu, kara, kapkara gözleriyle.</p>

  <p class="p7">Kendi gözleri gibi kamburun gözleri de biraz dalgın, hüzünlüydü. Rüyasında görüp, aşk badesini elinden içtikten sonra sevdalandığı, uğruna yurdunu terk eyleyip yollara düştüğü yavuklusunu özlüyormuş gibi. Kurnanın duvarındaki mozaikten bakan kambur aynı zamanda cüceydi, dikleşen erkeklik organıyla hayaları da, gövdesine göre oldukça büyüktü. Elinde çatal uçlu bir sopa tutuyordu, ayaklarıysa beyaz zeminin üzerinde kuş kadar hafifti. Yürümüyor, uçuyordu sanki. Mutlu görünüyordu. Hatta sonsuz bir sevinç, taşkın bir heyecan içinde olduğu bile söylenebilirdi. Belki de, sağ omzunu boydan boya örten kamburu değil de, çocuğu olamayacağına, bir insana hayat veremeyeceğine göre yalnızca zevk aracı olarak kullandığı erkekliğini önemsediğinden, onu şu ölümlü dünyada tek varlık nedeni saydığından böylesine uçarı, bu denli kayıtsız bir hali vardı.</p>

  <p class="p7">Kays hamamda tanıştığı, uzun uzun sohbet ettiği bir saray görevlisinden bu mozaiği yapan ustanın nazar değmesin, kemgözü sahibine geri çevirsin diye kamburu böyle kusursuz çizdiğini, onu bakıra çalan mozaik parçalarıyla özene bezene süslediğini öğrenmişti. Levhanın üzerinde siyah harflerle “KAİ CY” yazıyordu. Bu sözcüklerin anlamını sorduğunda görevli “SİZE DE” demişti. Hemen anlamıştı Kays, kendi ülkesinde de buna benzer muskalar, büyüler vardı çünkü. Kadınlar boyunlarına, erkekler çadırların girişine, hatta Kâbe’deki putların, Lat’ın, Uzza’nın, Manat’ın boyunlarına asarlardı. Kötülüğümü istiyorsan al benden de o kadar! Amacın iyilikse benim de öyle. Kamburun, ucu bir hançer gibi kıvrılan erkeklik organıyla böyle sağa doğru hamle yapar gibi duruşunda bir hikmet vardı. Tabii ki anlayana. Kambur olduğuma bakma, der gibiydi, kalafatım yerli yerinde, kocaman hayalarım taş gibi ya sen ona bak! Üstelik yalnızca zevk için, haz alıp haz vermek için taşıyorum onları, sırtımda kamburumu taşıdığım gibi. Kays, ne tuhaf, hamama her gelişinde, kamburu her görüşünde, onun yerinde olmak için karşı konulmaz bir istek duymaya başlamıştı. Kendi kamburunu taşıyamıyordu artık, bu zengin, bu üç yanı suyla çevrili kendi hüsnüne hayran kentte, kendini beğenmişlerin, ordu kumandanları ile ulu rahiplerin, her gece düşlerine giren imparatoriçe ile kılıbık kocası Justinianos’un kentinde serseri gibi dolaşmaktan, bir ucube gibi karşılanmaktan, dilenci yerine konulmaktan bıkmış usanmıştı.</p>

  <p class="p7">Sonunda Teodora için yazdığı müstehcen kasideleri sağda solda yüksek sesle okumaya başladı. Hatta bir keresinde mermer sütunlardan birinin üzerine çıkıp Ayasofya’da vaaz veren papaz gibi kıyamet gününün yaklaştığını, çünkü kentte bina ve zinanın çoğaldığını, imparatoriçenin bizzat kendisinin zina yapmaktan başka işe vakit bulamadığını haykırdı. Hamamda da boş durmuyor, yanına kim gelirse, Teodora’yla nasıl seviştiğini, onu nasıl evire çevire dümdüz ettiğini, Hipodrom’daki üç yılanlı sütun gibi altında kıvır kıvır kıvrandırdığını ballandıra ballandıra anlatıyordu.</p>

  <p class="p7">Eski kaynaklar, uykusuzluk illetinden mustarip imparatorun, geceleyin sarayda gidip gelirken kafasının da imparatorluğun sınırlarını bir uçtan bir uca dolaştığı söylenen Justinianos’un sonunda Kays’ı kabul ettiğini, yanına asker verip ülkesine yolladığını yazıyor. Ama ben koskoca basileusun bir Arap şairine, hunharca öldürdüğü insanlar kadar bile değer vermesinin mümkün olmadığını bildiğim için, Kays'ın saray kapısından döndüğünü tahmin edebiliyorum. Ankara yolunda güneş batarken, bozkırda bir kervansarayda konakladığını da. İmparatorun ardından yolladığı ulak orada, avluda tek başına oturmuş kara kara düşünürken buldu Kays’ı. Hediyesini kendi elleriyle giydirdi. Allı yeşilli, ipekten bir gömlekti bu. İmparator onu kabul edemediğini ne var ki kendisinin bu alçakgönüllü hediyeyi kabul etmesini rica ediyordu. Kays hediyeyi aldı, hemen giymedi. Ankara Kalesi’ne vardıklarında tekfurun kızını baştan çıkartırım ümidiyle giydiğindeyse artık çok geçti. Sıcakta terleyince zehir etkisini gösterdi, derisi parça parça yüzülmeye başladı Kays’ın. Hallac-ı Mansur gibi “Ene’l Hak” dediği için yüzmediler derisini, o çok sevdiği, giderek tanrılaştırdığı kendi zekerinin kurbanı oldu.</p>

  <p class="p7"><a id="a16"></a> </p>
</body>
</html>
