<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Çekirge yağmuru</title>
</head>

<body>
  <h1 class="h11"><a id="a43"></a>Çekirge yağmuru</h1>

  <p class="p7">Rahmi Bey’in nekahet dönemi uzun sürmedi. Gençti, dayanıklıydı, savaştan fazla yıpranmamıştı bedeni, dolayısıyla çabuk iyileşti. Ve hastaneden çıkar çıkmaz ilk işi, bu kez Fahreddin Paşa’nın iznine de gerek duymadan, Ravza-i Mutahhara’yı ziyaret etmek oldu. Nasılsa çürüğe çıkmıştı artık. Ama kuşatma sürdüğünden memlekete dönmesi mümkün görünmüyordu.</p>

  <p class="p7">Hava her zamanki gibi boğucuydu. Medine’nin dar sokaklarında yürürken nefes alamıyordu. Taş evler, kafesli pencereler üzerine yıkılacakmış gibi duruyorlardı. Sol kolunun yokluğuna alışamamıştı henüz. Adım atarken iki kolunu da sallamak istiyor, sonra birinin eksikliğini fark edince içi eziliyordu. Sakat zabiti görenler ona acıyarak bakıyorlardı. Bir deri bir kemik kalmış, çarşı ve sokaklarda ayak sürüyen, evlerin eşiklerinde uyuklayan Medine’nin Arap halkı aslında bu Osmanlı zabitini fazla yadırgamıyordu. Onların da arasında sakatlar, topallayarak çarşı pazar dolaşanlar, yarı çıplak dilenenler vardı. Arada bir ipek giysileri içinde eşraftan birilerine de rastlıyordu, ama gördüğü diz boyu yoksulluktu. Donsuz çocuklar, sıtmadan beti benzi atmış ihtiyarlar, kara çarşaflı zayıf, çok zayıf kadınlar. Türkler de vardı içlerinde ve yaralı, kendi gibi sakat, yorgun askerler. Bir yığın yıkıntıdan ibaretti Medine, ama Osmanlı onu yine de İngiliz gavuruna ve asilere karşı savunmaya kararlıydı, kentin asıl sahibinin bu asiler olduğunu unutmuş görünerek. Hilafetin başkenti İstanbul’un adları, sıfatları olur da, Peygamberin ve İslam’ın ilk halifelerinin kenti geri kalır mı? Ateşli hummayı çağrıştıran Yesrib adı Hicret’ten sonra yerini Medine'ye bıraktığından bu yana, burçlarında rengini şehitlerin kanından alan al yıldızlı Türk bayrağının dalgalandığı Medine, sur içindeki taş evler ile toprak damlı izbelerden ve daracık sokaklar ile çarşıdaki birkaç avuç içi kadar dükkandan ibaret de olsa, onu adlarının hatırı için bile savunmaya değerdi. Medinetü’n-Nebi'yi, Darü’s-Selam’ı, Karyetü’l-Ensarı, El Mübareke’yi, Darü’l-Ebrar ve Kubbetü’l-İslam'ı savunuyordu Osmanlı, herhangi bir kenti değil. Zaten kuşatma başlar başlamaz Fahreddin Paşa’nın ilk işi, kentin bu son adından da anlaşılacağı gibi, İslam’ın kubbesi altında saklanan Kutsal Emanetler'i, Peygamber'in Sandukası hariç, İstanbul’a göndermek olmuştu. Listeyi hazırlayıp paşanın onayına sunmak da Rahmi Bey’e düşmüştü. Neler mi yangından mal kaçırır gibi gönderilmişti İstanbul’a? Rahmi Bey'in sayımına ve defterine yazdığına göre Osman bin Affan’ın, ceylan derisine elle yazılmış Kuran’ından Peygamber’in kılıcına, gümüş çerçeveli Hilye-i Şeriflerden pırlanta incili, mercan ya da amber tespihlere, altın kaplama Mushaflardan yakut ve pırlantalarla süslü kandil askılarına varıncaya dek paha biçilmez bir hazine.</p>

  <p class="p7">Mescid-i Nebi’nin avlusu kalabalık değildi. Dünyanın dört bir yanından yollara düşüp buraya dek gelen mücavirlerin türbenin yanında yatıp kalktıklarını, ömürlerinin kalan kısmını burada, çölün ortasındaki bu kuytu avluda, sevgili peygamberlerinin huzurunda tamamladıklarını duymuştu. Minber ile kabir arasındaki bu yer Muhammed’in dediği gibi cennetten bir köşeye pek benzemiyordu. Mücavirlerden biri yağlı, yamalı, kefene benzer beyaz giysileriyle yanına yaklaşıp para istedi. Bir başkası sırtında taşıdığı kırbadan su satmaya kalkıştı. Rahmi Bey sadaka vermeyi sever, Müslümanlığın gereği sayardı, ama bu kez hiçbirine yüz vermedi. Bir an önce yeşil kubbeli türbenin içine girip Peygamberin huzuruna varmak, yeşil sandukasına yüz sürüp şükranlarını sunmak istiyordu. Hayattaydı, midesi tamtakır da olsa aklı ve sağ kolu yerli yerindeydi ya, daha ne isterdi.</p>

  <p class="p7">Türbenin anahtarları kapıda bekleyen sırım gibi bir Habeş’in belindeydi. Rahim Bey’i görünce asker selamı verdi. Sonra o da para istedi. Peygamberin aziz na’şının böyle haraç mezat, adım başına parayla satılması hiç hoşuna gitmedi Rahmi Bey’in, ama ses çıkarmadı. Habeş’in eline birkaç kuruş tutuşturunca kapı yavaşça açıldı ve kendini gümüş parmaklıkların önünde buldu. İçeride, kubbeden yere dek sarkan atlas örtünün altında Muhammed yatıyordu. Yanında Hazreti Ebubekir ile Hazreti Ömer’in de sandukaları vardı. İki rekât şükür namazı kılıp dua etti. Ve yıllar, çok yıllar önce Peygamber'in burada, Ayşe’nin kollarında öldükten sonra yatağın altına gömüldüğünü düşündü. Gömülmeden önce, Ayşe bir köşede ağlarken babası Ebubekir girmişti içeriye. “Hayatın gibi ölümün de güzel ya Resulullah!” diyerek alnından öpmüştü damadını. Sonra Ayşe’nin çoğu geceler, karanlıkta Allah’ın elçisinin yırtık giysilerinden birini dikerken kandil yakma gereği duymadığını, çünkü uykuya dalmış Peygamber'in yüzündeki nurun ipliği iğneye geçirmeye yettiğini söylediğini anımsadı. Öyle çok şey dinlemişti ki Peygamber hakkında, onun olağanüstü hayatını tüm ayrıntılarına varıncaya dek öylesine yakından biliyordu ki, kendini sanki sahabeden biriymiş gibi duyumsadı. İçi bir tuhaf oldu o anda, bir erkek kardeşini daha dün kaybetmiş gibi yüreği sızladı. Mekkeli üç eski arkadaş, Peygamber ve iki halifesi, yan yana ebedi uykularındaydılar şimdi. Nedense onların cennette değil de az ileride, mücavirlerin arasına karışarak avludaki sütunlardan birine sırtlarını dayayıp sohbete daldıklarını hayal etti. Sonra geldiği gibi, aynı bozuk ve tozlu yollardan geçerek karargâha geri döndü.</p>

  <p class="p7">Rahmi Bey’i o gece, her zamanki gibi uyku tutmadı. Kolu sızlıyordu. Oysa artık yoktu o kol, omuzdan kesilmiş yerine hiçbir şey, ucu çengelli bir sopa, bir tahta parçası bile konulmamıştı. Acıması, bir yakınını kaybetmiş gibi böyle durduğu yerde sızlaması için bir neden yoktu, kol gitmişti çünkü, geri gelmemek üzere Medine toprağında kalmıştı. Gömmüşler miydi acaba, yoksa hastanede bir yere mi kaldırmışlardı? Kim bilir belki de köpeklere vermişlerdi. Ya da küçük bir kız çocuğunu diri diri toprağa gömer gibi... Çocuğu yoktu Rahmi Bey'in, henüz yoktu. Belki bu nedenle kol acısı evlat acısı gibi geliyordu ve tuhaf şeyler geçiyordu aklından. “Peygamber de öldüğüne göre” diye düşünüyordu, “o bile toprak olup çoktan dağıldığına, gerçekte yeşil örtülü sandukanın içinde ondan tek bir iz, bir kol bile kalmadığına göre benim başıma gelenlerin ne önemi olabilir?" Sonra Zümer Suresi’nin ölümle ilgili ayetini anımsıyordu, uykusuz kaldığı uzun ve karanlık gecelerde mırıldandığı ayeti okuyordu kendi kendine, okudukça yatışacağına endişesi daha da çoğalıyordu:</p>

  <p class="p7">“Allah, öleceklerin ölümleri anında, ölmeyeceklerin de uykuları sırasında ruhlarını alır. Ölmesine hükmettiği kimselerinkini tutar, diğerlerini bir süreye kadar salıverir.” Bir süreye yani ecelleri gelene kadar.</p>

  <p class="p7">Sonunda her canlı gibi Muhammed de tatmıştı ölümü, hakkında yazılan onun da başına gelmişti. Artık bir daha ölmeyecekti, insan bir kez ölüyordu nasılsa, orada, öbür dünyada dirilmek de vardı, üstelik ölmemek üzere dirilip hesap vermek, ama burada, bu ölümlü dünyada herkes gibi Peygamber de kendi ölümünü ölünce “Yüce Arkadaş”ı özlediği zamanlar, vahiy gelmediğinde kendini uçuruma atma düşüncesi, o kahreden yokluk, yoksunluk duygusu geride kalmıştı.</p>

  <p class="p7">İnsan belki bir kez ölüyordu, ama gerçekte Allah dilediğinin canını uykuda alıp uyandığında iade etmiyor muydu? Kuran'a bakılırsa iade ediyordu. Ve Rahmi Bey kolunun değilse bile canının hâlâ bedeninde oluşuna, her sabah ona iade edildiğine şükrediyordu. Oysa Peygamber Allah’a kavuşmuştu çoktan, O’nun rahmetiyle sarılıp sarmalanmış, belki doğduğu Fil yılındaki gibi, ebabil kuşları Kâbe’ye saldıran kâfirleri taşa tutarken tortop olup kıvrılmış, Ayşe’nin kollarında öylece kalmıştı. Yoksa anneye dönüş müydü ölüm, başlangıca, o ilk karanlığa? Allah’a değil de ana karnına.</p>

  <p class="p7">Annesi düşüyordu aklına. Kolunu kaybettiğinden beri nedense sık sık, özellikle de böyle yıldızsız, zifiri karanlık gecelerde annesini anımsıyordu. Bir fotoğrafı bile yoktu. Zaten ne kalmıştı o sevecen, kavruk yüzlü kadından. Kendisi belki, bir çocuk olarak Rahmi Bey’in kolsuz gövdesi. Bir fotoğrafı bile yoktu evet, ama ne tuhaf, annesini İstanbul'da, kaldığı bekâr odasının duvarındaki hayali fotoğrafta gülümserken anımsıyordu. Bir zamanlar Galata’da düşüp kalktığı kadınların her birinden bir iz vardı o gülümseyişte. Annesi belki de koynuna girdiği kadınların toplamından ibaretti. İçinden çıktığı kadını bir türlü çıkaramıyordu hayalinden. Yuvarlak, kavruk bir yüzü, gülümseyince parlayan altın dişleri vardı. Gözleri hafif çekik, zeytin karasıydı. Denizli’den gelip Hacırahmanlı’ya yerleşen Yörüklerdendi. Bir zaman olmuş o da yaşamış, doğduktan sonra, çok değil on beş yıl sonra Rahmi Bey’i doğurmuştu. Gerçek miydi peki? Elbette gerçekti, ama hiç yaşamamış gibi ölen Anadolu kadınlarındandı. “Bir fotoğrafı bile yok” diye düşünüyordu Rahmi Bey, “ama yokluğu var, yani ölümü.” Annesinin ölümü artık geri gelmesi mümkün olmayan sol kolu kadar gerçekti ve düşündükçe, anımsadıkça acı veriyordu.</p>

  <p class="p7">Çember giderek daralıyordu. Asiler sonunda istasyonların çoğunu ele geçirip demiryolunu devreden çıkarmayı başarmış, Medine’nin dünyayla ilişkisini kesmişlerdi. Destek kuvvet ve iaşe gelmesi mümkün değildi artık. Zaten üst üste yenilgi haberleri geliyor, cepheler peş peşe bozuluyor, İngiliz esir kampları dolup taşıyor, dağılan ordular perişan askerleri ve ümidini yitirmiş, makam koltuklarına yorgun bir deve gibi çöküp kalmış paşalarıyla geri çekiliyorlardı. Bir Fahreddin Paşa kalmıştı boyun eğmeyen, Peygamberin kabrini düşmana bırakmam diye direnen. İmparatorluk çatırdamıyordu artık, düpedüz yıkılıyordu. Çanakkale Zaferi, İtilaf Devletleri’nin İstanbul’u ele geçirmesini önlemişti belki, ama Sarıkamış felaketinden, Gazze ve Filistin cephelerindeki yenilgilerden, Galiçya bozgunundan sonra bu zaferin de fazla bir anlamı kalmamıştı. Bazıları Çanakkale savunmasını bile, Anafartalar kahramanı Mustafa Kemal Paşa’ya değil Cemal Paşa'ya atfediyor, Dördüncü Ordu’nun Mısırda caydırıcı etkisi sayesinde düşman zırhlılarının boğazdan geçip İstanbul’u bombardıman edemediğini öne sürüyorlardı.</p>

  <p class="p7">Rahmi Bey fazla ilgi göstermeden dinliyordu konuşulanları, Medine’nin akıbetini de pek önemsemiyordu. Bu durumda, Hicaz’ın neredeyse tümü asilerin denetimine geçmişken, Peygamberin kenti diye Medine’yi savunmanın insan kaybından başka bir işe yaramayacağını düşünüyor, bu görüşünü karargâhtaki bazı yakın arkadaşları ve yüksek rütbeli subaylar da paylaşıyorlardı. Ne var ki Fahreddin Paşa oralı bile olmuyor, tüm uyanlara kulak tıkıyor ya da duymazdan geliyordu. Savaşın sonucunu Medine savunması belirleyecekmiş gibi davranıyordu. Nuh diyor peygamber demiyordu paşa. daha doğrusu peygamber diyordu da, Nuh’a pek gönül indirmiyordu. Tufan lafını duymak bile istemiyordu, öylesine uzaktı gerçeklerden. Peygamberin kentini kanının son damlasına kadar korumaya kararlıydı. Oysa savaş bitmek üzereydi artık, ortalıkta İtilaf Devletleri'yle mütareke yapılacağı söylentileri dolaşıyordu. Bir süre sonra telgraf hattı da kesildi, İstanbul'la haberleşme olanağı tamamen ortadan kalktı. Fahreddin Paşa çölde tek başına, gemisini terk etmeyen kaptan örneği bekliyor, gemi sulara gömülmeden önce Sancak-ı Şerife selam duracağı anı iple çekiyordu. Peki ya asker, Anadolu’nun dört bir yanından koparılıp getirilmiş bu aç, yorgun, susuz delikanlılar, onlar da Fahreddin Paşa kadar şevk ve azimle Medine’yi savunmak istiyorlar mıydı bakalım? Bu elbette kendilerine sorulmuyor, kentten kaçmaya çalışanlar anında kurşuna diziliyor, kalenin burçlarında kuş uçurulmuyordu. Yiyecek stokları ve cephane tükenmek üzereydi. Şerif Hüseyin’in oğulları ile Lawrence son saldırıyı ertelemekten yanaydılar, çünkü iki yıldır kuşatma altında inleyen kent nasılsa kendiliğinden teslim olacaktı.</p>

  <p class="p7">Mütareke’den sonra da, İstanbul hükümetinin tüm baskısına, Harbiye Nezareti’nden İngiliz kablolarıyla gönderilen tüm emirlere, hatta padişahın irade-i seniyesini bizzat getiren Adliye Nazırı Haydar Molla’nın ültimatomuna rağmen Fahreddin Paşa asilerle müzakereye oturmadı. Barış antlaşmasını imzalamaktansa görevinden ayrılıp, üniformasını çıkardıktan sonra ihrama girerek Ravza-ı Mutahhara’da mücavir olmayı yeğledi. Sonunda tüm garnizon, çöl kaplanı Fahreddin Paşa ve Rahmi Bey de içlerinde, yaka paça Medine’den çıkarıldılar. Yenbu limanından Mısır'daki esir kampına, “birer cariye gibi” gönderildiler.</p>

  <p class="p7">“Bu deyim, nur içinde yatsın, Medine kahramanı Fahreddin Paşa’nındı, yoksa cariyelerden çok kapana kıstırılmış farelere benziyorduk” diye yazmıştı deden. Ve son sayfada bir çekirge resmi vardı. Altına, tümünü çözemesen de okudukça kanıksadığın Arapça harflerle “Medine’de Allah’ın bu nimetinden de tattım” yazılıydı. Deden savaşla ilgili anılarını anlatmamıştı sana, ama iyi ki bu notları tutmuş, kendinden sonrakilere önemli bir tanıklık bırakmıştı. Bir de, büyükannenin arada bir anlatarak dedeni çileden çıkartan, sonra güldürüp ağlatan şu anısını.</p>

  <p class="p7">Kuşatma tüm kasvetiyle sürüyor. Askerde direnecek ne güç kalmış ne moral. Erzak da neredeyse tükenmiş. Fahreddin Paşa boş alanlara buğday ekilmesini emrediyor. Su var ya, ekmek de yaparsa düşmanın inadını kendi inadıyla kıracak aklı sıra. Evet, 'Tevrat’ta anlatıldığı gibi gökten kudrethelvası yağmayacağına göre kendi ekmeğini kendin yapıp kendin pişirecek, sonra da afiyetle yiyeceksin. Hem hiç belli olmaz, bakarsın bu kutsal topraktan da, İsrailoğullarının başına yağan man ekmeğine, kişniş tohumu gibi beyaz, tadı ballı o canım yufka ekmeğine benzer bir ekmek biter.</p>

  <p class="p7">Paşanın emri hemen yerine getiriliyor. Her şey yolunda giderken, boy atıp sararmış ekin biçilmeyi beklerken, yağmur bulutları beliriyor ufukta. Askerin keyfine diyecek yok. Yağmur da geliyor işte, Allah gökten rahmet yağdırdıkça su sıkıntısı da kalmayacak, ekmek yokluğu da. Derken hızla yaklaşıyor bulut ve rahmet yerine gökten çekirge yağmaya başlıyor. Neye uğradıklarını şaşırıyorlar. Bir anda ekine saldıran, her yere dalan, topların, makineli tüfekler ile mavzerlerin namlularından içeri girip kaybolan, kendilerini yerden yere, duvardan duvara vuran çekirgelerle dolup taşıyor her yer. Arap askerler işi gücü bırakıp, ellerinde bir çuval ve süpürge, çekirge toplamaya başlıyorlar. Rahmi Bey “Ne yapacaksınız bunları?” diye sorduğunda “Pişirip yiyeceğiz” karşılığını alıyor. Ve o gece kışlada, karargâh arkadaşlarıyla birlikte, çaresizlikten, açlıktan ölmemek için, hayatlarında ilk kez çekirge yiyorlar. Erler de öyle yapıyor. Çekirge ziyafeti tüm zarafetiyle sürerken bir er yaklaşıyor yanına. “Bu nasıl yenir, bana da göster” diyor. Rahmi Bey “Oğlum bilmeyecek ne var bunda, işte böyle kanadından tutup ağzına atar, çıtır çıtır yersin” diye çekirgenin nasıl yenmesi gerektiğini öğretiyor saf Anadolu delikanlısına. Er, Rahmi Bey’in ikram ettiği kızarmış çekirgeyi ağzına atarken, açık ağzından sıçrayan bir başka çekirge yere düşüyor. “Hay Allah!” diye mırıldanıyor bizimki, “meğer bu da canlıymış!”</p>

  <p class="p7"><a id="a44"></a> </p>
</body>
</html>
