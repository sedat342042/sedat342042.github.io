<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Miraç</title>
</head>

<body>
  <h1 class="h11"><a id="a27"></a>Miraç</h1>

  <p class="p7">Yolageldi Baba’nın türbesi evinizden biraz uzaktaki boş arsanın ortasında, sokağı “perili köşk” denilen metruk evden ayıran yıkık bahçe duvarına bitişikti. Yanında bir incir ağacı vardı. İncir taş duvarı delmiş, ayrıkotlarıyla kaplı bahçeye kadar yürümüştü. İsmail’le kobalak toplar, kurutup ipe dizerdiniz. Onlar misketlerinizde “Amerikan” dediğiniz gerçek ve büyük misketler, içinden sarı, kırmızı, mavi ırmaklar akan o ışıltılı, güzel oyuncaklar öylesine ender, mahallenin bakkalında bile o kadar pahalıydı ki, çoğu kez kobalaklarla yetinmek zorundaydınız. Onlar da, başlarını kopartsanız bile, yakıcı güneşte kuruyup iyice sertleşmiş olsalar bile, Amerikan misketleri gibi kolayca yuvarlanmaz, “kaptan” oynarken açtığınız deliklere girmeden toprakta takılır kalırlardı.</p>

  <p class="p7">Yazın günler uzundu. Hele herkes bağ evine gitmiş, mahallede oynayacak kimse kalmamışsa. Hele tavukların suyunu değiştirmek, koça yem vermek için sabah erkenden kalkılmışsa. Gün uzar gider, yayılır, geçmek bilmezdi. Bildiğiniz tüm oyunları tüketirdiniz İsmail’le, yüz kez dalaşıp yüz kez barışsanız da akşamı zor ederdiniz. Mahalleden uzaklaşman yasaktı. Ne kentin merkezine gidebilirdin tek başına ne de Tarzan’ı görmek için parka. Onu Hazreti İbrahim’in balıklarına yem atar ya da gülleri sularken hayal ederdin, ama yanına yaklaşman, hatta uzaktan seyretmen bile yasaktı. daha doğrusu ayıptı. Çünkü sen İsmail gibi Ekmekçi İbrahim’in muhacir oğlu değil, Hacırahmanlı eşrafından hukukçu Hacı Rahmi Ran’ın Manisalı torunuydun, büyükannen muhacir bir aileden geliyor olsa bile.</p>

  <p class="p7">Mahalle arkadaşlarından dinlerdin. Onlar, İsmail de aralarında, parka, hatta öğleyin saat tam on ikide topun atıldığı Topkale’ye dek gidip Tarzan’la konuşur, duyduklarını bire bin katarak sana anlatırlardı. Nasıl çölde bir Bedevi çadırında doğduğunu, aslanlarla, kaplanlarla, atmacalarla arkadaşlık ettiğini, delikanlılığında bir kıza aşık olunca gurbete düşüp çile doldurduğunu, o gün bu gündür böyle çıplak ve yalnız gezdiğini, Kurtuluş Savaşı’nda aldığı kırmızı şeritli İstiklal Madalyası’nı bile Manisa’nın kurtuluş günü kutlanırken çıplak göğsüne asıp resmigeçide öyle katıldığını. Dağın eteklerindeki beyaz badanalı, küçük kulübesinden de söz ederlerdi. Zeytin ağaçlarının gölgelediği bu kulübede yaşıyordu yaz kış, yatak yorgan olmadığı için gazete kâğıtlarına sarınıp uyuyor, dağdan topladığı yaban yemişleriyle besleniyordu. Göründüğü gibi saçı sakalı birbirine karışmıştı, ama kirli değil tertemizdi. İki kayanın arasındaki bir küçük gölde yıkanıyordu her sabah. Kimi kimsesi de yoktu, zaten İsmail’in anlattığına bakılırsa Tarzan filmlerini görüp bu hayata özenmiş, günün birinde üzerindeki giysileri çıkardıktan sonra böyle cıscıbıldak doğaya karışmıştı. Sen de biliyordun, uzaktan izliyordun onu, üzerinde siyah bir şorttan başka giysi yoktu, teni çölde avare gezen bir Bedevi’ninki kadar esmerdi. Işıldayan kara gözleri, kara kaşları, kara saçları, uzun kara bir sakalı vardı. Hem korkar, çekinir hem de Tarzan’ı gidip görmek, hayatını bir de kendi ağzından dinlemek için can atardın, ama dedenden korkardın. Seni cezalandırmasından değil, onu üzmekten, büyükannenin deyimiyle “ele güne rezil etmek”ten korkardın.</p>

  <p class="p7">Manisa Tarzanı’yla ahbaplık etmen yasaklanmamıştı yalnızca, Tarzan filmlerini de mahalle arkadaşlarından dinlemek zorundaydın. Onlar Şehir Sineması’nda otuz altı kısım tekmili birden gösterilen Johnny Weissmüller’in filmlerine gidip Afrika'nın balta girmemiş ormanlarında Tarzan ile Jane’in serüvenlerini izlerlerken, sen evde Kuran dinler, Mekke’yi Medine’yi, Muhammed'in hayatı ile Allah’ın yüceliğini hayal ederdin. Arkadaşlarının sana anlatacakları çok şey vardı, sen ise onlara, okumaya düşkün olmadıklarına göre, ancak Peygamber Efendimizin başından geçenleri anlatabilirdin. Dedenden ve büyükannenden dinlediklerini Ulucami imamından duyduklarına katarak İsmail'e anlatırdın, ondan aşağı kalmamak, hayal gücünün zenginliğini en yakın arkadaşınla paylaşmak için. Onun gibi bire bin katarak değil, ne duymuş, ne dinlemiş, hatırında nasıl kalmışsa öyle. Çünkü babası İsmail'i cuma namazına götürmez, fırın gün ortasında kapalı kalmasın diye nöbetçi bırakırdı. İsmail yalnızca Afrika Tarzanı ile Jane ve Çita’nın değil Manisa Tarzanı’nın serüvenlerini de ezbere biliyordu, ama sen de Muhammed’in işlerinden haberliydin. En çok da geceleyin göğe ağışından, yedi kat arşa çıkarılıp sonra Mekke’ye geri gönderilişinden. Yani Miraç'tan.</p>

  <p class="p7">İsmail’e orada, Yolageldi Baba Türbesi’nin yanındaki yıkık duvarın üzerinde İsra ve Miraç’ı anlatırdın. Oyun oynamaktan, gün boyu dalaşıp barışmaktan, karıncaların yuvalarını bozmaktan sıkıldığınızda, ortalıktan el ayak çekilir akşam inerken duvarın üzerinden bacaklarınızı sarkıtır, gökyüzünde tek tük parlamaya başlayan yıldızlara dalardınız. Sen anlatmaya başlayınca gözleri fal taşı gibi açılır, bakışlarını yıldızlardan sana doğru yöneltip "yok yaa?” diye sorardı şaşkınlığını gizlemeden. “Muhammed yedi kat arşa kanatlanıp Allah’ı görmüş öyle mi?” Bu "'yedi kat arşa kanatlanmak” deyiminin okulda ezberlediğiniz “Akıncılar” şiirinden aşırma olduğunu hemen çakar, ama bozuntuya vermezdin. İsmail'in de senin gibi ecdadıyla övünmek için müsamerelerde “Akıncılar”ı okurken coşup ağladığını tahmin edebiliyordun. “Tabii ya, bir yaz günü Tuna’yı geçen ecdadımız gibi Peygamber Efendimiz de yerden yedi kat arşa kanatlanmış, cenneti, cehennemi görmüş orada. Allah’la konuşmuş.” Önce “Tövbe tövbe! Sus çarpılırsın!” der, sen nazlanınca "Anlat hadi!” diye yelkenleri suya indirirdi. Sen de inadına yavaş yavaş, sözü döne dolaştıra, ama ballandırmadan, en baştan itibaren anlatmaya başlardın.</p>

  <p class="p7">Bir gece Muhammed Mekke’de, nedense kendi evinde değil de amcakızının evinde uyurken çatı açılmış, Cebrail içeriye süzülmüştü. Her zamanki gibi yalnız değildi bu kez, yanında acayip bir yaratık vardı. Eşekle katır arası bir binek hayvanına benziyordu, ama başı insan başıydı. Yeleleri incilerle örülmüş, kulakları zümrüt yeşiline bürünmüştü. Alev gibi parıldıyordu gözleri. Kuyruğu tavus kuşununki gibi rengârenkti, toynaklarıysa pamuk kadar yumuşak. O da, Cebrail gibi, geniş kanatlı, tatlı bakışlıydı. Adı Burak’tı. Peygamber ona binerken başucundaki su testisini devirdiğinin farkına bile varmamıştı.</p>

  <p class="p7">– Bu testi de nerden çıktı şimdi? diye sorardı İsmail, her zamanki meraklı sesiyle.</p>

  <p class="p7">– Testi çok önemli.</p>

  <p class="p7">– Hiç de değil. Ne olmuş testi devrilmişse.</p>

  <p class="p7">– Sonunda anlarsın ne olduğunu.</p>

  <p class="p7">Ve devam ederdin anlatmaya. Burak şimşekten hızlı gidiyor, ne gitmesi uçuyordu. Her adımda ufka dek uzanıyordu ayakları. Cebrail'le birlikte Kudüs’e gelmişler, Mescid-i Aksa'da Peygamber yere basıp dua etmişti. Musa, İsa ve Hazreti İbrahim de arkasında saf tutup ona eşlik etmişlerdi. Hani şu, oğlu İsmail'i kesmeye yeltenen İbrahim. Burada durup, seni can kulağıyla dinleyen İsmail’e Ege şivesiyle yapıştırırdın soruyu.</p>

  <p class="p7">– Hazreti İbrahim kim bilin mi?</p>

  <p class="p7">O da inadına Rumeli şivesiyle cevap verirdi:</p>

  <p class="p7">– Bilmem mi? Haçan bir peygamberdir o da. Musa ve İsa gibi, efendimiz Muhammed gibi, bir peygamberdir kendisi.</p>

  <p class="p7">– Ne yapmış peki?</p>

  <p class="p7">– Ne mi yapmış? Kesmiştir kendi öz oğlunu. Yok, kesmemiş, gökten koç inince onu doğramıştır çorba yapmaya. Haçan boş ver sen İbram'ı şimdi, gel bakayım Muhammed’e.</p>

  <p class="p7">Çokbilmiş edanla bir süre susar, yıldızlara bakardın. Baktıkça gökyüzünde çoğalıp sana göz kırpmaya başlarlardı sanki. Kaldığın yerden devam ederdin.</p>

  <p class="p7">Kudüs’te Yakub'un kayası derler bir kayanın üzerine basınca göğe kanatlanmıştı Muhammed, gerçekte kanatları yoktu, ama yedi kat yer ile yedi kat göğün sahibi Allah kendi yanına çekmişti onu; Peygamber kanat takmadan, Burak’a da binmeden, Cebrail’in eşliginde uçmaya başlamıştı.</p>

  <p class="p7">İsmail’in Muhammed’in göz açıp kapayana Mekke’den Kudüs’e gelmesine bir itirazı yoktu. Yolageldi Baba da her gece uçan seccadesinin üzerinde Kâbe’ye gidip gelmiyor muydu? Onun da makamına, Peygamber'e Kevser'in verildiği gibi, yedi ırmak ile üç deniz verilmemiş miydi? Ama yedi kat göğe yükselmesini aklı nedense pek almıyordu. Merdivenle çıkmış olmasın? Doğru, gerçekte gökten inen, her basamağı bir başka mücevherle süslü Allah’ın merdivenine tırmanıp öyle dolaşmıştı semayı. Ama Peygamber’in uçması sana daha çekici, çok daha ilginç geldiği için öyle olmuş gibi anlatırdın. İsmail de sanki inanmadan dinler, sonra kendini hikâyeye iyice kaptırırdı. Muhammed neden uçmasın, sen bile düşünde uçtuktan sonra. Hem de ne uçmak! Sipil Dağı’nın zirvesinden bırakırdın kendini. Boşlukta süzülüp Manisa’nın üzerinde kanat çırpar, sonra Gediz Ovası’nı geçer, derken leyleklerin peşine takılıp Mekke’ye yönelirdin. “Hacı Baba” derdiniz leyleklere, kışın Arabistan çöllerine doğru uçup giderlerdi kentin üzerinden. Artlarından bakakalır, iç çeker, sen de onlar gibi, deden gibi, nice dini bütün Müslümanlar gibi Mekke’ye Medine’ye giderek hacı olmak isterdin. Hacı olup bütün günahlarından arınmak, bir bebek gibi yeniden doğmak isterdin. Sanki çok yaşamış, çok görmüş, çok günah işlemiştin. İsmail’e merdiven konusunu açmaman bile başlı başına bir günah değil miydi? Yine de aklınca, doğruyu söylermiş gibi anlatırdın. Çünkü “Ya sonra?” diye tuttururdu İsmail. “Sonra ne olmuş?”</p>

  <p class="p7">Sonrası gerçekten müthişti. Olağanüstüydü. O yıllarda bu “olağanüstü” sözcüğü icat edilmemişti henüz. İkinizin de dilinin dönmediği “harik-ül-ade” ve “fevk-alade” sözcükleri revaçtaydı, Arapça bilmeseniz de Arapça kökenli sözcüklerle doluydu konuştuğunuz dil ve Kuran ayetleri de dahil hiçbirini doğru düzgün söyleyemezdiniz. Her neyse, Peygamberin kanatsız ve bineksiz göğe yükselmesine İsmail'in itirazı vardı, mümkünü yoktu böyle bir şeyin. Bütün bunlar rüyadayken başına gelmiş olamaz mıydı? Elbette olamazdı, o zaman herkes aynı şeyi rüyasında görebilir, Peygamberin bir ayrıcalığı kalmazdı. Hayır, Allah sevgili elçisine sırlarını göstermek istemiş, onu bu nedenle göğe yükseltmişti. Ve göğün ilk katında, atamız ve ilk peygamberimiz Adem Aleyhisselam’la karşılaşıp selamlaşmadan önce Nil ve Fırat ırmaklarının kaynaklarında yıkanmış, sonra da Kevser’den içip yoluna devam etmişti.</p>

  <p class="p7">– Dur bakalım, diye araya girerdi İsmail. Acele etme. Ne yapıyormuş orada Adem Babamız?</p>

  <p class="p7">– Ne yapacak, sağına bakınca gülüyor, soluna bakınca ağlıyormuş.</p>

  <p class="p7">– Neden ki?</p>

  <p class="p7">– Sağında cennetlikler solunda cehennemlikler sıralanıyormuş da ondan.</p>

  <p class="p7">– Bak sen! Solunda cehennemlikler ha...</p>

  <p class="p7">O yıllarda sağ sol kavgası gündemde değildi henüz, ama komünizm en büyük düşmandı. İsmail’in ailesi de komünizmden kaçıp Manisa’ya geldiğine göre solda olamazlardı, solcular Moskova’ya gitmeliydiler, öyle diyordu herkes, İsmailler ise özbeöz Müslüman, muhacir kardeşlerimizdendiler, her şeylerini komünistlere bırakıp yanlarında bir kocaman katana ve bir bohçayla gelmişlerdi vatana. Demek ki cehennemlik değildiler, çok şükür değildiler, İsmail cuma namazına gitmese de. Hem Peygamber Efendimiz bir gün kahkahadan kırılan sahabeye “Benim bildiklerimi bilseydiniz az güler çok ağlardınız” dememiş miydi?</p>

  <p class="p7">Muhammed birinci göğe ayak basar basmaz gümüşe kesmişti her yer, bir bulut onu sarıp sarmalamış, beş yüz yılda aşılabilecek mesafeyi göz açıp kapayana kat ettirmişti. Çevresinde her biri dağ kadar yüce yıldızlar vardı artık, her yıldızın başında da bir melek. Melekler Allah’ın bu kattaki sırlarını şeytan ve cinler çalmasın diye bekliyorlardı. Gerçekte, öğretmenin anlattığı gibi binlerce, yüz binlerce, hatta milyonlarca ışık yılı uzakta yanıp sönen, boşlukta kendi eksenlerinde dönen güneşler değil miydi yıldızlar? Değildiler demek ki. Demek ki sana göz kırpan, bacaklarını aşağıya sarkıttığın duvarın üzerinden baktığın yıldızlar, göğe asılmış dağlar, dev kandillerdi. Yolageldi Baba’nın türbesinde yanıp duran, yandıkça eriyen mum gibi yanıp duruyorlardı gökyüzünde. Onları böyle yüce dağlar gibi yaratan, mum alevi gibi parlatan Allah’ın gücüydü. Hikmetinden sual olunmaz yüce Allah’ın işlerini İsmail’e anlatırken duyduğun heyecanı başka hiçbir zaman, hiç kimseyle paylaşmadığımı biliyorsun. Şimdi, yıllar, ışık yılı olmasa da ışık hızıyla geçen, seni her an biraz daha ölüme yaklaştıran yıllardan sonra kendi zamanını yaşar, kendi işini görürken. Bu satırları böyle gelişigüzel, bunca ayrıntılı yazarken.</p>

  <p class="p7">Göğün ikinci katına beş yüz yılda varması gerekirken yine göz açıp kapayana ulaşmıştı Muhammed. Ulaşır ulaşmaz da her yer demire kesmişti. Mızrakları demirden bir melek ordusu sarmıştı Peygamberi bu kez de, yeryüzünde karıncalar gökyüzünde kuşlar kadar çoktular. Onları saymaya bir ömür yetmezdi. Kıyamet gününde İslam’ı savunmak için talim yapıyorlardı. Başlarında Yahya, artlarında İsa peygamberler vardı. Belki bu dünyada barıştan yanaydılar, ama orada meleklerle kılıç kuşanmışlardı. Hem Meryem Oğlu Hazreti İsa “Kılıç kuşananın kılıçla ölmektir sonu” dememiş miydi çarmıha gerilmeden önce? Bir yanağına tokat atana öteki yanağını da uzatmadan önce?</p>

  <p class="p7">Muhammed onlarla da selamlaştıktan sonra yoluna devam etmiş, üçüncü kata geldiğinde her yer bakıra kesmişti. Süleyman ve Davud peygamberler bu kattaydılar. Yeryüzünde tüm vahşi hayvanlara hükmü geçen, kuşların ve karıncaların dilini bilen Süleyman burada sıkılıyor gibiydi. Pek fazla bir işi yoktu sanki. Hükmü de kimseye geçmiyordu. Melekler Allah’tan alıyorlardı buyruklarını ve yer gök Allah'ın adlarını tespih eden cennetliklerin sesleriyle inliyordu.</p>

  <p class="p7">Cennet ve cehennemi de görmüştü Muhammed, boş arsada çevirdiğiniz topaçlar gibi günahkârların ağızlarından hızla girip kıçlarından çıkan ateşten toplara, bağırsaklarını yutan yaşlı cadılara, zina yapmış kadın ve erkeklerin atıldığı kaynar kazanlara seyir bakmıştı. Kan ve irin içindeydi her yer. Zebaniler, günah işledikleri uzuvlarından tutup ateşe atıyorlardı erkek ve kadınları . Galiba en çok da kadınları. Giydikleri alev, yedikleri leşti. Ve azaplarına son yoktu. Çünkü zebanileri, azap çekenlerin yalvarmalarını ve yakınmalarını duymasınlar diye, sağır ve dilsiz yaratmıştı Allah.</p>

  <p class="p7">Cennetteyse sular kardan temiz, camdan saydam ırmaklar, baldan tatlı yemişler, inci köşklerde kuştüyü döşeklere çırılçıplak uzanmış Allah’ın sevgili kulları ile şehitleri bekleyen huriler vardı. Altın ve yakuttan saraylar da vardı elbet, sonra sütten ve baldan ırmaklar, derin, sonsuz, yemyeşil vadiler. Tuba ağacının gölgesinde dinlenen müminler. Kim bilir öldüğünde belki sen de aralarında olur, yan gelir yatardın. Allah, dünyada O’nun için namaz kılıp oruç tutan, zekât verip hacca giden kullarını, ahrette bu zahmetlerden imtina etmişti. Muhammed cehennemin kapısında Malik, cennetin kapısında Rıdvan’la da konuşmuştu, ama İsmail’i asıl etkileyen Azrail’le karşılaşmasıydı.</p>

  <p class="p7">“Bu da kim?” diye sormuştu Cebrail’e. Vahiy meleğine aşinaydı gerçi, ne var ki ölüm meleğinin böylesine korkunç, bu kadar siyah, simsiyah, bir kanadı yerde bir kanadı gökte olduğunu, iki gözü arasındaki mesafenin arasına bütün bir kâinatın sığdığını bilmiyordu. “Azrail” demişti melek. “Evleri annesiz babasız, dünyayı ıssız bırakan odur. Çocukları yetim ve öksüz bırakan da.”</p>

  <p class="p7">Cebrail’in ölüm meleği hakkında söylediklerini İsmail’e tekrarlarken bir hıçkırık düğümlenirdi boğazında, gözyaşlarını zor tutardın. Ama erkekler ağlamazdı. Hele Hacı Rahmi Bey’in torunu bir muhacirin yanında hiç ağlamazdı. Sipil Dağı’nın yamacındaki kadın başı suretindeki o kaya bile ağlardı da sen ağlamaz, ağlayamazdın. Yutkunarak devam ederdin hikâyene.</p>

  <p class="p7">İnci ve kızıl altın rengindeki dördüncü ve beşinci katları, Muhammed buralara ayak basar basmaz her şeyin inciye ve altına kestiğini söyledikten sonra çabucak geçer, altıncı katta Musa’yla karşılaşmasına gelirdin. Bu karşılaşma önemliydi. Çünkü Miraç’ta Müslümanlara farz olunan günde elli namazı beşe indirmek için Musa uyarmıştı Muhammed’i, gerçi Allah’la pazarlığı bizzat Peygamberin kendisi yapmıştı, ama günde elli kez namaz kılmanın ümmeti için imkânsız olduğunu Musa söylemişti ona. Ramazanda teravi namazlarını saymazsak her hafta cuma namazını kılıyordun, İsmail ise onu bile yapmıyordu. Günahkârdın evet, ama İsmail senden daha günahkârdı. Belki bu nedenle merak ediyordu Allah'ı, günahlarını bağışlatmak için o da Peygamber gibi Allah’ın huzuruna çıkmak, O’nunla konuşmak istiyordu. Allah’ı hiçbir canlının, peygamber de olsa hiç kimsenin, Hazreti Musa’nın bile göremediğini bilmiyordu ki. Hani Allah Tur Dağı’nda tecelli ettiğinde Musa düşüp bayılmıştı ya, İsmail’in din bilgisi seninkinin yanında solda sıfırdı. Kuşkusuz bu nedenle dinlerdi anlattıklarını, Muhammed’in hikâyeleri Tarzan’ınkilerden biraz farklı olsa da. Yedinci kattan sonra, Peygamber Sidretü’l-Münteha’ya varıp Cebrail'i de geride bıraktıktan sonra ne olmuştu peki? Cebrail ona biraz daha yükselirse kanatlarının tutuşup yanacağını söylediğinde hiç mi korkmamıştı? Gerçekten Allah’ı görüp O’nunla konuşabilmiş miydi? Elbette bir karşılığı olmalıydı bu soruların. Yoksa İsmail bir daha seni hiç ciddiye almaz, anlattıklarını değil böyle can kulağıyla dinlemek, hiçbirine kulak dahi asmazdı.</p>

  <p class="p7">Sınıra vardıklarında Cebrail buradan öteye gitmesinin yasak olduğunu söylemiş, Muhammed ise yoluna devam edip Allah’ın cemaliyle karşılaşmış, sırlarına ulaşabilmişti. Hatta aradan tüm perdeler kalkıp da yalnızca iki perde, zifiri karanlık ve mutlak nur perdeleri kaldığında, önce heyecanlanmış, sonra bu iki perde de kalkınca gözleri kamaştığı için ancak kalbiyle görebilmişti Allah’ı, ama soğuk elini yüreğinin derininde hissetmişti. Ölümün soğukluğu muydu bu, yoksa mekânsız ve zamansız bir ortamda varlıktan sıyrılıp hiçe dönüşmenin korkusu mu? Peki, neye benziyordu Allah, nasıldı? İşte tam burada susar, titremeye başlardın. Seninle birlikte gökyüzünde yıldızlar da titrer, teker teker sönerlerdi. Yolageldi Baba'nın türbesindeki mum da çoktan sönmüş olurdu. İsmail ısrarla tekrarlardı aynı soruyu: “Demek Allah’ı görmüş ha? Peki, nasılmış bakalım?"</p>

  <p class="p7">– İşte onu bilemem, diye kestirip atardın. Onu hiç kimse bilemez. Ne dedem ne imam ne de öğretmenim.</p>

  <p class="p7">– Peki Muhammed? O da mı bilemez?</p>

  <p class="p7">– O bilir, ama söyleyemez.</p>

  <p class="p7">Susardınız. Sana öyle gelirdi ki çevrenizdeki her şey de susmaktadır. Dağ ve kent, sokaklar ile caddeler, hatta yüksekten uçarken bile takırtıları duyulan leylekler, türbede sanduka ve sönmüş mum, ‘‘perili köşk”ün yıkılmak üzere olan cumbası ve karanlık pencereleri, sonra incir ağacı, duvar ve yıldızlar, evet her şey susmakta, bu soruya hiç kimse ve hiçbir şey, bütün bir evren bile cevap verememektedir. Neden sonra:</p>

  <p class="p7">– Ya testi? diye sorardı İsmail.</p>

  <p class="p7">– Muhammed Mekke’ye dönüp yatağına girdiğinde bir de bakmış ki su hâlâ akmakta. Testiyi alıp kalan suyu kana kana içmiş.</p>

  <p class="p7"><a id="a28"></a> </p>
</body>
</html>
