<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Manat</title>
</head>

<body>
  <h1 class="h11"><a id="a21"></a>Manat</h1>

  <p class="p7">Onların kaderine uzun süre ben hükmettim. Kudeyd’de dağların ortasında gün boyu güneşin kızdırdığı, gece deli rüzgârın aşındırdığı bir kaya parçasından ibarettim. Sonra düzeltip parlattılar beni, kadın suretine soktular. Elime de bir makas verdiler, kaderlerinin ipliğini dilediğim zaman keseyim diye. Ben de hiç beklemedim, hamarat bir terzi gibi yıllarca çalıştım durdum. Savaştıklarında ölülerinin, kan davası güttüklerinde bazen bütün bir aşiretin, yalvarışlarına aldırmadan diri diri toprağa gömdüklerinde kız çocuklarının kaderlerini hep ben kestim.</p>

  <p class="p7">Temizlenmeden beni görmeye gelmezlerdi. Ama pistiler, her zaman çok pistiler. Ne yapsınlar giydikleri güneş yundukları kumdu, su değil. Çevremde dönerken giysilerini çıkarır çırılçıplak olurlardı. Huzurumda temiz kalmak için, yoksa içlerinde bir kötülük yoktu. Döner de dönerlerdi, kurban kesmeden önce. Erkekler bileyli bıçakları koyunların boğazlarına sapladıkça bir tuhaf olurlardı. Kan fışkırdıkça dönerdi gözleri. Kadınlar cıscıbıldak dönerken gözleri de dönerdi kan içinde. Derken şehvet duyguları kabarır kadınlara saldırırlardı. Tutup yere, kurban kanlarının içine yatırır, üzerlerine çıkarlardı. Bıçak saplar gibi ansızın, hiç duraksamadan kızgın zekerlerini daldırırlardı kadınların içine. Yoksa kalplerinde bir kötülük yoktu.</p>

  <p class="p7">Bu yüzden karalamaya çalıştılar beni. Sonradan, içlerinden bazılarının “cahiliye” dedikleri, benimse kutlu bildiğim günler geride kalınca. Fuhşa kışkırttığımı yaydılar. Yalnızca bir isimden, duymayan, hissetmeyen, bilmeyen bir kaya parçasından ibaret olduğumu söylediler. Oysa duyardım, hissederdim, bilirdim, bir kaya parçasından ibaret olsam da. Onların kaderine yalnızca ben hükmederdim.</p>

  <p class="p7">Saçlarını da bırakıp gittikleri olurdu, koyunları ile kuzularını da. Hepsini kabul ederdim. Kim ne verirse ona göre tayin ederdim kaderini. Hepsini teker teker bilirdim. Tüccarı, kuyumcuyu, zengini yoksulu, katili dilenciyi, erkeği kadını, evet hepsini. Kanun kaçakları da gelir bana sığınırlardı. Gerçekte kanunları yoktu, töreye bağlıydı düzenleri. Zayıfı korur konuğu iyi ağırlarlardı. Kan bedeli yüz deveydi, vay haline yoksulun! Ben ipini hemen kesince oracıkta öldürürlerdi. Belagatte üzerlerine yoktu. En çok da şairlerini severdim. Kızıl develerin üzerinde gelir kaside okurlardı. Dinledikçe tüm Arabistan’ı dolaşmış gibi olurdum. Dağları, vahaları, kuyuları, kumları, ülkede ne varsa, doğa buraya ne bağışlamışsa hepsini. Yani çok az şeyi. Birkaç deve ile hurmayı, belki kıl çadırlar ile kap kacağı.</p>

  <p class="p7">Şairler muson yağmurlarıyla sulanan verimli topraklardan, yemyeşil tepelerle çevrili kentlerden, altın kubbeli kiliselerden de söz ederlerdi. Uzakta, güneydeki bahtiyar Arabistan’dan. Oranın yüce dağları ile tarıma uygun bereketli vadilerinden. Mücevherlerinden. Kervanlar önüm sıra geçer, kuzeye günlük ve ipek taşırlardı. Bir süre sonra ufukta yeniden görünür, güneşin altında ağır aksak yürüyen develerle güneye tuz ve baharat, altın ve misk ü amber götürürlerdi. Doğrusu benden hep korktular, çekindiler, bir gün olsun yalnız bırakmadılar.</p>

  <p class="p7">Derken beni Kâbe’ye getirdiler, duvarlarına Yemen işi o canım kumaşları astıkları, İbrahim’den kalan tapınağa. Zemzem kuyusunun yakınına. Orada tek başına değildim. Gözü Lat ve Uzza’dan başkasını görmeyen azgın Hubel’le, “Hacerü’l-Esved” dedikleri göktaşıyla beraberdim. O göktaşı olduğu için sanki daha bir değerliydi, bizler, ne de olsa yer taşıydık Muhammed bizi kırdı geçirdi onu öpüp başına koydu. Sahi, Muhammed, bebekliğini bildiğim, doğumunda gördüğüm Kureyş’in gözbebeği. Bir tek onun kaderini kesemedim, o bizim kaderimize hükmetti. Akıbetimiz onun yüzünden, ölümümüz onun elinden oldu. Oysa dedesi Abdulmuttalib buraya getirip bize gösterdiğinde, omzuna bindirip etrafımızda tavaf ettiğinde nasıl da sevinmiş, gurur duymuştuk.</p>

  <p class="p7">Sevinçle dalmıştı içeriye, yaşına başına bakmadan zıplayıp oynamaya, bebeği havaya atıp tutmaya başlamıştı. Ben o güne dek bu kadar heyecanlı, sevincini böylesine belli eden bir ihtiyar görmedim, “Hamdolsun Allah'a!” diye haykırıyordu. "Bana bu tosunu veren Allah’ıma şükürler, senalar olsun!” Çocuğu havaya kaldırıp indiriyor, öpüp kokluyor, bağrına bastırıyordu. Ve diyordu ki: “Allah seni nazardan saklasın. Kem gözlerden, kıskançlardan, düşmanlardan korusun. Allah’ım seni anana bağışlasın.”</p>

  <p class="p7">Demek ki babası o doğurmadan ölmüştü, ben öyle anladım. İpini ellerimle kestiğimi nasılsa unutmuşum. Fazla önemi yoktu gözümde. Ama Allah anasına da bağışlamadı Muhammed'i. Amine’nin ipini yavrusunun doğumundan beş yıl sonra kendi makasımla ben kestim. Kocası Abdullah bir yaşlı köle ile beş deve bırakmıştı ona, bir de karnındaki çocuğu. Amine geride adı güzel Muhammed’den başka bir şey bırakmadı. Çocuğa her zaman övülsün, değeri bilinsin diye bu adı koymuşlardı. Değerini en fazla Allah bildi, bize kalsaydı biz de severdik elbet, ama Allah onun sevgisini bizimle paylaşmak istemedi. Onu elçi seçti insanlarla konuşmak için. Ona güvendi, onu beğendi. Hep onu koruyup esirgedi. O da hiçbir zaman Allah’a eş koşmadı bizi. Gençliğinde bir kez Uzza’ya kurban kesti o kadar. Ne de olsa en güçlümüz, en güzelimiz, en alımlımızdı Uzza. Sabahyıldızının ışığı vardı yüzünde. Onun yerinde olmak için neler vermezdim. Uzza’ya kurban kesti, ama secde etmedi. O zaman büyümüş, nasıl da yakışıklı, gözü pek bir delikanlı olmuştu. Belki içine kapanıktı biraz, hüzünlü ve yalnızdı. Amcasının himayesinde bir yetimden ne beklenir. Ama yılmadı, direndi, yetiştirdi kendini. Hatice’yle evlenmeden önceydi. İlk görüşte ona vuruldum.</p>

  <p class="p7"><a id="a22"></a> </p>
</body>
</html>
