<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Yola gelenler yoldan çıkanlar</title>
</head>

<body>
  <h1 class="h11"><a id="a19"></a>Yola gelenler yoldan çıkanlar</h1>

  <p class="p7">Dedenle cuma namazına giderken önünden geçtiğiniz bir yatır vardı, tozlu sokağın ucunda, içinde gece gündüz bir mum yanan o basık, taş duvarlı, küçük kubbeli yapıyı hayal meyal anımsıyorsun. Bir koşu gidip demir parmaklıklı pencereden içeriye bakınca yeşil örtüyle kaplı sandukayı görürdün önce, sonra duvardaki cam altı resmini. Resimde bir deve, devenin üzerinde bir tabut ve yuları tutmuş önden yürüyen bir Bedevi vardı. Deveyi güdenin de tabutta yatanın da Ali olduğunu, Muhammed’in yeğeni ve damadı Hazreti Ali’nin kendi cenazesini kaldırdığını bilmiyordun. Ama tabuttan korkardın, sandukadan, mumun titrek alevinden, tavanda bir gidip bir gelen gölgelerden korktuğun gibi. Oysa resimde yusyuvarlak, içini aydınlatan bir güneş de parlardı. Bedevi'nin başının tam üzerindeydi güneş, ama sanki senin korkulu dünyanı aydınlatırdı, ıssız yolda yürüyen deve ile tabutu değil. Ali, ucu çatallı Zülfikar’ını bir çalsa o güneşi dahi ikiye bölebilirdi, Mekkeli müşrikleri atlarıyla birlikte ikiye böldüğü gibi. Zülfikar’ın Ali’nin kılıcı olduğunu, Peygamber'in ölümünden sonra halife seçiminde Müslümanların nasıl birbirlerine düştüklerini, oluk gibi kan aktığını, Allah bir Muhammed Ali üçlüsünün Anadolu Alevi inancının temelinde yattığını, gerçekte tek değil iki yol olduğunu, şeriat ile tarikatın birbirine ayrı düştüğünü öğrenecektin sonradan, ama çok sonradan, yıllarca kapağını açmadığın Kuran’a merak sardığında, Anadolu’yu karış karış dolaşıp tekkelerle, dervişlerle, onların menkıbeleriyle yatıp kalkmaya başladığında. Bir yol arayışına girecektin. Doğru yolu bulmak değildi amacın, belli bir yola girmek de değildi. Yoldan çıkmak, kendini hayat yolunun ortasında karanlık bir ormanda bulmak istemiyordun o kadar. Muhammed’in cehennemine girmekten değil Dante’nin cehenneminde yolunu yitirmekten korkuyordun. Ne ulaşabileceğin bir menzil vardı ufukta ne konaklayabileceğin bir uğrak.</p>

  <p class="p7">Dedenin eline daha bir sıkı sarılırdın, o ise sağa sola bakmadan devam ederdi yoluna. Dosdoğru Ulucami’ye giderdiniz. Demek ki Yolageldi Baba’nın öyküsünü de, tasavvuftan pek haz etmeyen dedenden değil, pazar kurulduğu günler yatırın yanındaki boş arsaya gelip bağlama çalan ozandan öğrenecektin.</p>

  <p class="p7">Tahtacı köylerinden gelen birkaç Yörük’ün dışında genellikle çocuklar toplanırdı ozanın çevresine. Halka olup dinlerlerdi. Günbatımında, pazar dağılır gölgeler uzarken gelirdi ozan, yatırın yanındaki incir ağacının altına bağdaş kurup otururdu. Cüzünden Kuran çıkarır gibi bağlamasını kılıftan özenle çıkarır, bir baba sevecenliğiyle kucağına koyar, üzerine kapanıp çalmaya, söylemeye başlardı. Siz de dinlerdiniz. Mahallenin bütün afacanları sus pus olup, ozanın yükselip alçalan, yavaşlayıp hızlanan, bazen coşup çağlayan, hıçkıran, bazen de durulup kısılan sesine kapılır giderdiniz.</p>

  <p class="p7">Yatırdaki evliyanın öyküsüyle başlardı. Bektaşi erenlerindendi Baba, gençliğinde çok gezmiş, çok içmiş, nice günahlar işlemişti. Sonra bir gece, Horasan’dan Anadolu’ya güvercin donunda gelen Hacı Bektaş Veli’yi görmüştü düşünde. Bozkırdaydılar. Uzun, ince bir yol vardı önlerinde. Bir yol daha vardı ki, onun varlığından yalnızca Hacı Bektaş haberdardı. “İki yol var” demişti ona. “İlki şu gördüğün uzun, ince yoldur ki ayı inine gider, öbürü dosdoğru cennete.” Cennete giden yola girmek istemişti elbet, ama yol görünmüyordu. “O yolu görebilmen için gözünden perdelerin kalkması gerek” demişti Hacı Bektaş. “Dergâhımda kırk yıl çile çekmelisin.” Uyandığında kararını vermişti. En yakın Bektaşi dergâhına gidip kırk yıl çile doldurmuştu. Ama Hacı Bektaş'ın vaat ettiği yol görünmüyordu hâlâ. Şeyhin huzuruna çıkıp dert yanmış, artık cennete giden yola girmeyi hak ettiğini söylemişti. Şeyhi "Hele bir yarın olsun da” demişti. “Yarını bekle bakalım.” O gece yine Hacı Bektaş Veli girmişti düşüne, yine bozkırdaydılar. Rüzgârda savrulan başakların arasından ince, uzun bir yol görünüyordu. Bektaş Veli Hazretleri yine “İki yol var” diye konuşmuştu. “İlki şu gördüğün ince, uzun yol ki cennete gider, öbürü dosdoğru Allah’a.” Uyandığında düşünü şeyhine anlatmıştı. Şeyhi Yunus Emre’nin ağzından şöyle karşılık vermişti ona:</p>

  <p class="p6"><span class="t15">Cennet cennet dedikleri<br />
  Birkaç köşkle birkaç huri<br />
  İsteyene ver sen onu<br />
  Bana Seni gerek seni</span></p>

  <p class="p7">Bunun üzerine her şeyi anlayıp Allah yoluna girmeye niyet etmişti. Şeyhi “Şimdengerü adın Yolageldi olsun, var git Saruhan iline, Hacı Bektaş’ın manisini orada saç” deyince aç susuz yollara düşmüş, dere tepe düz giderek, geceleri ağaç kovuklarında uyuyup kurda kuşa yem olmadan Manisa’ya varmış, burada tekkesini kurup nice dervişe nasip verdikten sonra Allah’ın rahmetine kavuşmuştu.</p>

  <p class="p7">En çok da bu “kurda kuşa yem olmadan” sözü etkilerdi seni, ozan bağlamasının tellerine vurdukça, vurup Yolageldi Baba’nın menkıbesini anlattıkça ıssız yolları, o yollarda yürürken kurda kuşa yem olanları düşünürdün. Ozan “Uzun ince bir yoldayım / Yürüyorum gündüz gece” diye devam ederdi, “Bilmiyorum ne haldeyim / Yürüyorum gündüz gece." Ve nedense hep yollarda yürünürdü o menkıbelerde, yol uzun, hava sıcak olurdu. Kendini yola vuran ne halde olduğunu bilmeden yürür de yürürdü. Sonra döner bakardı ki bir arpa boyu bile ilerlememiş. Yolageldi Baba yola gelmeden kırk yıl çile doldurur da, yollar bana mısın bile demezdi. Sonra bir başka yola girer o yolda yürür ha yürür, ne bir menzile ulaşır ne bir bahçede dinlenirdi, Hakk’ın rahmetine kavuşmadan önce.</p>

  <p class="p7">Allah’ın rahmetine kavuşmak... Allah zaten rahman ve rahim değil miydi? O’nun rahmeti yeryüzünde önemliydi, öteki dünyada değil. Hem Yolageldi Baba yola geldikten sonra nasibini yeterince almamış mıydı Hakk’tan, yıllarca çilede O’nun rahmetine zaten kavuşmamış mıydı? Bu sorular kafanda dönüp durmaya başlayınca ozanı da unuturdun arkadaşlarını da. Orada, halka olmuş çocuk kalabalığının tam ortasında nasıl da yalnız hissederdin kendini, nasıl da farklı, hep sorular soran, o sorulara yeterli yanıtları bulamayınca sıkılan, içi daralan bir çocuktun. Derken ozanın sesi anlam kazanmaya başlardı yeniden. Sıra Yolageldi Baba’nın işlerine, kerametlerine gelir, bağlamanın telleriyle canlanan ses akıp giderdi.</p>

  <p class="p7">Saruhan iline Varıp tekkesini kurmuş, dervişleriyle Hacı Bektaş öğretisini çevreye yaymaya başlamıştı. Kısa zamanda halkın sevgisini kazanmış, merhameti, sonsuz sevgisi, dilden dile dolaşan kerametleriyle gönüllerde taht kurmuştu. Her gece makamına üç deniz ile yedi ırmak uğruyordu artık. Yatsı namazının ardından seccadesinin üzerinde Kâbe’ye gidiyor, dönüşte bir yol Hacı Bektaş’a uğrayıp hünkârı ziyaret ettikten sonra yatağına giriyor, ama gözünü hiç kapatmıyordu. Gözü hep açıktı Yolageldi’nin, sanki birini bekliyor, bir yol gözlüyordu.</p>

  <p class="p7">Sonunda menkıbenin en can alıcı yerine gelirdi ozan. Sesini alçaltır, duyulur duyulmaz bir tonda, çok önemli bir gizi açıklar gibi devam ederdi.</p>

  <p class="p7">Yaşlılığında bir gün yine böyle gözü açık yol gözlerken bir atlı belirmişti ufukta. Tozu dumana katarak dörtnala tekkeye yönelmişti. Yolageldi dervişlerine “Bize artık yol göründü, Hakk’a yürümemiz yakındır” diyerek ateş yakıp su ısıtmalarını söylemiş, sonra da son nefesini oracıkta vermişti. Kara kazanda su kaynarken varıp dosdoğru gusülhaneye gelmişti atlı. Yüzünü yeşil bir nikap örtüyordu. Yolageldi Baba gibi boylu boslu, ak saçlıydı. Cenazeyi dervişlerle birlikte yıkadıktan sonra tabuta koyup atının terkisine yüklemiş, geldiği gibi çekip gitmişti. “Neden sonra"' diyordu ozan, “dervişler anladılar ki gelen atlı Yolageldi’nin ta kendisidir. Ölen de odur kendi cesedini tabuta koyup götüren de.”</p>

  <p class="p7">Taş gibi donup kalırdın olduğun yerde. Yörükler Yolageldi Baba’nın öyküsü için ozanın önündeki kaskete ortası delik bir yüz para attıktan sonra oradan uzaklaşır, sen çocuk kalabalığının içinde öylece kalakalırdın. Garip bir sessizlik çökerdi arsaya. Ne ozana bakmaya cesaret edebilirdin ne de oyun arkadaşlarına. Aralarından yavaşça süzülüp yatırın demir parmaklıklı penceresine dayardın yüzünü. İçerde mum yanar, karanlık duvarda gölgeler bir gider bir gelirken, Hazreti Ali'nin, tabuttan çıkıp devenin yularını çeken Bedevi’nin yanı sıra yürüdüğünü görür gibi olurdun. Yürür de yürürler, dur durak bilmeden, bir menzile erişmeden güneşin altında kaybolur giderlerdi. Ozan da tam o sırada başlardı Ali'nin cenk hikâyelerine. Ama fazla uzatmaz, pazarcılar geldikleri yere, çocuklar “Evli evine köylü köyüne evi olmayan sıçan deliğine!” diye bağırdıktan sonra evlerine dağılırken, o da kasketin içindeki bozuk paraları toplar, bağlamasını kılıfına koyup gelecek hafta yine pazar kurulana kadar ortadan kaybolurdu. Ama sesi hafta boyunca çınlayıp dururdu kulaklarında. Derken gün akşam olurdu.</p>

  <p class="p7">Ulucami’nin imamı da yola gelenler ile yoldan çıkanlardan söz ederdi. Ne var ki onların öykülerinde ne tekke vardı ne şeyh. Ne de kendi cesedini kendi alıp götüren bir evliya. Çünkü imamın dediğine bakılırsa, İslam’da keramet olmazdı. Vaaz bitene dek dinlerdiniz dedenle, ama sen sıkılırdın. Nerde ozanın anlattıkları nerde imamın vaazı! İmam Mekke’den de söz ederdi, Yolageldi Baba’nın seccade üzerinde her gece gidip geldiği kutsal kentten, ama onun anlattıklarında olağanüstü hiçbir şey yoktu. Mekke'nin üç hanifi ile bir serserisinin öykülerinde bile.</p>

  <p class="p0">*     *     *</p>

  <p class="p7">İbrahim Peygamber putlara tapmamış, kendini Tanrı yerine koyan Nemrud’un ateşinden kurtulduktan sonra farklı bir inancın peşine düşmüş, sonunda İsmail sayesinde Tanrı’ya ulaşabilmişti. Yalnızca bıçak tutan eline engel bir güç değildi Tanrı, Tek’ti ve O’ndan başka tapacak yoktu. Yani olmamalıydı. Kâbe’yi de bu amaçla yapmamış mıydı? Şimdi putların, Allah'ın kızları Lat, Uzza ve Manat’ın, onların üzerinden haşin gözleriyle bakan kırmızı akikten Hubel’in mekânı olan Kâbe’yi. İbrahim’in soyundan gelenler onun dinini unutmuş, putlara tapmaya başlamışlardı. Böylesi de doğaldı belki, ne de olsa Tanrı susuyor, kimseye görünmüyordu. Yeryüzü O’nun varlığının işaretleriyle doluydu belki, ama kendisi hiçbir yerde yoktu. Musa Daği’nda O’nu görmeye kalkışınca bayılıp yere düşmüştü. İnsanoğluna ancak öldükten sonra görünen Tanrı, İbrahim’in soyundan gelen ve ölümden sonraki hayata inanmayanlar için pek bir şey ifade etmiyordu. Onlar putlarından ve hayatlarından hoşnuttular. Ve inançlarına derinden bağlıydılar. Ama içlerinde bu yola girmeyenler de vardı. Yani doğru yolu arayan, ne var ki nerden gideceklerini, o tek ve yüce varlığa nasıl ulaşacaklarını bir türlü bilemeyen hanifler. Emit'in oğlu Zeyd de onlardan biriydi.</p>

  <p class="p7">Zeyd, günün birinde Kâbe’de Allah’ın kızlarına kurban kesen soydaşlarının akıttığı kandan uzak durmak istedi. Devesine binip Mekke'yi terk eyledi. Günlerce çölde dolaştı, bineğinden inmeden, Hicaz’ın bulutsuz göğünde kanat vuran akbabalara yem olmadan, aç biilaç kuzeye doğru yol aldı. Ona öyle geliyordu ki bu yol onu gerçeğe götürecektir. Sonunda uzakta bir manastır gördü. Manastır dağın yamacında, deveyle çıkılamayacak kadar yüksekteydi. İnip yaya devam etti, yorgun argın, taşların kestiği ayakları kan revan içinde manastırın kapısını çaldı. Keşişler onu içeriye alıp başrahibin huzuruna çıkardılar. Başrahip, Zeyd’e:</p>

  <p class="p7">– Ey aşağıda bıraktığın devenin sahibi, sen kimsin? diye sordu.</p>

  <p class="p7">– Kâbe ve Zemzem’in sahibi Kureyş kabilesindenim, diye karşılık verdi Zeyd. Ömer bin Hattab’ın amcası, Said bin Zeyd’in babası, Zeyneb binti Cahş’ın ağabeyi olurum.</p>

  <p class="p7">– Peki, ne işin var burada, derdin ne?</p>

  <p class="p7">– Derdim büyük. Tanrı'nın peşindeyim, dağ taş demeden yollara düştüm O’nu arıyorum.</p>

  <p class="p7">– O'nu boşuna arama, dedi rahip, O senin içinde, ama sen bunun farkında değilsin.</p>

  <p class="p7">– Peki, ne yapayım öyleyse?</p>

  <p class="p7">– Mekke’ye dön ve bekle. İçinizden biri seni O’nun yoluna sokacak, o yolun sonunda aradığını bulacak, huzura kavuşacaksın.</p>

  <p class="p7">Zeyd yurduna döndü, ama ailesine yaranamadı. Kardeşi Hattab ile sonradan İslam’ı kabul edecek olan yeğeni Ömer onu evden kovdular. Kovmakla da kalmayıp işkenceyle öldürmek istediler. Zeyd de ne yapsın, yine yollara düştü, Fedek’te Yahudilere, Habeş’te Hıristiyanlara danıştı, ne var ki hiçbiri içindeki tanrıya ulaştıramadı onu. İnancına bir yön veremedi. Ve bir gün, Muhammed’in risaletine az kala, düşmanları yolunu kestiler. Üzerine saldırıp hançer üşürdüler. İşte böyle, son nefesini doğru yolda giderken verdi Zeyd. Resulullah’ın onun için “Ben Zeyd’i cennette eteklerini sürüye sürüye yürürken gördüm” dediği rivayet edilir.</p>

  <p class="p7">Abdullah bin Caddan Mekke’nin ileri gelen ailelerindendi, ne var ki yoldan sapmış, her türlü pisliğe karışmıştı. Sonunda babası oğulluktan reddetti onu, bir daha eve gelmemesini, gelirse kellesini bir salkım üzüm gibi koparacağını söyledi. Böylece o devirde Mekke civarında dolaşan serserilerin arasına katıldı Caddan, kervan soydu, ırza geçti, elini kana buladı. Yakayı ele vermemek için çölde dolaşmaya, geceleri mağaralarda uyumaya başladı. Günün birinde bir karayılan gördü. Yılan kızgın kayaların arasından kıvrılıp gözden kayboldu. Sonra bir turna peydahlandı gökyüzünde, o da dağlara doğru kanat vurdu gitti. Derken, bir taşın altından karıncalar sökün etti. Yumruk büyüklüğünde, kocaman kafalı, kırmızı karıncalardı. Bunda bir iş olduğunu sezdi, karıncaların peşine düşmeye karar verdi. Karıncalar telaşla yürüyor, dere tepe düz gidip bir tepeye varıyor, oradaki mağaranın içine giriyorlardı. O da mağaradan içeriye girip karıncaların yuvasını buldu, hançeriyle kazmaya başladı. Bir de ne görsün! Cürhüm hükümdarlarının tüm hazinesi orada değil mi? Altınlar güneş, gümüşler gün gibi parlıyor, yakut ve elmasların allı yeşili Yemen kumaşlarını aratmıyordu. Sevincinden deliye döndü. Kazdıkça coştu, coştukça kazdı, bir günde büyük servet sahibi oldu.</p>

  <p class="p7">Artık serseri değil varlıklı biriydi. Ama servetini har vurup harman savurmak dururken o, Acem ülkesine doğru yola çıktı. Medain’e vardığında hava kararmıştı. Her yerde ateşler yanıyor, halk ateşe tapıyordu. Kara cüppeli, tuhaf rahipler, dev sütunlu tapınakların eşiğine yüz sürmekteydiler. Suyun ateş gibi yandığını gördü. İyi ile kötünün savaşından söz ediyordu herkes ve nedense sonunda hep kötü kazanıyordu.</p>

  <p class="p7">Şaha “Allah’ın Evi”nin ülkesinden geldiğini, huzura çıkmak istediğini bildirdi. Şah onu kabul ettiğinde yüzünde nikap yoktu, tacı da tavandan sarkan bir zincire asılmış gibi duruyordu. Öylesine çok mücevherle kaplıydı ki, hükümdarın boynu onca yükü taşımadığından bu yönteme başvurulduğunu anladı. Hiç kimsenin onu, başında taç yokken yüzü açık göremediğini biliyordu. Yakut yeşili gözleri vardı şahın, bakışları keskin kılıçtan daha yakıcıydı. Ve huzura çıkan herkes gibi o da yere kapanıp, Sasani hükümdarı Hüsrev’e secde etti. Kafasını kaldırıp baktığında şah ona dedi ki:</p>

  <p class="p7">– Siz de böyle kendi hükümdarınıza secde eder misiniz?</p>

  <p class="p7">- Hayır Haşmetmeap diye karşılık verdi Caddan. Biz ne ateşe ne hükümdarlara secde etmeyiz. Kara cüppeli rahiplerimiz de yoktur. Suyun yandığını ilk burada gördüm. Her zaman kötünün kazandığını da. Biz taştan ilah ve ilahelere tapar onlardan medet umarız. Hükümdarımız da yoktur. Onurlu bir kavim olduğumuz için “Allah’ın Evi’”nin sahiplerini hükümdar bilir onların sözünden çıkmayız. Ama ilahlardan gayrısına secde etmek töremizde yoktur.</p>

  <p class="p7">Şah sözünü sakınmayan bu yabancıdan hoşlandı. Ona değerli hediyeler vererek ülkesine geri gönderdi. Caddan yollara düştü yeniden. Önce kervan yollarını izledi, sonra yıldızlara bakarak yönünü buldu. Ama onun asıl yolu kazanç, işret ve şehvet yoluydu. Köle ticaretinden de kazanıyor, Kâbe’ye gelen hacılara evindeki köle kadınları kiralamaktan, doğan çocukları büyüdüklerinde köle olarak satmaktan utanmıyordu. Ne var ki cömertti, sofrası herkese açıktı. Mekke’ye dönüp babasının öldüğünü öğrenince ailenin reisi olmuş, bildiği yoldan yürümeye devam etmişti. Evinin avlusunda içi yiyecek dolu bir küp vardı. Küp öylesine kocamandı ki, gelen geçen devesinden inmeden içindekilerden dilediğince faydalanabiliyordu. Muhammed’in çocukken bu küpün içinden hurma alıp yediği, sonra da gölgesinde derin bir uykuya daldığı rivayet edilir. Düşünde ne gördüğünü ise bilmiyoruz.</p>

  <p class="p7">Zeyd bin Amr ile Caddan’ın, başlarına gelenleri yüz yıllar önce Fez’e, İdris Mulay’ın türbesine sığınmış, orada yatıp kalkan bir kanun kaçağından dinlemek isterdim. Ya da Marakeş’te dorukları karlı Atlas Dağları’nın ardından gün batar, Camiü’l-Fena’da lüks lambaları yanarken, yılan oynatıcıları ile fare yarıştıranların, şifalı ot satanlar ile diş çekenlerin, dilenciler ile peçeli kadınların arasına karışıp, sakalar ile sakatların, vitrinlerde sırıtan koyun kellelerinin önü sıra yürüdükten sonra yıkık bir duvarın dibine oturduğumda, sesli harfleri yutarken “Hı”ları alabildiğine çatlatan o kör dilenciden. Evet, uzak Mağrip kentlerinin uğultusuna karışsın isterdim onların öyküsünü anlatan sesler. Sesler ve nefesler. Ama ne yazık ki ben eski kaynakların yalancısıyım. Zeyd bin ile Caddan’ın başlarına geleni Ulucami imamından da dinlemedim. İbn İshak’ın elyazmasından İbn Hişam’ın düzenlediği biçimiyle okuyup kendi hayal gücümü de kattım, çaldımsa yanlış yola sapmadan İslam’ın ortak malından çaldım.</p>

  <p class="p7"><a id="a20"></a> </p>
</body>
</html>
