<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Fil yılında</title>
</head>

<body>
  <h1 class="h11"><a id="a17"></a>Fil yılında</h1>

  <p class="p7">Fil yılında neler oldu bir bilseniz! Balık kavağa çıkmadı, hayır. Irmaklar da kaynaklarına doğru akmadı. Irmak dediysem sözgelimi elbet, dört yanı çöllerle kaplı bu yarımadada ırmak mı olur? Olsa olsa, kıyıdan içerilere doğru kat kat yükselen dağlardan kar suları akar aşağıya, vadiler boyunca dere, bilemedin çay olur denize kavuşmadan önce. Her neyse, dere ya da çay fark etmez, konumuz o değil. Diyeceğim, dağların, dalgaların, rüzgârın olduğu gibi onların da düzeni bozulmadı. Ama neler neler oldu fil yılında bir bilseniz. Balık kavağa çıkmadı, dedik, doğru. Zaten ne balık vardı Arabistan’da ne kavak. Yoksa o yıl, öyle bir yıldı ki, balık bile, Kureyş’in simgesi köpekbalığı başta olmak üzere ummanın tüm balıkları, hatta balina, evet balina bile çıkabilirdi kavağa. Yine de biz sözü fazla uzatmadan sadede gelelim. Ya da saadete gelelim, “Bahtiyar Arabistan” denilen ülkede o yıl olan bitenlere.</p>

  <p class="p7">Fil yılında hayat hızlandı birden, peş peşe gelen olaylarla devran değişti. Hiçbir şey olmaz burada, bu yakıcı güneş ile bu yıkıcı insanların arasında, bu dağlar bu kumlar hep böyle yerinde durur, bu kabileler birbirini vurur da başka iş görmezler derken, belki balık kavağa çıkmadı, ama Yemen'i ele geçiren Habeşlerden bir ordu Mekke’yi fethe çıktı, hem de kocaman bir filin komutasında. Gerçi ordunun başında Ebrehe nam, gözü pek bir hükümdar vardı, yine de fil önden gidiyor, komutan ve askerler arkadan geliyorlardı.</p>

  <p class="p7">Ebrehe'nin ufak tefek de olsa dayanıklı bir bedeni, kıvrak zekâsı, müthiş bir öngörüsü vardı, ama burnu yoktu. Teke tek giriştiği kavgada kendisinden çok daha güçlü ve üstün olan Aryat’ı hileyle öldürmeden önce rakibi bir mızrak darbesiyle koparmıştı burnunu. Bu nedenle çirkinliği dillere destandı, ancak zekâsı ve inancı sayesinde Sana tahtında oturabiliyordu. Bir de, Habeşistan’da hüküm süren muhteşem melik Necaşi’ye olan sadakati sayesinde. Evet, burnu yoktu ama İsa Peygambere, Ruhü’l Kudüs’e, Meryem’in bakireliğine ve meleklere inancı tamdı. Bu yüzden hiç de iyi gözle bakmıyordu Kâbe’ye, Arapların kendisi gibi Hıristiyanlığı benimseyeceklerine içinde putlar barındıran bir tapınağa secde etmelerine, her yıl hac mevsiminde onun çevresinde dönüp durmalarına içerliyordu. Kâbe sayesinde palazlanan, kervan yolları ile ilahları denetim altında tutan Kureyş kabilesi ile yandaşlarını kendi ülkesine çekmek istedi. Bu amaçla bir kilise yaptırmaya karar verdi. Arabistan’ın dört bir yanından gelen işçiler ve ustalar, binlerce köleyle birlikte işe koyuldular. Saba Melikesi’nin yıkılmış sarayından arta kalan taşlan teker teker taşıyıp üst üste yığarak, Bizans kayserinin gönderdiği mermer ve rengârenk mozaiklerle duvarları kaplayarak, içeriye devasa haçlar, sütunlar, çarmıhtaki İsa ve havarilerinin heykellerini koyarak o güne dek yörede görülmemiş, bir benzerinin ancak Kostantiniye derler o uzak, lacivert denizin kıyısındaki kahpe kentte bulunduğu görkemli bir tapınak vücuda getirdiler. Tapınağın çekimine kapılmamak elde değildi, ama Araplar Kâbe ve putlarına öylesine bağlıydılar ki, Ebrehe’nin kilisesine rağbet etmediler. Hatta içlerinden biri üşenmeden devesine atlayarak Sana’ya dek gitti, bir gece kimse görmeden kiliseye girip çarmıhtaki İsa’nın ayakları dibine pisledi.</p>

  <p class="p7">Savaş kaçınılmazdı artık, Ebrehe ve ordusu, önlerine fili katıp yola koyuldular. Ömürlerinde fil görmemiş Arapların bizzat muhteşem Necaşi'nin gönderdiği Mahmud adlı fille karşılaşınca neye uğradıklarını şaşırıp çil yavrusu gibi dağılacaklarını sanıyorlardı. Mahmud da, buzul çağından kalma atalarını aratmayacak ölçüde heybetliydi doğrusu. İki devasa boynuz gibi havaya kalkan sivri dişleri, yerde ne varsa hüpleyip ağzına götüren hortumu ve yürüdükçe sallanan kocaman gövdesiyle yalnızca hayvanlar âleminin değil Âdemoğullarının da hükümdarıymış gibi etrafına dehşet saçıyordu.</p>

  <p class="p7">Mekke önüne geldiklerinde, ana rahmine yeni düşen Muhammed’in dedesi ve Kureyş’in reisi Abdulmuttalib’in otlakta yayılan develerini gördüler. Öylesine çok, o kadar kendi haline bırakılmış gibiydi ki, hemen el koydular. Abdulmuttalib malını geri isteyince Ebrehe ona şöyle karşılık verdi:</p>

  <p class="p7">– Ülkeni talan etmeye, Kâbe’yi başına yıkmaya gelmiş olmam umurunda bile değil. Sen hâlâ develerinin derdindesin.</p>

  <p class="p7">– Onların sahibi benim, dedi Abdulmuttalib. Sen bana sahip olduğum şeyi geri ver, ötesine karışma. Kâbe’nin de elbet bir sahibi vardır.</p>

  <p class="p7">Bunun üzerine deve sürüsünü sahibine geri verdi Ebrehe ve ordusuna Kâbe’nin üzerine yürümesini emretti. Mahmud’u gören Mekke ahalisi korkularından evlerini terk edip, aralarına Abdulmuttalib ve develerini de katarak, dağlara çekildiler. Ne var ki fil, bakıcısının güzel sözlerine, tehditlerine, hatta kızgın demir çubuklarla böğrünü deşmesine rağmen yerinden bile kıpırdamadı. Her biri yelken büyüklüğündeki kulaklarını oynatmakla yetindi sadece. Sonra da hortumunu kıvırıp yeri göğü sarsarak arka ayaklarının üzerine çöktü, uykuya daldı. Uyandığında başka tarafa yönlendirdiler. Kalkıp koşmaya başladı bu kez de, ama Kâbe’ye doğru değil. Hayvanın üzerinde her türlü kışkırtmayı, işkenceyi denediler, ne var ki bir türlü Kâbe’ye saldırtamadılar.</p>

  <p class="p7">Derken gökyüzü karardı birden, rüzgâr çıktı. Ve nereden geldiği belli olmayan bir kuş sürüsü belirdi dağların üzerinde. Kuşlar gagalarında taşıdıkları nohut büyüklüğündeki taşlarla Ebrehe’nin ordusuna hücum ettiler. O kadarcık taştan ne olur ki demeyin, bir anda cehenneme döndü ortalık. İsabet alanların derileri pul pul dökülüyor, inleyerek can veriyorlardı. Kuşlar çığlık çığlığa çöküyorlardı üzerlerine, gagalarından düşen taşlar ne miğfer dinliyordu ne kalkan. Zırhları delip geçtikçe parça parça oluyordu gövdeler, kol ve bacaklar lime lime dökülüyor, eriyip toprağa karışıyorlardı. Kuşlar ve taşlar küçüktü, ama yol açtıkları hasar büyüktü. Ebrehe de aralarında, sağ kalanlar selameti kaçmakta buldular. Ne var ki Allah’ın gazabından kurtulamadı hiçbiri, ülkelerine varamadan yolda telef oldular. Kuran’daki “Fil Suresi”, adı üstünde, bu bozgunu anlatmak için indirilmiştir. Mekke’de nazil olan hepi topu beş kısa ayetten ibarettir:</p>

  <p class="p5"><span class="t15">Ey Muhammed! Kâbe’yi yıkmaya gelen fil sahiplerine Rabbinin ne ettiğini görmedin mi? Onların düzenlerini boşa çıkarmadı mı? Onların üzerine, sert taşlar atan sürülerle kuşlar gönderdi. Sonunda onları yenilmiş ekin gibi yaptı.</span></p>

  <p class="p7">Ebabil kuşlarının öyküsünü büyükannen anlatmıştı sana. Yazdı, hava çok sıcak, radyolu odanın tüm pencereleri açıktı. Sedirin üzerinde tek başınaydın, büyükannense yere serili pöstekiye bağdaş kurup oturmuş, Kuran cüzünü önüne koymuştu. Kitap orada, küçük rahlenin üzerinde kapalı duruyordu. Yaşlı kadın iki yana sallanarak bir şeyler mırıldanıyordu içinden, başka bir dünyadaymış gibi dalgın ve düşünceliydi. Derken bir kırlangıç sürüsü geçti pencereden, dağın yamaçlarına doğru gözden kayboldu. Sürüyü başka bir sürü izledi, giderek çoğaldı kuşlar, gün siyaha kesti. Çığlık çığlığa geçiyorlardı pencereden, dutun dallarına, oradan kavaklara konuyor, havada birkaç tur attıktan sonra pervazlara tünüyorlardı. İçeriye girmelerinden korkmuştun, girip odayı altüst etmelerinden, sedirin, sandalyelerin altına, dedenin kitap dolaplarına gizlenmelerinden. Büyükannen olan bitenin farkında değildi; kendi dünyasında, mırıldandığı duanın etkisindeydi. Sen pencereleri kapatınca çevirdi başını, kuşların iyiye alamet olduğunu, onları Allah’ın gönderdiğini söyledi. Hep güzel haber getirirdi kuşlar, cennette hurilerin, gılmanların başına konar, Tuba ağacının dallarında şakırlardı. Ve hiç yalan söylemezlerdi. Çocukların yaptığı yaramazlıkları bir Allah bilirdi bir de kuşlar. Gelip annelerine haber verirlerdi. Büyükannenin yatıştırıcı sözleriyle dışarıda patlayan kırlangıç fırtınası diner gibi olmuştu. Kuşlardan değil yaptığın yaramazlıkları büyükannene haber vermelerinden korkuyordun artık. Terliyken soğuk su içmiş, karıncalara eziyet etmiştin. Yasak olduğu halde göçmen çocuklarıyla çelik çomak oynamış, misket tokuşturmuştun sokakta. Şimdi kuşlar gelip her şeyi, bütün bu yaptıklarını anlatacaklardı büyükannene. O da akşam dedene söyleyecekti. “Peki, ama” demiştin, “hep iyilik mi yapar kuşlar, hiç mi kötülükleri yoktur?” İşte o zaman ebabil kuşlarının öyküsünü anlatmıştı büyükannen, sonra da Kuran’ı açıp okumaya başlamıştı.</p>

  <p class="p7">Keşke şimdi de okusa, açık pencerenin önünden geçen kırlangıçlar gibi kapkara uçuşmaya başlasa sözcükler, yaşlı kadının kısık sesi o yaz ikindisinde bir dua, bir ayet fısıldar gibi Ebrehe ve ordusunun korkunç akıbetini fısıldasa kulağına: “Elem tere keyfe feale rabbüke biashabil-fili!” O zaman büyükannenin ağzından duyduğun yabancı seslerin “Fil Suresi” olduğunu bilmiyordun elbet, ama “fil” sözcüğü, kulağına aşina bu tek sözcük, kırlangıç çığlıklarına benzeyen Arapça sözcüklerin arasından sıyrılıvermişti. Bir hoş, anlamını çözdüğün seslerle sarhoş olmuştun. O zaman işte böyle kolayca kapılıp giderdin bir sözcüğün büyüsüne, anlamasan da huşu içinde dinlerdin. Anlayınca, Allah kelamını anadilinde duyunca, tanıdık bir sevinç kaplardı içini. Tanrı bir tek seninle konuşuyor, sırrını yalnızca sana açıyor sanırdın. Fil, neye benzediğini pek bilmesen de, hem kutsal hem anlamını çözdüğün bir sözcüktü artık.</p>

  <p class="p7">Önce fili mi hayal etmiştin yoksa ebabil kuşlarını mı, şimdi pek iyi anımsamıyorsun. Anımsadığın tek şey babanın bir yolculuk dönüşü hediye ettiği <span class="t14">Hayvanlar Alemi</span>’nin parlak kapağı. Yere dek sarkan hortumu ve dev cüssesiyle bir fil vardı o kapakta, içindeyse hiçbirini gerçekten görmediğin yırtıcı hayvanlar. Kentin hayvanat bahçesindeki o yaşlı kurttan başka yırtıcı hayvan görmemiştin, uysal ayı ile kokarcayı saymazsak. Sahi yiyecek verdiğin birkaç şaklaban maymun da vardı ve kafeste uyuklayan tavşanlar. Sonra, nedense kokarcadan da pis kokan o uyuz tilki. Ama fil yoktu, ne fil ne ebabil kuşları, <span class="t14">Hayvanlar Alemi</span>’ni okuyup bitirdikten sonra açık hava sinemalarında göreceğin Tarzan filmlerinde de fillerle tanışacaktın, ama ebabil kuşları Kuran’ın sayfalarında kalacaktı. Şimdi, büyükannenin parmaklarıyla çevrilmekten eprimiş, yer yer sararmış o sayfaları açıp “Fil Suresini okusan ebabil kuşları yine gelir mi pencerene? Yaptığın yaramazlıkları anlatırlar mı büyükannene? Yoksa gerçekte olmayan o kuşlar kutsal kitabın kargacık burgacık harfleriydi de, sen mi hayalinde kırlangıçlara benzetmiştin onları? Ya Kuran’ı açar açmaz, içinden çıkıp doldururlarsa odayı. Kanat seslerini duyar gibisin. Gaipten haber vermiyorlar hayır, o yaz ikindisini, büyükannenin fısıldadığı, artık geri gelmesi mümkün olmayan duaları da taşımıyorlar kanatlarında. Gagalarında yalnızca kilden taşlar yok, sırrını sana hâlâ açmayan sözcükler de var.</p>

  <p class="p0">*   *   *</p>

  <p class="p7">Fil yılında olan bitenler Mahmud’un başını çektiği Habeş ordusunun bozgunundan ibaret değildi elbet. O yıl, ağustos sıcağından sonra karanlık çöküp ortalık biraz serinleyince, gün doğumuna doğru henüz tanyeri ağarmadan, Kureyş kabilesinin Haşimi boyundan Abdulmuttalib’in on oğlundan en küçüğü olan Abdullah ile Zühre kabilesinden Vehb bin Abdülmenat’ın kızı Âmine’den son peygamber, milyonlarca Müslüman’ın sevgilisi, adını, daha doğrusu sayısız adlarını her anışta “Sallallahu Aleyhi ve Sellem” diyerek ona olan bağlılıklarını dile getirdikleri Muhammed Mustafa Ahmed el Mahi doğdu. Ne var ki babası Abdullah oğlunu göremedi. Karısı hamileyken Suriye’ye giden bir kervanın sorumluluğunu yüklenmiş, dönüşte hastalanarak Yesrib'de Hakk’ın rahmetine kavuşmuştu. Aslında çocukken kavuşacaktı bu rahmete, babası onu Allah’a kurban etmeye kalkışmıştı çünkü, tıpkı Hazreti İbrahim gibi, Allah’ın ona geç yaşta bağışladığı on oğlundan en küçüğünü Kâbe’de, Hubel’in kırmızı akikten putunun ayakları dibinde boğazlamaya hazırdı.</p>

  <p class="p7">Neyse ki, bu kez Allah bir koç göndereceğine çocuğun annesi Fatma’yı soktu devreye. Abdulmuttalib'in sayısını değil benim, eski kaynakları taramış hatırı sayılır İslam âlimlerinin bile bilmediği karıları arasında Fatma en cerbezeli olanıydı. Beş kız üç erkek çocuk vermişti kocasına, üstelik Manzum kabilesindendi, yani bir Kureyşliydi. Yavrusunu kurtarmak için fal çekilmesini önerdi. On oğulun on ayrı işaretini taşıyan okları dizdiler. Fal her defasında Abdullah'a çıktı. Kurtuluş yoktu kurban edilmekten, ille de küçük oğulun kanı akacaktı. Anlaşılan en büyük ilah Allah onu istiyordu yanına. Çünkü tüm masallarda ve efsanelerdeki gibi en yakışıklı, en zeki, en güzel huylu olan en küçük çocuktu. Ama annesi yılmadı, bu kez de Hicaz’ın ünlü falcılarından Yesribli bir kadına danışılmasını önerdi. Abdulmuttalib karısının sözlerine uyarak yola koyuldu, Yesrib’e gidip orada falcı kadını buldu. Kadın o gece rüyaya yattı, ruhla buluşup konuştu, ertesi gün kan bedelinin on deve olduğunu, fal çekeceğini, eğer Abdullah’a çıkarsa on deve daha ekleyip yeniden çekeceğini, işin yüz deveye kadar varabileceğini, sonunda fal yine Abdullah’a çıkarsa oğlunu kurban etmekten başka çare kalmayacağını söyledi. Ve öyle oldu, ancak onuncu çekişten sonra fal develerin aleyhine dönünce Abdullah kurtuldu.</p>

  <p class="p7">En çok bu kurban hikâyeleriydi seni korkutan, gece el ayak ortalıktan çekilip herkes uykuya daldıktan sonra yatağında rahat bırakmayan. Yavaşça kalkar, pencereden bahçeye bakardın. Orada, boş damın içinden bir koçun melediğini duyar gibi olurdun. Derken ayda bir evinize de uğrayan bileyicinin sesi doldururdu karanlığı. “Bileyici! Bıçaklar satırlar baltalar bilerim. Bileyiciii!” Dedenin damın bir köşesine yığdığı eski bıçakları bilerdi. Üç tekerlekli küçük bir arabası, arabanın üzerinde ayak hareketleriyle döndürdüğü yuvarlak biley taşı vardı. Bıçağı değdirince kıvılcımlar fışkırırdı taştan. Büyükannenin özenle hazırladıktan sonra İbrahim Efendi’nin fırınına gönderdiği kara ekmeği, surranın kemiklerini, hatta dedenin koltuğuna bile sığmayan karpuzları bir vuruşta ikiye bölen bıçakları bilerdi. İşte o bıçaklardan en keskinini, baban öldüğüne göre deden bir vuruşta senin boynuna da çalacaktı koç olmasaydı. Allah’a şükrederdin. İyi ki kınalı bir koç vardı orada, ayakları üzerine çökmüş yatan, kurban edileceği günü sabırla bekleyen. İyi ki Allah onu babalar çocuklarını kesmesin diye göndermişti yeryüzüne.</p>

  <p class="p7">Abdullah kurban edilmekten kurtuldu, ama az kalsın Mekkeli bir kadının cazibesinden kurtulamayacaktı. Babası onun yerine yüz deveyi kestikten sonra oğlunu evlendirmek istedi. Araştırdı, ince eleyip sık dokudu, Kusay’ın kardeşi Zühre’nin torunlarından Vehb’in kızı Amine'de karar kıldı. Babası ölmüştü Amine’nin, amcası Vuheyb’in velayeti altındaydı. Abdulmuttalib oğluna Amine’yi isterken kendisine de Vuheyb’in kızı Hale’yi almayı uygun gördü. Böylece baba oğul, karşılıklı gerdeğe girmek üzere, evlerinin yolunu tuttular. Tuttular, ama yolda bir kadın çıktı karşılarına. Boylu boslu, endamlıydı. Saçlarına kına yakmış, gözlerine sürme çekmiş, omuzlarını ve sırtını açıkta bırakan bir elbise giymişti. Abdullah’ı yatağına davet etti. Kabul ederse kan bedeli kadar deve vereceğini söyledi. Genç damat geri çevirdi bu öneriyi. Yoluna devam edip önce evine sonra gerdeğe girdi. Ertesi gün aynı kadın yine yolunu kesince dayanamayıp bu davranışının nedenini sordu. Kadın, dün bakışlarında bir kıvılcım, yüzünde nur fark ettiğini, ama bugün ne kıvılcımdan ne nurdan bir eser kaldığını, artık istese de onu bir daha yatağına davet etmeyeceğini söyledi O gece Abdullah'tan, ana rahmine düşen Muhammed’e geçmişti nur ve artık hep onda kalacak, onun yüzünde parıldayacaktı.</p>

  <p class="p7">Muhammed Mustafa doğduğunda gökyüzünde bir yıldız kaydı. Sonra bir tane, bir tane daha kaydı. Derken yıldız yağmuruyla aydınlandı çöl gecesi, dişi develerin memeleri sütle doldu. Ukâz panayırında Araplara bir nebi gönderildiğini haber veren Kuss bin Saide kızıl devesinden inip Kâbe’nin yolunu tuttu. Hayber’de bir Yahudi kâhin, yıldız yağmurunun ardından peygamberliğin kendi kavminden Mekke’de doğana geçeceğini anlayıp kahroldu. Kureyşli haniflerden Varaka bin Nevfel, Osman İbnü'l-Huveyris, Ubeydullah bin Cahş ve Zeyd bin Amr, bundan böyle hak dinin yeni doğanla geleceğini sezip Yüce Varlık’ı Suriye’de aramaktan vazgeçtiler.</p>

  <p class="p7">Muhammed Mustafa doğduğunda ağzı köpüklü serkeş develer ile rüzgârdan hızlı atlar Dicle’yi geçerek Fars içinde yayıldılar. Sasani hükümdarının sarayında on dört şahnişin yerle bir oldu. Sava Gölü yere batıp kayboldu. İstahrabad denilen yerde bin yıldır yanan ateş birden sönüverdi. Ateşetapanlar ne yapacaklarını şaşırdılar. Bunun üzerine Şah Nuşirevan telaşa düşüp ünlü kâhin Satih’in yeğeni Abdülmesih’i, neler olup bittiğini öğrenmesi için amcasının yanına gönderdi. Abdülmesih Şam’a varıp amcasını orada, inzivaya çekildiği manastırın bir hücresinde can çekişirken buldu. Doğrusu pek garip bir adamdı amcası. Bir kervanla Yemen’den Şam'a gelmiş, bir daha da ülkesine dönmemişti. Vücudunda tek bir kemik bile yoktu. Bulursa kuru hurma, yoksa kuru ekmekle besleniyor, su bile içmiyordu. Bir yere gitmesi gerektiğinde kendini yatak gibi devşirip bir katırın üzerine yüklüyor, dilinden başka hiçbir uzvu hareket etmiyordu. Yeğenine, ancak onun duyabileceği bir sesle “Ahir zaman peygamberi doğmuştur, şahın şahnişinlerine geçmiş ola!” deyip son nefesini verdi.</p>

  <p class="p7">Muhammed Mustafa doğduğunda, Sasani devletinin ezeli rakibi diyar-ı Rum’da da bazı olayların vuku bulduğunu söylemeliyim. Yeni doğana peygamberlik geldiğinde onun da belirteceği gibi “Şiir bayrağını cehennemin orta yerine diken” İmruü’l Kays’ın hatırına Justinianos’un sarayının çatısı çöktü. Arap olduğu için şairi aşağılayan imparator, Binbirdirek Sarnıcı’nı teftiş ederken mahsur kaldı. Muhafızları onu yıkılan direklerin arasından zor çıkartabildiler. Ayasofya’nın duvarlarındaki dev kanatlı melekler, sarı, mavi, yeşil, kestane rengi mozaikleriyle pul pul döküldüler. Haçlar yere devrildi, kentin ana caddesindeki Justinianos ile Teodora'nın heykellerini taşıyan sütunlar da. Duvar kabartmaları peş peşe karardılar. Denizin tam ortasında bir uçurum peydahlanıp açıktaki gemileri tayfalarıyla birlikte yuttu. Ve Kostantiniye’nin en güzel hamamlarından birindeki duvarda, mozaik levhanın içindeki mutlu kambur, yere düşmeden önce, kocaman zekeriyle bir cambaz gibi havada asılı kaldı.</p>

  <p class="p7">Muhammed Mustafa doğduğunda kâhinler son peygamberin âleme teşrif buyurduğunu bildirdiler. Ne var ki Allah’ın âlemi onun yüzü suyu hürmetine yarattığından haberleri yoktu. Bu nedenle yedi kat yer ile yedi kat göğün bir anda nura kesmesine, deryada balıkların dağlarda kartalların, çölde gezer ceylanlar ile çadır çatıp içinde oturanların som ışığa batıp çıkmasına bir anlam veremediler. O ışık geldi önce Kâbe’ye vurup İbrahim’in makamını aydınlattı, sonra Amine’nin evinden içeriye girdi. Ve kutlu bebeğin annesinin gözüne ipekten yumuşak, Zemzem'den berrak bir perde çekti. Amine “Onu kem gözlerden uzak tut!” diyen bir ses işitti. Aynı anda melekler kundağın çevresini sarıp kanat açtılar. Ve Allah’ın habibini engin şefkatleri, derin hürmetleriyle sallamaya başladılar. Biri mağripte biri maşrıkta biri de Kâbe’nin üstünde üç bayrak hışırdıyordu. Bebeğin sağ avucunda üç altın anahtar, sırtında kızıla çalan, güvercin yumurtası büyüklüğünde peygamberlik mührü vardı. Sünnetliydi. Ve anahtarlar ona cennet, cehennem ve arafın kapılarını açmak üzere verilmişti.</p>

  <p class="p7">Muhammed Mustafa doğduğunda Kâbe’deki putlar da birer birer yere devrildiler. Hubel’in kırmızı akikten kafası koptu, Lat ve Manat ortalarından çatladı, Uzza bir başka ilaha, kendinden daha güçlü bir tanrıya secde eder gibi yere kapaklandı.</p>

  <p class="p7"><a id="a18"></a> </p>
</body>
</html>
