<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yemek</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:0b97bf63-bfc3-42c6-8745-323d54857716" name="Adept.expected.resource" />
  <meta content="urn:uuid:130cf0d7-5bac-4fa1-b668-632b6f9571ff" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_3"><br class="calibre3" />
  <br class="calibre3" />
  <br class="calibre3" />
  <span class="kitapickapak3">Ahmet</span><br class="calibre3" />
  &nbsp;<br class="calibre3" />
  <span class="bolum">Ümit</span></h1>

  <p class="normal1">&nbsp;</p>

  <p class="h2baslik">“Öğle rakısı insanı Mevlânâ yapar”</p>

  <p class="normal1">&nbsp;</p>

  <p class="normal1"><span class="idebold">Yemekle aranız nasıl?</span></p>

  <p class="normal1">Yemekle aram şahane. Oldum olası yemek yemeyi çok severim. Bunun birinci nedeni, doğduğum şehrin Gaziantep olması. Gaziantep, zaten yemek deyince başlı başına bir kültürdür. Bu kültürün kökenleri aslında çok eskilere dayanıyor, Antep’te bir zamanlar Ermeniler, Yahudiler, Araplar, Rumlar ve Türkler birlikte yaşıyorlardı. Dolayısıyla bu kültürlerin getirdiği çok çeşitliliği görebiliriz. Antep yemekleri hakkında genel bir yanılgı vardır; her şeyi kebap ve et olarak değerlendirirler ki, böyle değildir. Her evde enfes sebze yemekleri yapılır. Örneğin, yoğurtlu patates yemeği diye bir yemek vardır, enfestir. Eşim İstanbulludur, ama ne zaman Antep’e gitse yoğurtlu patates yemeğine bayılır ve mutlaka yer. Yine taze sarmısaktan yapılmış bir yemek vardır, enfestir. Peter Greenaway’ın <span class="ideitalik">Tual Bedenler</span> adlı bir filmi vardı. Oradaki Japon prenses, hayatta üç temel zevk olduğunu söylüyordu. Birincisi yemenin zevki, ikincisi aşkın ve seksin zevki, üçüncüsü sanatın zevki. Zamanla yaşlandıkça yiyemezsiniz, zamanla seks de azalır, ama sanatın zevki hiç bitmez. Biz belki ileride yazarız diye şimdi ne kadar yiyecek varsa hepsini tadalım diyoruz.</p>

  <p class="normal1">&nbsp;</p>

  <p class="normal1"><span class="idebold">Çocukluk yıllarından aklınızda kalan mutfağı anlatır mısınız?</span></p>

  <p class="normal1">Bizim ev bir Antep eviydi. Ortada bir hayat vardı, bizim orada bahçeye hayat derler. Mutfak hayattaydı ve çok zengin bir mutfaktı. Bizde her şey baharda ya da sonbaharda alınırdı. Koyun kestirip kavurma yaparlardı. Buzdolabı yoktu, her şey teldolaplarda saklanırdı. Bir de hiç unutmam, fıstık ve ceviz içiyle yapılan tatlı sucuklar vardı. Tatlı sucuk, başlı başına bir olaydı. Çapı üç metre olan bir kazanın içinde yapılırdı ve yapımı bir hafta sürerdi. Bunlar kışın yenmek üzere sandıklarda saklanırdı. Biz bu sandıkları gizlice açıp onları yürütürdük, çok enfesti. Mesela, doğrama diye bir yemeğimiz vardı. Patlıcanlı, nohutlu bir yemekti. Etli kemik, sarmısak eklenerek yapılırdı, yanında bulgur pilavıyla yenirdi. Düğünlerde mutlaka yapılırdı. Anlatıldığına göre, düğünden sonra damat eve gelip doğrama ister. Ne yazık ki doğrama bitmiştir. Damat çok sinirlenir ve “Doğramayı kim yediyse gerdeğe de o girsin” deyip evi terk eder. Doğramanın kıymetini anlatan en güzel hikâye. Benim çocukluğumda evin en önemli yeri neresi dersen hayat ve mutfak derim.</p>

  <p class="normal1">&nbsp;</p>

  <p class="normal1"><span class="idebold">Anneniz yemek yapar mıydı?</span></p>

  <p class="normal1">Annem enfes yemek yapardı, hâlâ da yapar. Şu an 87 yaşında; Antep’e giderken sipariş veririm, o da yapar. Zeytinyağlı sarmayı ya da dolmayı bazen buraya yollar. O gün arkadaşları yemeğe çağırırım. Bayılarak yerler. Yuvalamanın yapılması bir gün sürer. Yoğurtlu patates sofranın başyemeğidir. Annem hepsini enfes yapar.</p>

  <p class="normal1">&nbsp;</p>

  <p class="normal1"><span class="idebold">Çocukluğunuzda en sevdiğiniz yemek hangisiydi?</span></p>

  <p class="normal1">En sevdiğim yemek, ekşili malkıta çorbasıydı (yani mercimek çorbası). Bunu şimdi ben de yapıyorum. Önce kırmızı mercimeği kaynatıyoruz (ben biraz içine et suyu tablet de atıyorum), mercimek kaynadıktan sonra, biraz domates ve biber salçası koyuyoruz. Mercimeğin yanı sıra biraz da pirinç ekliyoruz. Sonra sarmısağı katıyoruz. Çorba kıvamını bulduktan sonra, başka bir kapta yağ, nane dağlayıp pişmiş olan çorbanın üzerine döküp karıştırıyoruz. En sonunda üzerine sumak ekşisi koyuyorsunuz. Bunun yanına biraz da çiğköfte verirseniz süper oluyor.</p>

  <p class="normal1">&nbsp;</p>

  <p class="normal1"><span class="idebold">Babanız da mutfağa girer miydi?</span></p>

  <p class="normal1">Babam mutfağa girmezdi ama çok güzel künefe yapardı. Künefeyi bazen mangalın üzerinde, bazen de sobanın üzerinde hazırlardı. Babam bir de lahmacunu çok güzel yapardı. Bizler Antep’te lahmacunu evde yaparız, fırından almayız. Kasaba gidilir, zırhla kıyması çekilir. Yazsa ete taze sarmısak karıştırılır, kışsa soğan ve nar ekşisi konur. Babam lahmacunun içini hazırlar, sonra fırına götürürdü. Onun hazırladığı için tadı olağanüstü olurdu.</p>

  <p class="normal1">&nbsp;</p>

  <p class="normal1"><span class="idebold">Sizin mutfakla dostluğunuz ne zaman başladı?</span></p>

  <p class="normal1">1979 yılında İstanbul’a geldim, eşim Vildan o zaman kız arkadaşımdı. Antep’ten geldik ya, herkes bana “Ahmet bize çiğköfte yap” diyordu. Halbuki çiğköfte yoğurmayı hiç bilmiyordum. Ama bunu itiraf etmiyordum. Bir gün arkadaşlarla Heybeliada’ya gittik. Annemden öğrendiğim çiğköftelik malzemeleri yanımıza aldık. Nasıl olduğunu bilmiyorum, bastım acıyı, bastım acıyı. Muhtemelen çok kötü olmuştu, ama acılı ya kimse tadından bir şey anlamıyor, “Süper olmuş” diye övgüler yağdırıyordu. Bu benim ilk çiğköfte yapışımdır. Köfte acılıysa iyi olmuştur gibi bir yanılgı vardır. Hiçbir ilgisi yoktur bunun lezzetle. Tam tersine, çiğköfte denen şey etin, bulgurun, salçanın, biberin birbiriyle uyumudur. Yani mutfak maceram çiğköfteyle başladı, kebapla devam etti.</p>

  <p class="normal1">&nbsp;</p>

  <p class="normal1"><span class="idebold">Yazmak mı zor, pişirmek mi?</span></p>

  <p class="normal1">Herhalde yazmak daha zor. Yazarken hemen sonucu göremiyorsun, ama yemek yaptığında o gün sonucu görüyorsun. Aslında yemek yapmakla, yazarlık bir anlamda birbirine çok benziyor. İkisi de ruh sağlığını besliyor. Yemek yapmak müthiş bir şey, çok eğlenceli, bütün gün mutfaktan çıkmayabilirim. Galiba yazmak daha zor.</p>

  <p class="normal1">&nbsp;</p>

  <p class="normal1"><span class="idebold">Romanlarınızdaki kahramanlar ne tür lokantalara gider?</span></p>

  <p class="normal1">İstanbul’da bir kere Beyoğlu’ndaki bütün önemli lokantalar gittim ve anlattım. Karşıya gidip içki içeceksek İsmet Baba’yı anlatıyorum. Kalamış’ta, Develi’yi anlattım. Beyoğlu’ndaki ocakbaşlarını anlattım, Lades’i anlattım. Benim yemek yediğim bütün yerlerde kahramanlarım da yemek yedi. Bu bir yazar için çok önemli; bir yazar nasıl rüzgârın çeşidini, kuşların çeşidini bilmek zorundaysa, yemeklerin lezzetini de bilmek zorunda. Yemekleri bilmeden insana dair bir şey anlatman mümkün değil. İnsanların yarattığı yemek çeşidi o insanların kültür seviyesini bildiren bir durumdur. O toplumun yemek kültürü zenginse, o toplumda geçmişte olsun bugün olsun bir medeniyet bulabilirsin.</p>

  <p class="normal1">&nbsp;</p>

  <p class="normal1"><span class="idebold">Gelecekte başrolünde yemek olan bir roman yazmak ister misiniz?</span></p>

  <p class="normal1">Çok isterim. Benim yakın dostlarım, özellikle <span class="ideitalik">Patasana</span> kitabımı bitirdiklerinde bana küfür ettiler. Çünkü gece okurlar, gece anlattığım altı domatesli kebabın tarifi okuyup acıkır, sonra gece çıkıp kebapçı ararlardı. Kahramanı yemek olan bir roman düşünüyorum, bu aynı zamanda polisiye olacak. Belki de İstanbul’da yapılmış bütün yemeklerin tarifini bir kitapta sunmuş olacağım.</p>

  <p class="normal1">&nbsp;</p>

  <p class="normal1"><span class="idebolditalik">Sultan’ı Öldürmek</span> <span class="idebold">adlı romanınızla ilgili araştırma yaparken İstanbul’un geçmiş yemek kültürüne dair hangi ipuçlarını yakaladınız?</span></p>

  <p class="normal1">Aslında şöyle görmek lazım, İstanbul bir imparatorluk şehri. Roma’da olsun Osmanlı’da olsun çok farklı, çok çeşitli yemekler var. Yunan dönemine baktığımız zaman balığın ağırlıklı olduğunu, bugün olmayan birçok balık çeşidinin tutulduğunu görüyoruz. Ama İstanbul’da yemeğin kıvamını bulduğu dönem Osmanlı dönemi.</p>

  <p class="normal1">&nbsp;</p>

  <p class="normal1"><span class="idebold">Mutfakta kebabı yaparken, çiğköfteyi yoğururken yazmakta olduğunuz romanı kurguladığınız oluyor mu?</span></p>

  <p class="normal1">Tabii, kesinlikle. Kitabım için Konya’ya gittim ve bamya çorbasını yerken “Bu çorba kesinlikle romanda yer almalı” dedim. Romanımda Konya’nın ünlü kazan kebabına da yer verdim. Çiğköfteyi yoğururken romanımı kurguladığım oluyor.</p>

  <p class="normal1">&nbsp;</p>

  <p class="normal1"><span class="idebold">En sevdiğiniz öğün hangisi ve o öğünde neler yersiniz?</span></p>

  <p class="normal1">En sevdiğim öğün akşam. Mümkün olduğu kadar sebze ağırlıklı yemekler yiyorum akşamleyin, ama haftanın iki-üç günü dışarıda bir yere gideriz ve orada ipin ucu kaçar.</p>

  <p class="normal1">&nbsp;</p>

  <p class="normal1"><span class="idebold">Evinizde mutfağın hâkimi kim?</span></p>

  <p class="normal1">Eşim. Çok iyi yemek yapar. Yunanistan göçmeni kendisi. İstanbul’da büyümüş, fakat Antep kültürü ile İstanbul kültürünü birleştirmiş. Biz çok genç yaşta evlendiğimiz için annemden çok şey öğrendi. Hâlâ de ararız annemi, tarif sorarız. Benim çok sevdiğim bir kızartma vardır. Önce patlıcanı kesip una buluyor ardından kızartıyorlar. Yanına domates, soğan, yeşil biberden oluşan bir sos yapıyorlar. Daha sonra kızarmış patlıcanla bu sosu harmanlıyorlar. Vallahi buna dayanamıyorum. Eşime telefonda sipariş veriyorum. Eve gidinceye kadar hazır oluyor. Benim en sevdiğim yemeklerden biri de karnıyarık, yanında pilav, cacık, yeşil biber. Eşim karnıyarığı çok güzel yapar.</p>

  <p class="normal1">&nbsp;</p>

  <p class="normal1"><span class="idebold">Yemeye doyamadığınız bir yemek var mı?</span></p>

  <p class="normal1">Karnıyarık... Hiç dayanamam, inanılmaz severim.</p>

  <p class="normal1">&nbsp;</p>

  <p class="normal1"><span class="idebold">Yemeğini en sevdiğiniz yöreler hangisi?</span></p>

  <p class="normal1">Antep yemeklerini çok severim. İnsanlar Antep’te sadece kebap var zannediyorlar. Oysaki Antep’in geniş bir sebze kültürü de vardır. Sadece Antep değil Antakya mutfağını da, Ege yemeklerini de çok severim. Benim balıkla haşır neşir olmam İstanbul’da, balık ve rakıyla başladı. Rakıya göre yemek belirlenir hep. Hani bir kadına âşık olursunuz da hayatınızı ona göre belirlersiniz ya, işte rakı olunca da yemekleri ona göre belirliyorsunuz.</p>

  <p class="normal1">&nbsp;</p>

  <p class="normal1"><span class="idebold">Sokak yemekleriyle aranız nasıl?</span></p>

  <p class="normal1">Sokak yemeklerini çok severim, mesela sosisli sandviçe bayılırım. Beyoğlu’nda zaman zaman kokoreç yerim. Bazen kokorecin yanına bira alıp arkadaşlarla sokağa oturur yeriz. Gece içkisinden sonra işkembe çorbası içmemişsek sokaktaki pilavcılardan pilav alırız. O an nasıl lezzetli gelir anlatamam. Köfte-ekmek, turşu falan hepsine bayılırım.</p>

  <p class="normal1">&nbsp;</p>

  <p class="normal1"><span class="idebold">Hamur işi sever misiniz?</span></p>

  <p class="normal1">Severim, makarnayı çok severim mesela. Bizim evde çok çeşitli makarnalar yapılır; deniz mahsullü, kıymalı, domates soslu, sarmısaklı. Eşim çok güzel ıspanaklı börek yapar. Suböreğini de çok severim. Hamur işini kim sevmez ki?</p>

  <p class="normal1">&nbsp;</p>

  <p class="normal1"><span class="idebold">Sıklıkla yurtdışına çıkıyorsunuz; oralarda Türk yemeklerini arıyor musunuz?</span></p>

  <p class="normal1">Aramam mı? Ben Moskova’da yaşadım; oradayken en çok özlediğim şey Türkiye’deki yemeklerdi. Kuru fasulye, pilav, musakka aklımdan hiç çıkmazdı. Moskova’da yemeksizlikten adeta öldüm. Yunanlılarla buluşup karşılıklı yemekler yapıyorduk birbirimize. Onlar kuzu çevirme yapıyordu, biz çiğköfte yapıyorduk. Onlar da yemeklerini çok özlüyorlardı. Almanya’da böyle sıkıntılar olmuyor. Ama arada terslikler de olmuyor değil. Örneğin, Köln’de bir lokantada çok güzel bir et geldi, yanında elma püresi vardı. Güzel olabilir ama benim ağız tadıma uygun değildi. Yemek konusunda çok tutucu değilim. Japon mutfağını da, Çin mutfağını da denemek isterim. Onların yemek kültürünü öğrenmek, bilmek isterim.</p>

  <p class="normal1">&nbsp;</p>

  <p class="normal1"><span class="idebold">Tabağı ekmekle sıyırır mısınız, salatanın suyuna şamandıra düşürür müsünüz?</span></p>

  <p class="normal1">Ooo tabii. Sevdiğim bir yemekse kesinlikle sıyırırım, salatanın suyuna da banarım, hiç gözünün yaşına bakmam.</p>

  <p class="normal1">&nbsp;</p>

  <p class="normal1"><span class="idebold">Bir Antepliye sorulmayacak bir soru: Tatlıyla aranız nasıl?</span></p>

  <p class="normal1">Şahane. Küçüktüm, orta halli bir aileydik. O zamanlar Antep’te baklava çok değerliydi. Yedi-sekiz yaşlarında baklava alacak paramız yoktu. Baklavacılar tepsilerdeki baklava kırıntılarını bir kenarda biriktirirlerdi. Biz işte o kırıntıları alırdık. Babamın dükkânına yirmi beş-otuz metre uzaklıkta Güllüoğlu’nun küçük bir dükkânı vardı. Baklava yemeye oraya giderdik. O lezzet beynime öylesine kazınmış ki hâlâ unutamam. İmam Çağdaş sağ olsun, ne zaman oraya gitsem ziyafet çektirtir. Baklavayı çok severim ama her yerde yemem. Karaköy’deki Köşkeroğlu burmalı kadayıfı çok güzel yapıyor. Güllüoğlu’nun baklavası fena değil, belli bir kaliteyi koruyor. Antep’e gidince “Dayımın Yeri”nde burmalı ve billuriye yiyorum. Tabii İmam Çağdaş’a mutlaka uğruyorum. Ama artık yavaş yavaş sütlü tatlılara döndüm.</p>

  <p class="normal1">&nbsp;</p>

  <p class="normal1"><span class="idebold">Okuyucularımıza Ahmet Ümit usulü çiğköfte tarifi verir misiniz?</span></p>

  <p class="normal1">Öncelikle bulgurun ve etin kaliteli olması gerekir. Bulgurun içine bolca biber salçası, az domates salçası koyup yoğurmaya başlıyorum. Bulgur biraz yumuşayınca eti ve sarmısağı ekliyorum, tekrar yoğurmaya devam ediyorum. Sonra baharatları eklemeye başlıyorum. Kırmızıbiber başta olmak üzere çok az kimyon, karabiber ekliyorum. Belli bir kıvama geldiği zaman biraz yoğurt ilave ediyorum. Bana sorarsanız, iyi bir çiğköftede oran yarım kilo bulgura yarım kilo ettir. Etin çok iyi yoğrulması, bulgurla iç içe geçmesi gerekir. Bu şekilde yarım kiloya yarım kilo yapıyorsanız, 100-150 gram civarında yoğurt koyabilirsiniz. Bence bütün lezzetleri yoğurt buluşturuyor. Sonra çok ince doğranmış soğanı ekliyorum. Ondan sonra az zeytinyağını. Bunların hepsini bir güzel karıştırdıktan sonra bol maydanoz ekliyorum. Bu arada eğer istenirse limon da konulabilir; tabii kabuğuyla beraber. Limon o baharatlarla karışınca enfes bir tat ortaya çıkıyor. Bazen sona doğru, varsa iyi bir şalgam suyu da eklerim. Urfalıların çiğköftesi başka bir şeydir, onlar salçasız da yaparlar, isot kullanırlar. Eti daha çok, bulgulu daha azdır. Kabul etmek lazım ki çiğköfte Urfa’ya aittir. Lahmacun, kebap bizimdir, ama çiğköfte hakikaten Urfa’ya ait yemektir. Çiğköfteye dönersek, hakiki marulu tabağın altına seriyorum, üstüne çiğköfteleri diziyorum. İnsanlar rahat rahat üsteki marullardan alabilsinler diye tekrar üstüne marul koyup kapatıyorum. Çiğköfteyi yoğururken eşim ya da bir arkadaşım bana rakı içirir, terimi siler. Rakıdan elime geçen enerji, direkt çiğköfteye geçer ve enfes hale getirir.</p>

  <p class="normal1">&nbsp;</p>

  <p class="normal1"><span class="idebold">Yemekle ilgili bir anınızı anlatır mısınız?</span></p>

  <p class="normal1">Kazakistan’da Kostanay diye bir şehre gittik ve hayatımda bu kadar zengin bir yemek masası görmedim. Balığından etine kadar her çeşit yemek vardı. Yemeğin sonuna doğru çatlayacaktım. Orada içkiyi geyik boynuzunda veriyorlar. Fondip yapmak zorundasınız, çünkü boynuzu masaya koyamıyorsunuz dökülüyor. Yemekler olağanüstüydü, ben öleceğim diye kalktım ama bir yandan da gözüm arkada kaldı. Daha tatmadığım lezzetler vardı. Ben öyle bir yemek masası bir daha hiçbir yerde görmedim.</p>

  <p class="normal1">&nbsp;</p>

  <p class="normal1"><span class="idebold">Bir meyhaneye gittiğinizde okurlarınız bir şeyler ısmarlıyorlar mı?</span></p>

  <p class="normal1">Oluyor tabii. Lokanta sahibi para almak istemiyor. Antep’e gittiğimde Güllüoğlu’ndan baklava aldım “Para almayız abi senden” dediler. Bir restorana gidiyorsun yer yok, ama bana buluyorlar. İşte şöhret bana böyle küçük ayrıcalıklar sağlıyor. Bir de bana kötü bir şey vermiyorlar.</p>

  <p class="normal1">&nbsp;</p>

  <p class="normal1"><span class="idebold">Bir günlük yemek maceranızı anlatır mısınız?</span></p>

  <p class="normal1">Sabah eşim ya da ben çayı demleriz. Mevsimine göre yeşilliklerden bir söğüş yaparız, meyve koyarız. Birkaç çeşit peynir olur. Zeytin çok önemlidir. Eğer kışsa zaman zaman yumurtalı sucuk, haşlanmış yumurta yaparız. Bazen simit alırım. Şişli’de, çok güzel suböreği yapan bir yer var, oradan bazen suböreği alırım. Güne zengin kahvaltıyla başlamayı severim. Kahvaltıdan sonra, mutlaka az şekerli bir Türk kahvesi içerim. Öğle vakti genelde dışarıda olurum. 13.00 gibi yemeğe çıkarım. Bazen arkadaşlarımla Lades’e, Hacı Baba’ya, Hacı Abdullah’a gideriz. Bazen canım pizza ister, bazen hamburger ister. Bazen taksiye atlayıp Develi’ye gidip kebap yeriz. Öğle rakısıyla aram çok iyidir. Enfes bir şeydir, ama adamı alkolik yapabilir, dikkat etmek lazım. İnanılmaz bir hoşgörü getirir insana öğle rakısı, herkesi Mevlânâ yapar. Benim <span class="ideitalik">Beyoğlu Rapsodisi</span> adlı romanım, Beyoğlu’nda içtiğim öğle rakısı sırasında çıktı. Akşam yemeğinde etsiz bir şeyler yemeye dikkat ederim. Yemekten birkaç saat sonra meyve yerim.</p>

  <p class="normal1">&nbsp;</p>

  <p class="normal1"><span class="idebold">En beğendiğiniz restoranlar?</span></p>

  <p class="normal1">Lades’i, sonbaharda İsmet Baba’yı çok severim. Yine sonbaharda Samatya’daki Develi çok güzeldir. Bazen karşıya geçerim, Üsküdar’daki Kanaat Lokantası’na giderim. Yine Kadıköy’deki Çiya vazgeçemediğim lezzet duraklarındandır. Beşiktaş motor iskelesinin yanındaki Hanedan’a da sık giderim. Bazen de Aslı Börek’te börek yerim.</p>

  <p class="sagnormal">(19 Eylül 2010)</p>

  <div class="calibre1" id="calibre_pb_7"></div>
</body>
</html>
