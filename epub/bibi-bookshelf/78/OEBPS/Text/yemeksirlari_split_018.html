<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yemek</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:0b97bf63-bfc3-42c6-8745-323d54857716" name="Adept.expected.resource" />
  <meta content="urn:uuid:130cf0d7-5bac-4fa1-b668-632b6f9571ff" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_9"><br class="calibre3" />
  <br class="calibre3" />
  <br class="calibre3" />
  <span class="kitapickapak3">Artun</span><br class="calibre3" />
  &nbsp;<br class="calibre3" />
  <span class="bolum">Ünsal</span></h1>

  <p class="normal1">&nbsp;</p>

  <p class="h2baslik">“Alaylı aşçılar dönemi bitiyor, sıra mektepli aşçılarda”</p>

  <p class="normal1">&nbsp;</p>

  <p class="normal1"><span class="idebold">Yemekle ilgili çocukluğunuzdan hatırladıklarınızla başlayalım...</span></p>

  <p class="normal1">Çocukken anneannem Giritli Fatma Hanım’ın yemeklerini çok severdim, özellikle de ada usulü kuru köftesini. Çocukların en sevdiği şey köftedir zaten; pilav da yanında olacak ama domatesli pilav. O zamanki domatesleri de bugünkülerle kıyaslayamayız; o zamanki Urfa ve Trabzon yağlarıyla pişen pilavın tadı da bir başka olurdu. Annemizin çok zengin, çok şaşaalı masaları yoktu ama bizim için pişirirdi, güzel olan tarafı oydu. Dışarıdan alışveriş daha sınırlıydı. Zeytinyağlı yemekler çok sık pişirilirdi, bir de bütün adalıların gözbebeği otlar...</p>

  <p class="normal1">&nbsp;</p>

  <p class="normal1"><span class="idebold">Annenizin mutfakla arası nasıldı, o mutfaktan neler hatırlıyorsunuz?</span></p>

  <p class="normal1">Annem sağlık bakımından biraz zor yıllar geçirmişti, bu yüzden onun mutfak perisi olduğunu söyleyemeyeceğim. Ama onun yaptığı bol soğanlı ekşili köfte yemeğini unutmam mümkün değil. Babam da çok severdi bu yemeği; bol soğanlı, ekşili, sirkeli köfte muhteşem bir lezzetti, yağsız kıymadan yapılırdı. Annem bir de nefis karnabaharlı beyin kızartması yapardı. Aile mutfağından uzun yıllar uzak kaldım, ilkokulda bile iki yıl yatılı okudum. Daha sonra Ankara Koleji’nde yedi yıl yatılı okuyup yurtdışına çıktım. Üniversite lokantaları falan derken, aile yemeklerinden uzun süre uzak kaldım. Türkiye’ye döner dönmez buradaki yemeklerin çeşitliliğine ve lezzetine sarıldım. Düşünebiliyor musunuz, ömrünüzün on beş yılını anne mutfağından uzakta geçiriyorsunuz.</p>

  <p class="normal1">&nbsp;</p>

  <p class="normal1"><span class="idebold">Babanızın mutfakla arası nasıldı?</span></p>

  <p class="normal1">Babamın güzel bir huyu vardı: Az yemek yerdi. Klasik olarak, “Yemek için yaşamayalım, yaşamak için yiyeyim” derdi sık sık. Babam, dört erkek kardeşin olduğu bir zabit evinde, savaş yıllarında yiyecek yokluğunda büyüdüğü için belki az yerdi, ama öz yerdi. Yemek yapmakla hiç alakası yoktu, ama güzel bir sofra görünce ellerini ovuştururdu. Seksen yaşına kadar her akşam iki kadeh rakısını ve günde iki paket filtresiz sigarasını içti rahmetli. Sonra biraz bozuldu, sigara ve rakıyı bıraktı.</p>

  <p class="normal1">&nbsp;</p>

  <p class="normal1"><span class="idebold">Siz ilk ne zaman mutfağa girdiniz ve en iyi yaptığınız yemek hangisi?</span></p>

  <p class="normal1">Fakir kulunuz mutfağa girmez, kendini tesadüfen mutfakta bulur. Ben yemek yapmakla vakit geçiren biri değilim, mecbur kalınca yemek yaparım. Paris’te öğrenciyken otel odasında küçük bir portatif gazocağında kefal tava yapıp iyi bir Fransız şarabıyla yerdik. Paris’te de yemek pişirmedim, çünkü bir lokantada kasiyerdim. Orada etin iyisi bana verilirdi, güzel yemek yedim ama mutfağa girme şansım olmadı. Evlenince ev yemeklerine kavuştum. Eşim çok iyi aşçıdır, bu anlamda çok şanslıyım. Eşimde Kırım kanı var, bende de Girit kanı olunca muhteşem bir mutfak ortaya çıkıyor. Eşim beni hiçbir şeye zorlamadı, her şeyi önümde hazır buldum. Ona olan saygımı, ancak bütün kitaplarımdaki yemek tariflerini ona yaptırarak göstermeye çalıştım. Güzel makarna yaparım, ama böyle lüks İtalyan usulü soslarla değil. En güzel sos kıymalı, sarmısaklı, yoğurtlu sostur bana göre, çünkü anneannemin lezzetini bulurum onda. İyi balık pişiririm, palamudu bembeyaz çıkartırım; biraz patates ve soğan kavururum, sonra üstüne balığı yerleştiririm, biraz defne, biraz sarmısak ve bol maydanoz... Mis gibi olur.</p>

  <p class="normal1">&nbsp;</p>

  <p class="normal1"><span class="idebold">Siyasal bilim derslerinde yemekle bir ilişki kuruyor musunuz?</span></p>

  <p class="normal1">Ben siyasal bilimin erken öten horozuyum; siyasal parti analizini 1970’lerde yaptım, <span class="ideitalik">Siyaset ve Anayasa Mahkemesi</span> kitabım 70’lerin sonunda çıktı. Hepsinden önemlisi, yemekle ilgili kitaplarımın ziraat fakültelerinde yardımcı ders kitabı olması beni çok çok mutlu etti. Yemeğin sembolik anlamına taktım ve bu konuda çalışmalar yaptım, hâlâ da yapıyorum. Dünya tarihine baktığınızda, sadece petrol savaşları değil; patates savaşları, balık savaşları, pirinç savaşları da görürsünüz. Gıdanın üzerimizdeki baskısı, etkisi siyaset ve yemek arasındaki ilişkilerden biri.</p>

  <p class="normal1">&nbsp;</p>

  <p class="normal1"><span class="idebold">Neden zor konular iş yemeklerinde konuşulur?</span></p>

  <p class="normal1">Yiyeceğin anlamı nedir; kan şekerinizi dengeler, insanı rahatlatır. Bana göre o an sofradaki herkes eşittir, çünkü herkes aynı yemeği yer. Onun için de tarikatlarda ortak yemek yemek çok önemilidir, özellikle Mevlevilikte.</p>

  <p class="normal1">&nbsp;</p>

  <p class="normal1"><span class="idebold">Bir siyasetbilimci olarak yeme içme dünyasına dalmak nereden aklınıza geldi?</span></p>

  <p class="normal1">Ankara’dayken yabancı konuklarımız çok olurdu, onlara Türk yemekleri ikram ederdik; herkes ertesi gün küçük küçük notlarla eşimi kutlardı. Dostlarımız, “Bu güzel yemekleri niye kitap yapmıyorsunuz?” derdi. Kültür Bakanlığı “Size destek oluruz” dedi ama yan çizdi. Beyhan’ın yemeklerinin tariflerini düzenlerken aklıma her yemeğin bir tarihi olduğu geldi. Helvanın, sarmanın, bozanın, pilavın... hepsinin bir tarihi var, onları yazmaya çalıştım. Türkiye’den hiçbir destek olmadan Fransız yayınevi bastı ve Fransız basınında elliye yakın yerde yazıldı. Nedense Türk basını, <span class="ideitalik">Hürriyet</span>’in dışında fazla ilgi göstermedi. Derken Enis Batur, “Artun bize peynir kitabı yazsana” dedi. Sıfırdan başlayarak, çok okuyarak, Anadolu’yu dolaşarak yazdım bu kitabı. Bugün Türkiye’de herkes geziyor, ama geziye ilk başlayanlardan biri oldum, televizyon programlarında da aynı şekilde. Çok ciddi çalışmalarım oldu; Türkiye’yi çok yakından görme fırsatı buldum. Hani o yatılı mekteplerde ve yurtdışında geçen yıllarımın bir şekilde diyetini aldım diyebilirim.</p>

  <p class="normal1">&nbsp;</p>

  <p class="normal1"><span class="idebold">Daha çok kıyıda köşede kalmış mekânları keşfediyorsunuz, göz önünde olanlar hoşunuza gitmiyor mu?</span></p>

  <p class="normal1">Yemeklerinin kalitesini, klasiğe dayalı yaratıcılıklarını ve yeniliklerini sürdürdükçe göz önünde olanları takdir etmemek mümkün değil. Çünkü alaylı aşçılar dönemi bitiyor artık, sıra mektepli aşçılara geliyor. İtiraf etmem gerekirse, İstanbul’da eğlencenin, tanıtımın değil de yemeğin ön planda olduğu lokanta sayısı beşi geçmez. Mahalle aralarında ise hâlâ bir canlılık var; bildik yemekler ama çok lezzetli yapılıyor. Her neresi olursa olsun işini iyi yapıyorsa, iyi malzeme kullanıyorsa benim için saygıya değerdir.</p>

  <p class="normal1">&nbsp;</p>

  <p class="normal1"><span class="idebold">Peynir, zeytinyağı, ekmek, yoğurt ve simit kitaplarından en çok hangisi sizi zorladı?</span></p>

  <p class="normal1">Peynir kitabı zorladı, çünkü metodolojiyi kapmak gerekiyordu. Bu ülkede bir sürü uygarlık var. Elimden geldiği kadar eskiden başlayarak, mesela peynir kelimesinden başlayarak okumaya başladım. Sonra edebiyata merak sardım. Hepsinden önemlisi her yeri gezdim; çok zorlandım ama çok hoşuma gitti. Üniversite hocalarımızı çok takdir ediyorum; onlar peynir konusunda bilimsel yaklaşıyorlardı, ben kültürel anlamda yaklaşıyordum, o yüzden haddimi bildim.</p>

  <p class="normal1">&nbsp;</p>

  <p class="normal1"><span class="idebold">Peynirimiz neden çok tuzlu, neden uluslararası bir peynirimiz yok?</span></p>

  <p class="normal1">Tuzluluğun nedeni, eskiden kalma bir alışkanlık, soğutma tesislerinin azlığı kısacası saklama endişesi. Bu durum yavaş yavaş değişiyor, mesela çok tuzlu peynir olarak bildiğimiz Mihalıççık peynirinin çok daha az tuzlusu var. Tuz artık Türk peynirinde bir sorun olmaktan çıktı, bunu rahatlıkla söyleyebilirim. “Niye uluslararası bir peynirimiz yok” çok ciddi bir soru. Bunun büyük bir yatırım olduğunu takdir edersiniz. İtalyanların ünlü peyniri parmesanın ardında dört yüz yıllık bir gelenek var. Bizde daha İstanbul simidinin standardı yok, beyazpeynirin standardı yok.</p>

  <p class="normal1">&nbsp;</p>

  <p class="normal1"><span class="idebold">Türk ekmeğinin belirgin özelliği nedir?</span></p>

  <p class="normal1">Şu anda Türk ekmeğinden utanıyorum, hatta altını çizerek utanıyorum. Yeni modalar da çıktı: Kepek ekmek, kepekli ekmek, tam buğday ekmeği... Ancak ben hâlâ köy ekmeklerinin çok daha lezzetli olduğuna inanıyorum. Ekmek maalesef çok heba edilen bir ürün, yılda bir milyar dolarlık ekmeği çöpe atıyoruz. Oysa Türkiye’nin un ihracatı bir-bir buçuk milyar dolar arası. Ekmeğin iyileşmesine fırıncılar katılmıyor; kongrelere uncular katılıyor, ekmekçiler katılmıyor. Çünkü ekmekçilerin maddi durumu iyi değil, belediyeyle yarışamazsınız. Belediyenin ekmekleri çok güzel, daha da ucuz; durum böyle olunca fırıncılar belediyeyle rekabete giremiyor. Simitler de, birkaçı hariç çok kötü durumda, Türkiye unlu mamullerde bir skandal yaşıyor. Türk ekmeğinin ciddi bir şekilde ele alınması lazım. Gerçek lezzetli ekmeğin kırsalda olduğuna inanıyorum.</p>

  <p class="normal1">&nbsp;</p>

  <p class="normal1"><span class="idebold">Dünya mutfaklarıyla aranız nasıl?</span></p>

  <p class="normal1">Yurtdışında çok uzun yıllar kaldığım için ister istemez dünya mutfaklarıyla haşır neşir oldum. Dünya mutfağıyla ilişkim çok erken başladı. Son yıllarda dünya mutfağının tarzı bana uymuyor, çünkü televizyon aşçılığının egemen olduğu bir dünyadayız artık, bu da beni aşıyor. Dünya mutfağı kişiliksiz, lezzetli, kaliteli bir mutfak; buna hiçbir itirazım yok. Ama dünya mutfağında gerçekten rol almak istiyorsanız peynirinizle, ekmeğinizle ve bazı yemeklerinizle de dünya mutfağında olmalısınız. Ben bu çabayı göremiyorum ve buna üzülüyorum.</p>

  <p class="normal1">&nbsp;</p>

  <p class="normal1"><span class="idebold">Hangi yemek kokuları ağzınızı sulandırır?</span></p>

  <p class="normal1">İlginç gelecek, benim ağzım kolay sulanmaz. Yatılı okuldan mıdır nedir bilmiyorum, hem yemekte hem içkide çok kontrollüyümdür. Ama zeytinyağsız bir hayat düşünemem; zeytinyağını bırakın, zeytin ağacını görmek bile ağzımı sulandırır, daha doğrusu gözlerimi sulandırır.</p>

  <p class="normal1">&nbsp;</p>

  <p class="normal1"><span class="idebold">Küreselleşme yerel mutfakları nasıl etkiler?</span></p>

  <p class="normal1">Küreselleşme, yerel mutfakları her yönüyle etkiler ama yerel mutfaklar da direniyor. Çünkü yerel mutfaklar ucuz, pratik, çok lezzetli. Türkiye’nin böyle bir sorunu yok, küresel dayatmaya karşı aslanlar gibi direniyor.</p>

  <p class="normal1">&nbsp;</p>

  <p class="normal1"><span class="idebold">Esnaf lokantalarının geleceği konusunda ne düşünüyorsunuz?</span></p>

  <p class="normal1">Bu konuda hem iyimserim hem kötümserim. Kötümserim, çünkü esnaf lokantalarının maliyeti çok arttı. Bugün Türkiye’de yemek yemek çok pahalı; yurtdışında Türkiye’nin yarı fiyatına yemek yiyorsunuz. Esnaf lokantalarının durumu bu ama kaliteli esnaf lokantalarının geleceği her zaman var. Borsa, Hünkâr kaliteli ama fiyatları ucuz değil. Türkiye’de genelde yemekler çok pahalı.</p>

  <p class="normal1">&nbsp;</p>

  <p class="normal1"><span class="idebold">Pazar alışverişi için ne önerirsiniz?</span></p>

  <p class="normal1">Eskiden iyi pazarcıydım, giderdim, gezerdim; şimdi manavcıyım. Pazardaki ürünlerin karışıklığı beni rahatsız ediyor. İyi pazar alışverişi için şunu önerebilirim: Pazara erken gideceksiniz. Beş liralık taze küçük balığı, yirmi liralık büyük, gösterişli balığa tercih ederim. Onun için erken saatte giderek iyileri seçilmeden alırım. Geçenlerde Şile civarında domates alıyorum, bir tanesinin içinden kurt çıktı. Pazarcı, “Abi herkes gelip özel olarak bu domatesi alıyor, çünkü içinde kurt varsa ilaç kullanılmıyor demekmiş” dedi.</p>

  <p class="normal1">&nbsp;</p>

  <p class="normal1"><span class="idebold">Damağınız çatlatan ilk beş lezzeti sıralar mısınız?</span></p>

  <p class="normal1">Başta zeytinyağı, suyu kaçmamış güzel bir ızgara lüfer, lezzetli bir kuru fasulye, güzel bir suböreği; bir de Allah rahmet eylesin, anneannemin kuru köftesi.</p>

  <p class="sagnormal">(7 Ekim 2012)</p>

  <div class="calibre1" id="calibre_pb_19"></div>
</body>
</html>
