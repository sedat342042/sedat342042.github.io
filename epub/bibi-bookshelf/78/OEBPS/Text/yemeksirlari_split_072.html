<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yemek</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:0b97bf63-bfc3-42c6-8745-323d54857716" name="Adept.expected.resource" />
  <meta content="urn:uuid:130cf0d7-5bac-4fa1-b668-632b6f9571ff" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_36"><br class="calibre3" />
  <br class="calibre3" />
  <br class="calibre3" />
  <span class="kitapickapak3">Fırat</span><br class="calibre3" />
  &nbsp;<br class="calibre3" />
  <span class="bolum">Tanış</span></h1>

  <p class="normal1">&nbsp;</p>

  <p class="h2baslik">“Suşiden nefret ettim, salyangozu sevdim”</p>

  <p class="normal1">&nbsp;</p>

  <p class="normal1"><span class="idebold">Çocukluk yıllarından annenizin mutfağından neler hatırlıyorsunuz?</span></p>

  <p class="normal1">Mutfak tezgâhının üzerinde, özellikle pazar günleri herkes evdeyken pişen çiğbörek. O çiğböreği tabağın en altındakini gazete ya da peçete kâğıdına sarıp yemek veya onu tabaktan aşırmak, müthiş bir şeydi. Teyzemlerim ve halamların bir araya gelip sabaha kadar mantı açmaları, içliköfte yapmaları, mantıları çarşaflara sermeleri, hatta o çiğ mantıyı bile çaktırmadan yemek. Tepsi tepsi pişen kalburabastı, hatta onun aç karnına yenmesi kadar hayatta müthiş bir tat yoktur, halam müthiş yapardı. Bir de kete ve tabii ki tatarböreği.</p>

  <p class="normal1">&nbsp;</p>

  <p class="normal1"><span class="idebold">O dönemde en çok sevdiğiniz yemek hangisiydi?</span></p>

  <p class="normal1">O dönemde en çok sevdiğim yemek mercimek çorbasıydı. Kırmızı mercimekle yapılan bu çorbayı dünyada hiçbir yemeğe değişmem, hâlâ da en sevdiğim yemektir. Bir de zeytinyağlı sarmayı çok severim.</p>

  <p class="normal1">&nbsp;</p>

  <p class="normal1"><span class="idebold">Anneniz iyi bir aşçı mıdır?</span></p>

  <p class="normal1">Kimin annesi iyi aşçı değildir ki! Benim annem de kesinlikle iyi bir aşçıdır, eli çok lezzetlidir ve ölçüsü elleridir. Yani modern mutfaklardaki ölçü kapları ona göre değildir. Göz kararı ve yılların deneyimini ölçü olarak kullanır.</p>

  <p class="normal1">&nbsp;</p>

  <p class="normal1"><span class="idebold">Babanız mutfakta annenize destek olur muydu?</span></p>

  <p class="normal1">Tabii, mesela temizliği yapardı, balık yapılacaksa temizlenmesi, pişirilmesi onun işiydi. Ayrıca sofranın kurulmasına da yardımcı olurdu. Yumurta kırmak, tost yapmak gibi basit şeyleri yaptığı da olurdu.</p>

  <p class="normal1">&nbsp;</p>

  <p class="normal1"><span class="idebold">17-18 yaşında evden çıktınız; o yaşlarda yemek işini nasıl hallediyordunuz?</span></p>

  <p class="normal1">Kadıköy Rıhtım’dan ve Kadıköy’den hallediyordum. Sağ olsunlar, rıhtımdaki kokoreççiler ve sakatatçılar inanılmazdı. Bugün bile orada öyle bir kültür var. O yaşlarda evde yemek yapmak pek mümkün değildi. Hani evde arkadaşlarla mangalda balık, yanına rakı ziyafetleri düzenlenirdi. Ama bu ziyafetler öyle sık sık olmazdı. Ayrıca makarna cankurtaran yemeğimizdi; onu yapmasını becerirdim. Yani evde portakallı ördek yenmedi hiçbir zaman. Çoğunlukla dışarıda, genelde pidecilerde karın doyulurdu. Bu arada bol pudraşeker serpilmiş Kürt böreğinin de hakkını yememek lazım.</p>

  <p class="normal1">&nbsp;</p>

  <p class="normal1"><span class="idebold">Kadıköy hayranlığınız nereden kaynaklanıyor?</span></p>

  <p class="normal1">Burada doğdum, burada büyüdüm; herkesi tanıyorum, her sokağını, esnafını, insanlarını tanıyorum. Burada kendimi güvende hissediyorum. Burası benim evim; Kadıköy’den hiçbir zaman kopamam.</p>

  <p class="normal1">&nbsp;</p>

  <p class="normal1"><span class="idebold">Mutfağa giriyor musunuz?</span></p>

  <p class="normal1">Tabii, yemek yapmakta ustalaştım mı bilemem ama elimin iyi olduğunu söylerler. Ben de mütevazılık göstermeyeceğim, evet mutfakta oldukça iyiyimdir. Hemen hemen her şeyi çok özel olmadığı sürece yaparım. Su, yağ, tuz ve benzeri şeyler bir araya geldiği zaman bir tat ortaya çıkıyor, o yüzden bu malzemeleri kullanarak her şeyi yaparım. Ama gerçekten iyi yaptığımı düşündüğüm yemek fırında levrektir.</p>

  <p class="normal1">&nbsp;</p>

  <p class="normal1"><span class="idebold">Sinema, müzik, tiyatro, dizi bunların hepsi yoğun tempo isteyen uğraşlar; bunları yaparken yaşamaya fırsat bulabiliyor musunuz?</span></p>

  <p class="normal1">Zaten bunları yaparken yaşayabiliyorum. Bunları iş olarak görmüyorum, bunlar benim için büyük bir şans. Benim gibi olmak isteyen nice insan var. Bu işe gönül vermişler, ancak hiç istemedikleri işleri yapmak zorunda kalıyorlar. İstersen kendine mutlaka vakit ayırabiliyorsun, “Ayıramıyorum” diyenlere inanmıyorum.</p>

  <p class="normal1">&nbsp;</p>

  <p class="normal1"><span class="idebold">Beste yaparken bir şeyler atıştırdığınız oluyor mu?</span></p>

  <p class="normal1">Evet, kesinlikle oluyor, mesela şekerli yoğurt yemeye bayılırım, çocukluğumdan beri böyleyimdir. Çalarken, söylerken hep şekerli yoğurt yerim, şekerli yoğurt ilhama iyi geliyor diyebilirim.</p>

  <p class="normal1">&nbsp;</p>

  <p class="normal1"><span class="idebold">Yoğun tempo beslenmenizi nasıl etkiliyor?</span></p>

  <p class="normal1">Ben beslenmesine çok özen gösteren, dikkat eden biriyim. Özellikle çok iyi kahvaltı yaparım, öğün kaçırmam. Hatta çalışıyorsam daha da dikkat eder, yemek saatlerini kaçırmam. Tek yönlü beslenmem; protein ve karbonhidratı bir arada tüketmeye dikkat ederim.</p>

  <p class="normal1">&nbsp;</p>

  <p class="normal1"><span class="idebold">Hangi kokular ağzınızı sulandırır?</span></p>

  <p class="normal1">Lavanta ve benzeri kokular ağzımı sulandırır. Size ilginç gelecek ama lavanta kokusunun iştahla bir bağlantısı olduğunu düşünüyorum. Kavrulmuş soğan kokusu, gece yarısı rıhtımdan gelen ızgara ve kokoreç kokusu; o kokuların içinden bir şey yemeden geçip gitmek oldukça zordur. Kahve kokusunu da çok severim.</p>

  <p class="normal1">&nbsp;</p>

  <p class="normal1"><span class="idebold">Hâlâ annenizin yemeğini yiyor musunuz?</span></p>

  <p class="normal1">Yiyorum tabii ki. “Ben geliyorum” dediğimde, annem hemen hazırlıklara başlar. Kırmızı mercimek çorbası fikstir, lahana sarması, kete yapılır, yani annem sevdiğim tüm yemekleri yapar. Ayrıca annemin benim eve paket servisi de vardır. O yüzden buzdolabımda her zaman lezzetli yemekler bulunur.</p>

  <p class="normal1">&nbsp;</p>

  <p class="normal1"><span class="idebold">Hangi yörenin yemekleri ağzınızı sulandırır?</span></p>

  <p class="normal1">Antakya’nın her şeyini severim. Fırın kebabı, künefesi, mezeleri, kızarmış içliköftesi, acılı çökeleği, tuzlu yoğurdu... Saymakla bitmez.</p>

  <p class="normal1">&nbsp;</p>

  <p class="normal1"><span class="idebold">Dünya mutfaklarıyla aranız nasıl?</span></p>

  <p class="normal1">Dünya mutfağından çok bir şeyler yemedim, ama kim bilir ne müthiş lezzetler vardır. Yediğimde sevmediğim şeyler oldu, mesela suşi. Herkes ölüp bayılıyor, ama bana göre değil. En son Paris’te salyangoz yedim, müthiş lezzetliydi. Sarmısaklı, tereyağlı sosu onu başka bir boyuta taşımıştı.</p>

  <p class="normal1">&nbsp;</p>

  <p class="normal1"><span class="idebold">Yemekle ilgili bir filmde ne tür bir rol almak isterdiniz?</span></p>

  <p class="normal1">Garson olmak isterdim sanırım, bunu yakıştırdım kendime birden. İltifat, şikâyet, beğeni hepsini bu meslekte yaşarsın; aşçı olsam sürekli mutfakta olmaktan sıkılırdım sanki.</p>

  <p class="normal1">&nbsp;</p>

  <p class="normal1"><span class="idebold">Küçük de olsa bir lokanta açmayı hiç düşündünüz mü?</span></p>

  <p class="normal1">Kim düşünmemiştir ki! Hayalimi size anlatmam, çünkü bu fikri birileri kapar diye korkuyorum; hayalimde çok orijinal bir lokanta var. Küçük bir hayal değil benimki, elli masalık bir yer düşünüyorum. Yöresel bir mutfak olmayacak, bir tek onu söyleyebilirim, et yemekleri ağırlıklı olacak. Ben bu mekânın işletmecisi olacağım, kesinlikle kasada oturacağım.</p>

  <p class="normal1">&nbsp;</p>

  <p class="normal1"><span class="idebold">İyi yemek yapan insanlardan etkilenir misiniz?</span></p>

  <p class="normal1">Evet, iyi yemek yapan insanların çevrelerine bolluk saçtıklarına inanıyorum. Tabağın içindeki tatları birbirine yakıştıran birinin hayatta da her şeyi yakıştırdığına inanıyorum. Yemekte anlayış, sanat, estetik vardır. Mesela, çok güzel yemek yapan bir sevgilim vardı, onu o yüzden hiç unutamam. Eve sırf onun yemeklerini yemek için gelen arkadaşlar olurdu.</p>

  <p class="normal1">&nbsp;</p>

  <p class="normal1"><span class="idebold">Siz yaptığınız yemekle birini etkilediniz mi?</span></p>

  <p class="normal1">Elbette. Yemek başka ne için yapılır? Ben de etkilemek için yemek yaptım zaten. Güzel bir yemek yediğiniz zaman etkilenmemeniz mümkün müdür? Ayrıca sofrada yemek sohbetleri yapmaya da bayılırım.</p>

  <p class="normal1">&nbsp;</p>

  <p class="normal1"><span class="idebold">Erkekler neden mutfaktan kaçar?</span></p>

  <p class="normal1">Rahim olmadıkları için, yani birini beslemek içgüdüsü olmadığı için. Bu, kadınlara has bir duygudur bence. Beceremediklerinden değil, baktığınız zaman en iyi aşçılar erkeklerdir.</p>

  <p class="normal1">&nbsp;</p>

  <p class="normal1"><span class="idebold">Bir günlük beslenme programınızı anlatır mısınız?</span></p>

  <p class="normal1">Sabah kahvaltısında; üç dört tane haşlanmış yumurta akıyla omlet yaparım, bu sayı artar bazen. Kahvaltıda mutlaka peynir, bal olur. Çok süt tüketirim, gün içinde iki litre süt içerim; çay, kahve içmem. Çok zorunluysam çok açık çay içerim ve içine limon sıkarım. Eğer kahve içeceksem, kahvaltıdan yarım saat sonra belki bir fincan içerim. Ben kahvaltıyı kahve altı olsun diye yapmam, günün en önemli öğünü olarak düşünüp yaparım. Arada kuruyemiş, ceviz, kayısı, şekerli yoğurt yerim. Öğlen yemeğinde ayrım yapmadan ne bulursam yerim, ama tercih ettiğim şeyler var, örneğin tavuk. Öğlen, akşamüzeri kuruyemiş tarzı şeyler yerim. Akşam et yemeyi tercih ederim. Bütün bunların yanında çok çalışırım, çok hareket ederim, ayrıca spor yaparım. Haftanın üç dört günü spor yaparım. Benim için yemekte yasak yok, canım ne istersem yerim ve spor yaparak durumu dengelerim.</p>

  <p class="normal1">&nbsp;</p>

  <p class="normal1"><span class="idebold">Tatlıyla aranız nasıl?</span></p>

  <p class="normal1">Aç karnına tatlı yemeye bayılırım. Bütün tatlıları yerim, hiç ayırt etmem. Künefeden pastaya kadar hepsini severim. Baklavayı çok severim.</p>

  <p class="normal1">&nbsp;</p>

  <p class="normal1"><span class="idebold">Sokak yemekleriyle aranız nasıl?</span></p>

  <p class="normal1">Sokak yemekleriyle aram çok çok iyidir; pilavcılarla, kokoreççilerle çok iyi anlaşırım. Benim özel kokoreççilerim vardır. Mesela Beşiktaş’ta, iskeledeki kokoreççiyi severim. Şampiyon’u severim. Köfte-ekmek severim.</p>

  <p class="normal1">&nbsp;</p>

  <p class="normal1"><span class="idebold">Kimlerle yemek yemek size mutluluk verir?</span></p>

  <p class="normal1">Herkesle yemek yiyebilirim. İştahlı olsun, mızmız olsun fark etmez, çünkü benim iştahımı kimse kesemez.</p>

  <p class="normal1">&nbsp;</p>

  <p class="normal1"><span class="idebold">Favori yemek mekânlarınız?</span></p>

  <p class="normal1">Kadıköy’de Çiya, Beyoğlu’nda Lades, Cihangir’de Özkonak.</p>

  <p class="sagnormal">(22 Nisan 2012)</p>

  <table class="generictable">
    <tr class="calibre7">
      <td class="calibre8"><span class="idebold">FIRAT TANIŞ'TAN FIRINDA LEVREK TARİFİ</span><br class="chapter" />
      &nbsp;<br class="chapter" />
      Levrek temizlenir, yeşil soğan, limon, nane ve dereotu doğranır, levrek bu malzemeyle doldurulur. Folyo fırın tepsine serilir, üzerine yağ dökülür. Balık tepsiye yerleştirildikten sonra yanına patates, karnabahar eklenir, üzerine baharat serpilir ve fırına verilir.</td>
    </tr>
  </table>

  <div class="calibre1" id="calibre_pb_73"></div>
</body>
</html>
