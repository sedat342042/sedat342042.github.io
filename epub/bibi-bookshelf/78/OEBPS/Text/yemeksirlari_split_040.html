<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yemek</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:0b97bf63-bfc3-42c6-8745-323d54857716" name="Adept.expected.resource" />
  <meta content="urn:uuid:130cf0d7-5bac-4fa1-b668-632b6f9571ff" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_20"><br class="calibre3" />
  <br class="calibre3" />
  <br class="calibre3" />
  <span class="kitapickapak3">Celal</span><br class="calibre3" />
  &nbsp;<br class="calibre3" />
  <span class="bolum">Çapa</span></h1>

  <p class="normal1">&nbsp;</p>

  <p class="h2baslik">“Babam oyuncak yerine yemek getirirdi”</p>

  <p class="normal1">&nbsp;</p>

  <p class="normal1"><span class="idebold">Ünlü söz yazarı olan anneniz Fikret Şeneş mutfağa girer miydi?</span></p>

  <p class="normal1">Annem girerdi, ama asıl mutfağın hâkimi anneannemdi. Ben Galatasaray Lisesi’nde okudum. Okul yıllarında hepimizi, yani benim arkadaşlarımı doyuran anneannemdi. Kendisi Edirneliydi. Soframız daima Türk yemekleriyle dolu olurdu. Gençliğimiz evde yemek yemekle geçti. Belki de Türk yemeklerine düşkünlüğüm o yıllara dayanıyordur.</p>

  <p class="normal1">&nbsp;</p>

  <p class="normal1"><span class="idebold">Çocukken eviniz davetlilerle dolup taşıyordu. Evinizin mutfağı bu davetlere nasıl hazırlanıyordu?</span></p>

  <p class="normal1">Bu davetler küçük yaşlarıma denk geldiği için anılar kafamda net değil. Hatırladığım kadarıyla şıklık, süsleme yerine büyük bir rahatlık ön plandaydı. Evde her an her zaman yemek yenebilirdi. Bunun bir saati yoktu. Kendi evimde de hâlâ böyledir. Mutfakta yardımcılar değil, yardımcı vardı. Onun yaptığı yemeklerden aklımda kalan mercimek mantısıdır. Biz mantıyı her yerde yeriz, ama mercimek mantısını başka yerde bulamazsınız. Habibe Hanım’ın bu yemeği hiç aklımdan çıkmaz.</p>

  <p class="normal1">&nbsp;</p>

  <p class="normal1"><span class="idebold">Babanızın mutfakla arası nasıldı?</span></p>

  <p class="normal1">Aslında gurme demeyeceğim ama ailede asıl yemekten anlayan babamdı. Yemekle o kadar haşır neşirdi ki, aslında amatör bir aşçıydı. Örneğin, ezogelin çorbasının mucidi babamdır. Bu nefis çorbayı pakete sokup tüm evlere girmesini sağlamıştır.</p>

  <p class="normal1">&nbsp;</p>

  <p class="normal1"><span class="idebold">Babanızı yaptığı yemeklerden aklınızda kalan bir şey var mı?</span></p>

  <p class="normal1">Hayır, yok. Çünkü annemle babam ben çok küçükken ayrılmışlardı. O yüzden böyle bir şey hatırlamıyorum. Ama babamın yemeğe çok meraklı olduğunu hatırlıyorum. Biliyorsunuz, babalar ve analar ayrı olunca, babalarla haftanın belirli günlerinde buluşulur. Bu buluşmalarda genelde babalar çocuklarına oyuncak getirirler. Babam ise bize hep yemek getirirdi.</p>

  <p class="normal1">&nbsp;</p>

  <p class="normal1"><span class="idebold">Galatasaray’da yatılı mı okudunuz?</span></p>

  <p class="normal1">İlkokuldan itibaren yatılı okudum. Türk yemeklerine alışma nedenlerimden biri de okul mutfağıdır. Yatılı olmak, askere gitmek gibidir. İnsanı belli bir kalıba sokar. Önüme konan her şeyi beğenmeyi, lezzet ayırmamayı bana okul öğretti. Yatılı okulda okumanın faydalarını bütün hayatım boyunca gördüm; yemek konusunda da epey törpülendim.</p>

  <p class="normal1">&nbsp;</p>

  <p class="normal1"><span class="idebold">Evinize gelen ünlülerden hatırladıklarınız var mı?</span></p>

  <p class="normal1">Annemin, kızım dediği bir Ajda’yı hatırlarım. O evden çıkmazdı, fakat genelde pek yemek meraklısı değildir Ajda. Dolayısıyla onun sofrası ile diğer gelen sanatçıların sofrası biraz farklı olurdu. Genelde çay saatinde gelirlerdi. Çay saatinde masaya konan sıcak poğaçalar, börekler gözümün önüne geliyor. Bu davetlerde yemek olarak ne yendiğini hatırlamıyorum. Eğer sofra kurulacaksa, kesinlikle rakı sofrası kurulurdu, dolayısıyla mezeler de olurdu.</p>

  <p class="normal1">&nbsp;</p>

  <p class="normal1"><span class="idebold">Siz mutfağa girer misiniz?</span></p>

  <p class="normal1">Hayır, bu sektörde olmama rağmen ben hep eğlence kısmındaydım. Benim işim müşteriyi eğlendirmek; tabiri caizse goygoya çok önem verirdim. Belki de bu büyüklerimin hatası. O günkü konseptte yemek hep ikinci plandaydı, önce eğlence söz konusuydu. Dolayısıyla benim yemekle pek alakam olmadı. Ben Türk yemeği hastasıyım. Türk yemeklerini seviyorum, köfte seviyorum, kebap seviyorum; bunlara ilgili bir lokanta açamadım hiçbir zaman. Benim mekânlarımın mutfaklarında hep uluslararası yemekler pişti. İtiraf etmeliyim ki, kendi lokantalarımda pişen yemeklerin çok azını beğenirim.</p>

  <p class="normal1">&nbsp;</p>

  <p class="normal1"><span class="idebold">Uzun yıllardır gece hayatının içindeydiniz, bu yaşam tarzı yemek alışkanlıklarınızı değiştirdi mi?</span></p>

  <p class="normal1">Uzun yıllar gece hayatının içindeydim, hâlâ da içindeyim. Bizim sektörü bırakanlar gece hayatını bir anda kesiyorlar. Bense sanki çalışıyormuş gibi her gece bir yerdeyim. Gece hayatı beni şöyle etkiledi: Gece hayatı olduğu için ben hava kararmadan içki içmem, ancak hava karardıktan sonra içkimi alırım. İçkiye başlangıç saati kışın 19.00, yazın 21.00-22.00’yi bulur. Keyif içkisiyle yemek yenmiyor. Ivır zıvırı tercih ederim; alkol yemeği tıkıyor, dolayısıyla ıvır zıvırı çok severim. O zaman da iştahım kaçar. Sadece kebapçıda içki içerek yemek yemekten zevk alırım.</p>

  <p class="normal1">&nbsp;</p>

  <p class="normal1"><span class="idebold">Eşiniz Şebnem Hanım yemek yapar mı, en güzel yaptığı yemek hangisi?</span></p>

  <p class="normal1">Çok güzel yemek yapar. Benim en çok sevdiğim yemeği semizotu. Böreği de çok lezzetli yapar; her pazar evde börek partisi vardır. Benim için pazar günlerinin vazgeçilmezi börek ve turşudur. Eşimin yaprak sarması da meşhurdur. Sarmanın yanında sarmısaklı yoğurt yediğim için bir yerlere çıkmayacağım akşamlarda bu yemeği yapar.</p>

  <p class="normal1">&nbsp;</p>

  <p class="normal1"><span class="idebold">Çalıştırdığınız yerlerde hiç Türk yemeği olmadığı halde Liman Lokantası’nı siz dirilttiniz...</span></p>

  <p class="normal1">Doğru, Liman Lokantası’nı 11-12 yıldır ben işletiyorum. Son 8-9 yılını davetlere ve organizasyonlara ayırdık. Dolayısıyla davet ve organizasyon olan yerdeki lezzet ve çeşit, hiçbir zaman diğer restoranlardaki lezzetlerle mukayese edilemez. Dolayısıyla ben Liman’ı lokanta olarak saymıyorum. Şu an meyhane olarak çalıştığı için iyi iş yapıyor. Meyhane mönüsünde mühim olan, alkolle birlikte giden mezelerdir. Dolayısıyla bunları Türk mutfağından saymıyorum. Benim için Türk mutfağı sulu yemektir, tencere yemeğidir.</p>

  <p class="normal1">&nbsp;</p>

  <p class="normal1"><span class="idebold">Sabahın dördünde eve geldiğinizde bir şey yiyor musunuz?</span></p>

  <p class="normal1">Eve gelince yemem, sokakta yemeyi tercih ederim. Eve gelirsem ve evde yemek istersem o saatlerde sucuklu yumurta vazgeçilmezim. Beni o saatte ağırlayan yerler genelde büfeler oluyor. Büfenin hangisi derseniz, genellikle Taksim’deki Nihat Büfe benim vazgeçilmezim. Orada salçalı, bol hardallı sosisli yerim, üzerine de iki-üç tane ayran içtiğim zaman eve nasıl gittiğimi hatırlamam.</p>

  <p class="normal1">&nbsp;</p>

  <p class="normal1"><span class="idebold">Kahvaltıyı kaçta yaparsınız? Öğlen ve akşam ne yersiniz?</span></p>

  <p class="normal1">Maalesef bir problemim var: Uyumayı çok sevmeme rağmen galiba yaşlandığım için az uyuyorum. Kaçta yatarsam yatayım sabah 9.30-10.00 gibi kalkarım, 10.00-11.00 arası kahvaltı yaparım. Kiloma dikkat etmek zorunda olduğum için kızarmış ekmek, peynir ve zeytinle geçiştirilmiş bir kahvaltı olur bu. Öğle yemeğinde genelde köfteyle operasyona başlarım. Köfteyi dışarıda da, evde de yerim. Özel köftecilerim vardır, onlara da giderim. Akşamları eve erken gidip tencere yemeği yemeyi tercih ederim. Biraz kilo sorunum olduğu için eşim salata ve çorbaya ağırlık veriyor. Yoğurt çorbası, mercimek çorbası hastasıyımdır. Akşam yemeği yemem 21.30’u bulur. Gerçek bir DVD manyağıyımdır. Bütün gece DVD seyrederim ve dolayısıyla karşısında otlanırım. Bu otlanmamın içinde neler var derseniz, ağırlıklı olarak meyve yiyorum.</p>

  <p class="normal1">&nbsp;</p>

  <p class="normal1"><span class="idebold">Ailecek yemek yemek olanağı bulabiliyor musunuz?</span></p>

  <p class="normal1">Hayır, maalesef onu oturtamadık. Tabii bunun nedeni de, benim iş saatlerimin düzensiz olması. Yani bizde bir aile sofrası kültürü maalesef olamadı. Hiç olmuyor değil, ama bunu görev gibi yapıyoruz. Yemek vakti herkes yemeğini tepsilere koyup odasına çekilir. Çünkü herkesin zevki ayrı, herkes başka bir şey izlemek ister; oğlum laptopla oynar, kızım televizyonda bir şeye bakar ya da kitap okur, eşim bambaşka bir şeyler yapar. Dolayısıyla yemek saatinde genelde bir araya gelemeyiz.</p>

  <p class="normal1">&nbsp;</p>

  <p class="normal1"><span class="idebold">Siz makarna bile pişiremezken, oğlunuz dünyanın en önemli aşçılık okullarından birinden mezun oldu. Oğlunuz bu geni kimden aldı acaba?</span></p>

  <p class="normal1">Söyledim, benim ailem öyle bir bölünmüş ki sanıyorum sorun burada. Ben tadı vasat da olsa o yemeği yiyebilirim ama oğlum yemez; damağına düşkündür. Ben onun amcasına çektiğini düşünüyorum. Abim de lezzetli yemek yemeye çok dikkat eder. Aşçılık okuması için ben hiçbir şekilde yönlendirmedim. Ama o geleceğin mutfakta olduğunu gördü ve aşçılık okuyarak ailemizin çok önemli bir eksiğini tamamlamış oldu. Celal Çapa, İzzet Çapa, Ahmet Çapa üçlüsünün içinde bana göre kendini en iyi yetiştiren kişi oğlum bence. Lezzetten de anladıktan sonra başarılı olacağına inanıyorum.</p>

  <p class="normal1">&nbsp;</p>

  <p class="normal1"><span class="idebold">Bir işletmeci olarak gençlere aşçılık mesleğini ciddiye almalarını, okumalarını öneriyor musunuz?</span></p>

  <p class="normal1">Vallahi önermesen oğlumu okutmazdım. Kesinlikle bu sektörde olup yemekten anlamamak benim devrimin şansıydı. Bu devirde böyle bir şey söz konusu değil. Bu işe gireceklerin mutfak konusunda bilgileri yoksa, onlara bar veya gece kulübü açmalarını tavsiye ediyorum. Lokanta veya restoranın kapısından bile geçmesinler, çünkü başarısız olurlar.</p>

  <p class="normal1">&nbsp;</p>

  <p class="normal1"><span class="idebold">Abur cubur yer misiniz?</span></p>

  <p class="normal1">Çok... Başı turşu çeker; çekirdek ve kuru üzüm de çok yerim. Gece yaşayan bir insanım elimin altında hep bir şeyler olur. Ben evde içki içmem. Abur cuburu dışarıda yerim. Çünkü içki içerken insan ağzına bir şeyler atma ihtiyacı duyuyor.</p>

  <p class="normal1">&nbsp;</p>

  <p class="normal1"><span class="idebold">Sokak yemekleriyle aranız nasıl?</span></p>

  <p class="normal1">Çok severim, yemek isterim ama hijyenik bulmuyorum. Mesela, sokak köftecisinden yayılan kokuya ölürüm, ama yemem. Kendimi bu konuda terbiye ettim. Turşu suyu çok sevmeme rağmen sokakta içmem. Çünkü bardakların iyi yıkandığına asla inanmıyorum.</p>

  <p class="normal1">&nbsp;</p>

  <p class="normal1"><span class="idebold">Emekli olmakla birlikte kurt bir işletmecisiniz; bir mekânın dolu olması neyi gösterir?</span></p>

  <p class="normal1">Başarılı olduğunu gösterir, çünkü orası durup dururken dolmaz. Moda doluluklardan bahsetmiyorum. Yeni bir yer açılınca, orayı gidip görmek isteyenler doldurur. Eğer o mekân ikinci, üçüncü yılında da hâlâ doluysa başarılı olmuş demektir. Bu başarı lezzet ve fiyattan gelir. Türkiye’de lezzet kadar fiyat da önemli artık. Çünkü kimse gereksiz şeylere, gereksiz para vermek istemiyor.</p>

  <p class="normal1">&nbsp;</p>

  <p class="normal1"><span class="idebold">Sevdiğiniz restoran ve lokantaları öğrenebilir miyiz?</span></p>

  <p class="normal1">İstanbul’da benim için tartışmasız Park Şamdan. Yine bana enerjisi çok iyi gelen Papermoon. Ben klasik bir insanım, hep aynı yerlere gitmeyi seviyorum, yer keşfetmenin çok meraklısı değilim. Cihangir’deki Doğa Balık da çok sevdiğim mekânlardandır.</p>

  <p class="sagnormal">(17 Ekim 2010)</p>

  <div class="calibre1" id="calibre_pb_41"></div>
</body>
</html>
