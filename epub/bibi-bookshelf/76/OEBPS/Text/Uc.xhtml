<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <div>
    <h3 style="text-align: center;"><b>Üç</b></h3><br />
    <br />
    Bu küçük şarkıcıyı saran gizem bana keyif vermişti. Onun uzun kirpiklerinin, çenesinin, mükemmel burnunun ve dudaklarının görüntüsüyle doluydu zihnim. Onun hatırasını kırılgan bir çiçeği saklar gibi saklıyordum. Bu, günler boyunca sürdü.
  </div>

  <div>
    Onu tekrar görmekten başka bir şey düşünmüyordum. Bu anlatılamaz duyguyu, olabildiğince çabuk, tekrar yaşamak istiyordum. Kuşları burnumdan püskürtme riski mi alıyordum? Kalbimi sık sık onarmam gerekecekti, ya sonra? Doğduğumdan beri onarıyorlardı bu şeyi. Ölme tehlikesiyle mi karşı karşıyaydım? Belki ama onu bir daha görmezsem de yaşama tehlikesiyle karşı karşıya kalacaktım ve benim yaşımda bunu çok daha kaygı verici buluyordum.
  </div>

  <div>
    Şimdi doktorun neden endişeli davranıp dış dünyayla tanışmamı ertelediğini anlıyordum. Tatlı meyvelerin tadını bilene kadar her gün canımız çekmez onları.
  </div>

  <div>
    <br />
    Birçok akşam küçük şarkıcı rüyalarımda da beni ziyaret ediyordu. O gece iki santimetre boyundaydı, kalbimin anahtar deliginden girdi ve saatimin ibresine ata biner gibi oturdu. Zarif ceylan gözleriyle bana baktı. Uykuda olsam da çok etkileyiciydi. Sonra yavaşça dakika ibremi yalamaya başladı. Kendimi ağma düşmüş gibi hissettim, bir şeyler harekete geçmişti ve bu sadece kalbim miydi bilmiyordum... KLİK KLOK DONG! KLİK KLOK DONG! Allahın belası guguk! Sıçrayarak uyandım.
  </div>

  <div>
    “Love is dangerous for your tiny heart even in your dreams, so please dream softly"* diye fısıldadı bana Madeleine: Uyu şimdi... Bu böyle bir kalple kolaymış gibi!
  </div>

  <div>
    <br />
    (*Aşk zayıf kalbin için çok tehlikeli, rüyalarında bile. O yüzden lütfen sakince gör rüyalarını... (ç.n.))<br />
    <br />
    Ertesi gün, çekiç vuruşlarıyla uyandım. Madeleine bir sandalyeye oturmuş yatağımın başına bir çivi çakıyordu. Dişlerinin arasında bir parça beyaz tahtayla çok kararlı görünüyordu. Çiviyi kafama çakıyordu sanki. Sonra, üzerine sevimsizce şöyle yazdığı tahtayı eline aldı:<br />
  </div>

  <div>
    <br />
  </div>

  <div>
    Öncelikle, ibrelerine dokunma. İkincisi, öfkene hâkim ol. Üçüncüsü, sakın ama sakın âşık olayım deme. Çünkü olursan, kalbindeki saatin yelkovanı derini deler, kemiklerini parçalar ve kalbinin mekanizması tekrardan bozulur.
  </div>

  <div>
    <br />
  </div>

  <div>
    Bu tahta beni dehşete düşürdü. Ne yazdığını okumama gerek bile yoktu, onu ezbere biliyordum. Dişlilerimin arasına bir tehdit rüzgârı üflüyordu.
  </div>

  <div>
    Saat kırılgan olsa da küçük şarkıcı oraya rahatça yerleşmişti bile. Külçe gibi ağır valizlerini her köşeye yerleştirmişti, yine de onunla tanıştığımızdan beri hiç bu kadar hafif hissetmemiştim.
  </div>

  <div>
    <br />
  </div>

  <div>
    Onu ne pahasına olursa olsun tekrar görmeliydim. Adı neydi? Onu nerede bulabilirdim? Sadece gözlerinin iyi görmediğini ve
  </div>

  <div>
    kuşlar gibi şakıdığını (ama sözlü biçimde) biliyordum. Başka hiçbir bilgim yoktu.<br />
    Beni evlat edinmeye gelen genç çiftlere gizlice sormayı denedim. Kimse bana cevap vermedi. Şansımı Arthur’da denedim. “Onu daha önce şehirde şarkı söylerken görmüştüm ama tekrar görmeyeli hayli zaman oldu,” dedi.<br />
  </div>

  <div>
    <div>
      Belki kızlar bana bir ipucu verebilirdi.
    </div>

    <div>
      <br />
    </div>

    <div>
      Anna ve Luna hep Noel zamanı, bakışlarını utançla yuvarlak karınlarına indirerek gelen iki fahişeydi. Beni yanıtlayış tarzlarından doğru yolda olduğumu hissettim: “Hayır hayır, biz hiçbir şey bilmiyoruz, hiçbir şey bilmiyoruz... Hiçbir şey bilmiyoruz Anna, öyle değil mi? Biz gerçekten hiçbir şey bilmiyoruz değil mi?”
    </div>

    <div>
      İki yaşlı kıza benziyorlardı. Gerçekte oldukları şey de buydu; otuz yaşında, leopar desenli dar giysiler içinde iki yaşlı kız. Kıyafetleri her daim, sigara içmediklerinde bile, şu garip ot gibi kokardı. Mistik bir hava yaratan bu sigaralar beyni uyarıyor olmalıydı ki onları güldürüyordu. En sevdikleri oyun, bana yeni sözcükler öğretmekti. Sözcüklerin anlamını asla açıklamıyorlardı ama mükemmel biçimde telaffuz etmem için büyük çaba sarf ediyorlardı. Bana öğrettikleri tüm harika sözcükler arasında tercihim “Cunnilingus”tu. Bir antik Roma kahramanı olduğunu hayal ediyordum Cunnilingus’un. Birçok defa tekrar edilmeliydi: Cun-ni-lin-guss, Cunnilingus, Cunnilingus. Ne harika kelime!
    </div>

    <div>
      Anna ve Luna asla elleri boş gelmezlerdi; her zaman mezarlıktan toplanmış bir buket çiçek veya çiftleşme sırasında ölmüş bir müşterinin redingotu... Doğum günüm için bana bir hamster getirdiler. Ona “Cunnilingus” adını verdim. Ben onu vaftiz ederken çok duygulanmış görünüyorlardı. Luna sürekli kafesinin parmaklıklarına ojeli tırnaklarının ucuyla vurarak ona,
    </div>

    <div>
      “Cunnilingus, aşkım!” diye sesleniyordu.
    </div>

    <div>
      Anna, kötü bir müşterisinin çıkardığı gözbebeğinin yerine Madeleine’in rengi hava durumuna göre değişen bir kristal yerleştirdiği, gökkuşağı bakışlı, solgun kocaman bir güldü. Sessizlik onu korkutuyormuşçasma çok hızlı konuşurdu. Küçük şarkıcıyı sorduğumda, bana ondan “bahsedildiğini hiç duymadığını!” söyledi. Bu cümleyi kurarken konuşması normalden daha da hızlıydı. Bir sırrı açıklamak isteğiyle yanıp tutuştuğunu hissettim. Bundan aşk üzerine genel sorular sorarak faydalandım; alçak sesle konuşuyordum çünkü Madeleine’in duyup söze karışmasını istemiyordum.
    </div>

    <div>
      “Biliyorsun, uzun süredir sevgi üzerine çalışıyorum. Her zaman çok sevgi görmedim, ama gerçek şu ki kimi zaman sadece vermek bile beni mutlu etti. Gerçek bir profesyonel değilim. Bir müşteri sürekli gelmeye başladığı zaman ona âşık oluyorum ve ondan para almayı reddediyorum. Bir müddet sonra her gün gelmeye başlıyorlar, genellikle hediyelerle. Ama bir süre sonra bıkıp buna son veriyorlar. Biliyorum kendimi kaptırmamalıyım ama engel olamıyorum. İmkânsıza inandığım, hoş olduğu kadar saçma da olan anlar yaşamaktan alamıyorum kendimi.”
    </div>

    <div>
      “İmkânsız mı?”
    </div>

    <div>
      “Benim mesleğimde yufka yürekli olmak kolay değildir, anlıyor musun?”
    </div>

    <div>
      “Sanırım anlıyorum.”
    </div>

    <div>
      Bir de Luna vardı; parlak sarı saçlı, Dalida’nm tarihöncesi versiyonu, yavaş hareketleri ve kırık gülümsemesiyle apartman topuklarının üstünde dolaşan bir ip cambazı. Sağ bacağı dünyanın en soğuk gününde kısmen donmuştu. Madeleine bu bacağı, dağlama resimle süslenmiş, jartiyerli maun bir protezle değiştirmişti. Bana küçük şarkıcıyı anımsatıyordu, aynı bülbül aksam, aynı doğallık...
    </div>

    <div>
      “Senin gibi konuşan, her yere çarpıp duran bir küçük şarkıcı tanıyor musun?” diye sıkıştırıyordum onu bazen.
    </div>

    <div>
      Duymamış gibi yapıyor, konuyu değiştiriyordu. Galiba Madeleine, bana küçük şarkıcıyla ilgili hiçbir şey açık etmemeleri için onlara söz verdirmişti.
    </div>

    <div>
      Güzel bir günde, sonu gelmeyen sorularımı kulak arkası etmekten usanmış halde bana cevap verdi:
    </div>

    <div>
      “Bu küçük Endülüslü hakkında hiçbir şey bilmiyorum...”<br />
      <br />

      <div>
        “Endülüslü de neyin nesi?”
      </div>

      <div>
        “Hiçbir şey, hiçbir şey, Anna’ya sormalısın aslında.”
      </div>

      <div>
        “Anna hiçbir şey bilmiyor...”
      </div>

      <div>
        Üzgün oğlan çocuğu rolüne bürünmeye çalıştım; kafası düşmüş, gözleri yarı kapalı...
      </div>

      <div>
        “Görüyorum ki şimdiden kandırmanın bazı temel kurallarını öğrenmişsin,” diye konuşmasını sürdürdü Anna. “Ama kimseye anlatmayacaksın, anlaştık mı?”
      </div>

      <div>
        “Hayır, elbette hayır!”
      </div>

      <div>
        Fısıldamaya başladı, söyledikleri güçlükle duyuluyordu:
      </div>

      <div>
        “Küçük şarkıcın Granada, Endülüslü, orası buradan çok uzakta. Kentte şarkı söylediğini duymayalı uzun zaman oluyor. Yeniden oraya dönmüş olmalı, büyükanne ve büyükbabasının evine...”
      </div>

      <div>
        “Ama belki de sadece okuldadır,” diye ekledi Anna, 33’lük plağı 45’lik hızında çeviren sesiyle.
      </div>

      <div>
        “Teşekkürler!”
      </div>

      <div>
        “Şişşt.. calla te!" diye çıkıştı sinirlendiği zamanlarda yaptığı gibi anadilini konuşmaya başlayan Luna.
      </div>

      <div>
        İçim kıpır kıpır oldu, çok sevinmiştim. Saf bir sevinç patlaması. Hayalim fırınlanmış pasta gibi kabarmıştı, sanırım gerçeğe geçmek için hazırdı. Yarın, tepenin zirvesinden hızımı alırım, ana yelkeni açarım ve istikamet okul!
      </div>

      <div>
        Yalnız bundan önce Madeleine’i ikna etmem gerekecekti.
      </div>

      <div>
        “Okula mı? Sıkılırsın! İstemediğin kitapları okumak zorunda olacaksın, oysaki burada ne istersen onu seçiyorsun... Uzun süre hareket etmeden durman gerekecek ve konuşman, gürültü yapman yasak olacak. Hayal kurmak için bile teneffüsü beklemen gerekecek. Seni tanıyorum, bundan nefret edersin.”
      </div>

      <div>
        “Evet, belki, ama okulda ne öğrenildiğini merak ediyorum.”
      </div>

      <div>
        “Ne okunduğunu mu?”
      </div>

      <div>
        “Evet, işte o. Okumak istiyorum. Burada tek başıma yapamıyorum.”
      </div>

      <div>
        Bir tarafla diğeri arasında kutsal bir kötü niyet yarışı başlamıştı. Gülmek arzusu ile sinirlenmek arasında bir dengede.
      </div>

      <div>
        “Yatağının başındaki tahtada ne yazdığını tekrar ederek başlasan iyi edersin, sanırım biraz hızlı unutuyorsun. Okulda olabilecek şeylerden endişe duyuyorum.”
      </div>

      <div>
        “Herkes okula gidiyor. Senin işin olduğu zaman, kendimi bu tepenin üstünde yapayalnız hissediyorum; kendi yaşımdakilerle tanışmak istiyorum. Hayatı keşfetmeliyim artık, anlıyor musun?”
      </div>

      <div>
        “Hayatı okulda keşfetmek...(Uzun bir iç çekme) Tamam. İstiyorsan okula git, sana engel olmayacağım,” dedi sonunda Madeleine içi sızlayarak.
      </div>

      <div>
        Sevincimi bastırmak için elimden geleni yaptım. Kollarımı havaya kaldırıp dans etmem yakışıksız olurdu.
      </div>

      <div>
        <br />
        Sonunda beklenen gün geldi. On bir yaşıma rağmen bana bir yetişkin havası veren siyah bir kıyafet giydim. Madeleine, kimsenin saatimi fark etmemesi için asla, sınıfta bile kıyafetimi çıkarmamamı sıkı sıkı tembihledi.<br />

        <div>
          Evden çıkmadan önce, okul çantama onun atölyesinde onarılmış birkaç gözlük attım. Gözlükler defterlerden daha çok yer tuttu. Cunnilingus’u gömleğimin sol cebine koydum, tam saatin altına. Halinden memnun olan hamster, ara sıra kafasını dışarı çıkarıyordu.
        </div>

        <div>
          Anna ve Luna, “Dikkat et de kimseyi ısırmasın!” diye takıldılar, tepeden inerken.
        </div>

        <div>
          Biraz gerimizden topallayarak gelen Arthur usulca gıcırdıyordu.
        </div>

        <div>
          <br />
          Okul, Calton Tepesi’nin çok burjuva bir semtinde St. Gilles Katedralinin tam karşısındaydı. Girişin önü bir kürklü manto diyarıydı. Tüm kadınlar plastik tavuk kılığına girmişti sanki; yüksek sesle gıdaklıyorlardı. Anna ve Luna’nm gülüşleri, onların yüzlerini buruşturmasına yol açtı. Küçümseyen bir bakışla Arthur’un yavaş adımlarını ve sol akciğerimin üstündeki kabartıyı incelediler. Tepeden tırnağa takım elbiseli kocalarında, birazdan yürüyecek elbise askılarının yakışıklılığı vardı. Eğreti kabilemizden şoke olmuş gibiydiler ama kızların dekoltesine bir bakış fırlatmayı da ihmal etmediler.
        </div>

        <div>
          Eğreti aileme hızlıca veda ettikten sonra, beni devlerin gittiği bir okula yazdırdıklarını sanarak, devasa ana kapıdan geçtim. Futbol kalesine benzeyen, üstü örtülü kantin yeterince sevimli görünse bile, avlunun içinden geçmek imkânsız gibiydi.
        </div>

        <div>
          Avluda ilerledim. Gözlerim yüzleri tarıyordu. Çocuklar, anne babalarının minyatür versiyonlarıydı sanki. Fısıltılar arasında saatim biraz daha iyi duyuluyordu. Bana bulaşıcı bir hastalığım varmış gibi bakıyorlardı. Bir anda esmer biri önümde dikilip bana baktı ve gülerek, “Tik, tak, tik, tak,” demeye başladı. Avlu koro halinde bunu tekrarladı. Bu bende, ailelerin tepeye çocuk seçmeye geldikleri zamanlardakine benzer bir duygu uyandırmıştı ama daha kötüydü. Tüm kızların yüzüne bakmıştım ama küçük şarkıcı yoktu. Anna yanılmış mıydı?
        </div>

        <div>
          Sınıfa girdik. Madeleine haklıydı, hayatımda hiç sıkılmadığım kadar sıkıldım.
        </div>

        <div>
          Küçük şarkıcısız okula lanet olsun... Üstelik bir de tüm öğrenim yılı için okula kaydolmuştum. Şimdi Madeleine’e artık “okumak” istemediğimi nasıl söyleyecektim?
        </div>

        <div>
          <br />
        </div>

        <div>
          Teneffüs boyunca, her yere çarpıp duran küçük “Endülüs” şarkıcısını tanıyan biri olup olmadığını soruşturmaya çalıştım. Kimse yanıt vermedi.
        </div>

        <div>
          “O burada, okulda değil mi?”
        </div>

        <div>
          Yanıt yok.
        </div>

        <div>
          Ona kötü bir şey mi olmuştu? Bir şeylere çok sert mi çarpmıştı yoksa?
        </div>

        <div>
          Garip bir tip, kalabalığın arasından sıyrıldı. Diğerlerine göre daha büyüktü, boyu neredeyse üstü örtülü kantini geçiyordu. Onun bir bakışıyla diğer çocuklar hemen gözlerini indirdiler. Dik dik bakması beni dondurmuştu. Ölü bir ağaç gibi cılız, iyi bir terzi tarafından giydirilmiş bir bostan korkuluğu kadar şıktı ve saçı karga kanatlarıyla süslenmiş gibiydi.
        </div>

        <div>
          “Sen! Yeni gelen! Ne istiyorsun şu küçük şarkıcıdan?”
        </div>

        <div>
          Ciddi ses tonu, konuşan bir mezar taşını andırıyordu.
        </div>

        <div>
          “Bir gün onu şarkı söylerken ve bir yerlere çarparken gördüm. Ona bir çift gözlük hediye etmek istiyorum.”
        </div>

        <div>
          Sesim titrekti. Yüz otuz yaşında gibiydim.
        </div>

        <div>
          “Kimsenin ne Bayan Akasya’dan ne de gözlüklerinden bahsettiğini duymadım. Hiç kimsenin, beni anlıyor musun ve kesinlikle senin kadar bücür de değildir. Bir daha asla onun adını anma! Beni iyice anladın mı, bücür?”
        </div>

        <div>
          Yanıt vermedim. Bir mırıldanma yükseldi: “Joe...”
        </div>

        <div>
          Her saniye çok ağır geçiyordu. Aniden kulağını bana doğru eğdi:<br />

          <div>
            “Bu tiktakları nasıl çıkarıyorsun?”
          </div>

          <div>
            Yanıt vermedim.
          </div>

          <div>
            Yavaşça yaklaştı, kulağını kalbimin hizasına getirebilmek için uzun gövdesini eğdi. Saatim vurdu. Zaman durmuş gibiydi. Yeni çıkmaya başlayan sakalı göğsümü dikenli bir tel gibi acıttı. Cunnilingus burnunu uzattı ve Joe’nun başının üstünü kokladı. İşemeye başlasaydı durum karışacaktı.
          </div>

          <div>
            Bir anda Joe ceketimin düğmesini açtı ve gömleğimden fırlayan ibreleri ortaya çıkardı. Meraklı kalabalık, “Ooo...” dedi. Pantolonumu indirse bu kadar utanmazdım. Kalbimi uzun süre dinledi ve yavaşça sordu.
          </div>

          <div>
            “Bu gürültüyü çıkaran kalbin mi?”
          </div>

          <div>
            “Evet.”
          </div>

          <div>
            “Ona âşıksın değil mi?”
          </div>

          <div>
            Yoğun ve kasıntı sesi her bir kemiğime dalga dalga yayıldı.
          </div>

          <div>
            Aklım “hayır, hayır...” dememi söylüyordu ama kalbim, her zamanki gibi, dudaklarıma doğrudan bağlıydı.
          </div>

          <div>
            “Evet, sanırım ona âşık oldum.”
          </div>

          <div>
            Çocuklar mırıldanmaya başladılar: “OOooo...”
          </div>

          <div>
            Ufak bir hüzün kırıntısı, Joe’nun gözlerinin derinindeki, onu daha da korkutucu kılan öfkeyi aydınlattı. Sadece bir bakışla avluda sessizliği sağladı. Rüzgâr bile ona itaat etmiş gibiydi.
          </div>

          <div>
            “Senin deyiminle ‘küçük şarkıcı,’ benim hayatımın aşkı ve... artık burada değil. Bana ondan bir daha asla söz etme! Onu düşündüğünü bile duymayacağım yoksa kalp niyetine taşıdığın saati çıkarıp kafanda ezerim. Onu paramparça ederim, duyuyor musun? Onu öyle bir parçalarım ki bir daha ASLA sevemezsin!”
          </div>

          <div>
            Yumruklan sıkılıyken bile öfkeden parmakları titriyordu.
          </div>

          <div>
            En fazla birkaç saat önce kalbimi, kınama okyanusunun karnını deşip geçebilecek bir gemi sanıyordum. Onun dünyanın en güçlüsü olmadığının farkmdaydım ama coşkumun gücüne inanıyordum. Küçük şarkıcıyı tekrar görme fikrinin öylesine yoğun sevinciyle yanıp tutuşuyordum ki hiçbir şey beni durduramazdı. Joe, en fazla beş dakika içinde, heyecanlı kalyonumu harap eski bir tekneye çevirerek, saatimi gerçekliğe ayarladı.
          </div>

          <div>
            “Onu öyle bir parçalarım ki bir daha ASLA sevemezsin!” diye tekrarladı.
          </div>

          <div>
            “Guguk!” diye yanıtladı fındık kabuğum.
          </div>

          <div>
            Sesimin tınısı, karnıma bir yumruk yemişim gibi kesildi.
          </div>

          <div>
            <br />
          </div>

          <div>
            Tepeyi tırmanırken kendi kendime, nasıl olur da böyle güzel gözlüklü bir saka kuşu Joe gibi bir akbabanın pençelerine düşebilir, diye soruyordum. Bir anda küçük şarkıcının okula belki de gözlükleri olmadan geldiği düşüncesiyle yeniden heyecanlandım. O zaman şimdi nerede olabilirdi?
          </div>

          <div>
            Kırk yaşlarında bir kadın, endişeli hayallerimi böldü. Joe’yu elinden sıkıca tutmuştu; en azından, akbabanın boyutları düşünülürse aslında tersi olmalıydı. Annesi ona benziyordu, aynısının şişman, fil popolu bir versiyonuydu.
          </div>

          <div>
            “Yukarda büyücünün evinde yaşayan sen misin? Bu arada, onun fahişelerin rahimlerinden çocukları çıkardığını biliyorsun! Sen de bir fahişenin rahminden çıkmış olmalısın, çünkü herkes biliyor ki büyücü uzun süreden beri kısır.”<br />

            <div>
              Yetişkinler işin içine girince, çirkinlik her zaman yeni bir boyut kazanır.
            </div>

            <div>
              İnatçı sessizliğime rağmen Joe ve annesi yolculuğun büyük kısmı boyunca beni aşağılamaya devam etti. Tepenin başına güçlükle geldim. Hayallerle dolu lanet saat! Seni Arthur Tahtı’ndaki yanardağ ağzına fırlatacağım.
            </div>

            <div>
              O akşam, Madeleine beni uyutmak için şarkı söyledi ama işe yaramadı. Ona Joe’dan bahsetmeye karar verdiğimde bana, belki de diğerlerinin gözünde ön plana çıkmak için öyle davrandığını, bunun illa da onun kötü olduğu anlamına gelmediğini açıkladı. Kuşkusuz küçük şarkıcıya çok âşıktı. Aşk acısı insanları üzüntüden böyle canavara çevirebilirdi. Joe’ya olan hoşgörüsü beni rahatsız etti. Kadranımı öptü ve dişlilerime işaretparmağıyla bastırarak kalp ritmimi yavaşlattı. Hiç gülümsemeden, gözlerimi yumdum.
            </div>
          </div>
        </div>
      </div>
    </div>
  </div>
</body>
</html>
