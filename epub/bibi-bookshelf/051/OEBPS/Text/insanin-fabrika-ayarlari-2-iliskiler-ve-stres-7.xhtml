<html xmlns="http://www.w3.org/1999/xhtml">
<head>
		<title>insanin-fabrika-ayarlari-2-iliskiler-ve-stres-7</title>
		<link href="../Styles/idGeneratedStyles.css" rel="stylesheet" type="text/css"/>
<meta content="urn:uuid:7d781421-d793-4a1e-a147-4fe2e839cf9a" name="Adept.expected.resource"/>
	</head>
	<body id="insanin-fabrika-ayarlari-2-iliskiler-ve-stres-7" xml:lang="tr-TR">
		<div class="_idGenObjectStyleOverride-1">
			<h2 class="bolm-baslik2-css" id="_idParaDest-6" title="Düşük Stresli Bir Yaşam"><a id="_idTextAnchor042"/></h2>
			<p class="baslangic-cmle1-css">Dün geçti. </p>
			<p class="baslangic-cmle1-css">Yarın ise henüz gelmedi. </p>
			<p class="baslangic-cmle1-css">Ama ömrün olur da yarın gelirse, onun nasıl olacağını tek bir şey belirleyecek: </p>
			<p class="baslangic-cumle3-ALT-bosluk-css">Şimdi!</p>
			<p class="genel-baslik2-css"><a id="_idTextAnchor043"/>ZAMANDA ZIPLAYAN BİR ZİHİNLE YAŞAMAK</p>
			<p class="metin-css">Bilim kurgu edebiyatının tartışmasız kralı Isaac Asimov, İmparatorluk serisindeki o insanı heyecandan koltuğuna çivileyen öyküleri, insanlığın bugünden yüz binlerce yıl sonraki olası bir geleceği üzerine kurgulamıştı. Asimov’un zihni, alışık olduğumuz genel bilim kurgu edebiyatındaki birkaç on yıllık yahut birkaç yüz yıllık ölçünün çok dışına, çok daha uzağına sıçrayabilmişti. Okuyucunun zihinsel sınırlarını zorlayacak kadar uzak bir geleceği tahayyül edebilen Asimov, aslında insan türüne özgü bir yeteneği çok başarılı şekilde kullanmaktan başka bir şey yapmamıştı. Bu özellik, çok ama çok geniş bir zaman algısıydı. </p>
			<p class="metin-css">Zaman algısı, canlıların hayatta kalmasında çok önemli bir işleve sahip. Bu algı, insanla beraber “canlılık” âleminde çok garip bir boyuta taşınmış durumda. Canlıların bilinç farkındalıkları çeşitlendikçe, gözlemlerimize göre bu farkındalığın düşük olduğu durumlarda zaman algısı da daralmış oluyor. Birçok canlı, sadece çok kısa bir “şimdi” aralığında yaşıyor ve hayatını ancak çok yakın bir geleceğe ve çok yakın bir geçmişe uzanarak devam ettiriyor. Hayvanların bilinç farkındalığı -bütün gözlemlerden bildiğimiz kadarıyla- bize göre çok düşük düzeyde ve zaman algıları da oldukça dar. Ama insanın “ön beyin” dediğimiz çok gelişmiş beyin bölümünün özel devreleri ona anormal derecede gelişmiş bir zaman algısı yeteneği kazandırıyor. </p>
			<p class="metin-css">Bu yetenek biyolojik olarak önemli faydalar sağladığı için vardır, bunda şüphe yok. Öncelikle adına insan dediğimiz bu pek zayıf canlının hayatta kalabilmesi için gelecek tehlikeleri öngörebilmesi, geçmişten ders alabilmesi, uzun dönemli planlar yapabilmesi, sürdürülebilir projeler üretebilmesi gerekiyor. Çünkü başka türlü hayatta kalması pek olası değil! Ama mesela bir koyunun yahut sineğin böyle detaylı ve geniş bir planlama sistemine pek ihtiyacı yoktur. Dolayısıyla sadece insanda olan bu ileri doğru zaman algısı, türümüzün çok uzun bir süreyi planlayarak bir şekilde hayatta kalmasını kolaylaştıracak önlemler almasına yarıyor. </p>
			<p class="metin-css">Geçmişin hatırlanması ise yine aynı karmaşık zihnin özellikleri nedeniyle, insanın geçmişte edindiği tecrübeleri gelecekteki planları için bir malzeme olarak kullanmasını sağlıyor. Yani çok uzak geçmişe ve çok uzak geleceğe ulaşabilmenin temel faydası bu. Fakat bu yetenek aynı zamanda önemli bir dezavantaj da oluşturuyor ki bunu çoğu zaman fark etmiyoruz bile: İnsan zihni “şimdi”de, “şu an”da uzun süre duramıyor; sürekli olarak ya geleceğe yahut geçmişe sıçrayıp duruyor. Bu da onun “kusuru” değil, temel yapılanma ayarlarından birisi. </p>
			<p class="metin-css">Çocuk büyüten, insanlara eğitim veren, birilerine bir şeyler anlatmaya çalışan herkes bilir: En büyük gayreti, insanları o anda anlatılan konuya odaklayabilmek, onları “şimdi ve şu anda” tutabilmek için harcarsınız. Çünkü insanların dikkati sürekli dağılır. Özellikle çocuklarda henüz ön beynin dikkat devreleri yeterince gelişmediği için, 10’lu yaşlara kadar odaklanma becerileri doğal olarak oldukça zayıftır. Üstelik şimdi içinde yaşadığımız internet çağında 5-10 dakikalık bir “dikkat toplama” bile aslında büyük bir başarı sayılıyor. Çünkü sadece çocukları değil, erişkinleri de oldukça derinden etkileyen ve performans düşüren bir sorun “şu âna konsantre olamama” hali. </p>
			<p class="metin-css">Bilimsel çalışmalar insan zihninin şu anda kalmaya programlanmamış olduğunu bize defaatle göstermiş durumda. Mesela The New York Times gazetesinde 19 Mayıs 2017 tarihli bir haberde derlenen çalışmalar, bu açık gerçeği gözler önüne seriyor. Haberdeki bir yorum oldukça dikkat çekici: Biyolojik adı <em class="italic-css _idGenCharOverride-1">Homo sapiens </em>yani “düşünen insan” olarak konan insan türünün aslında bir diğer adı da rahatlıkla <em class="italic-css _idGenCharOverride-1">Homo prospectus</em> yani “geleceğe yönelik insan” olabilirdi. Zira geleceği düşünebilmemiz, gelecek için planlar kurabilmemiz bizi düşünen yahut bilge bireyler yapan belki de en önemli özelliğimiz. Sadece geleceği düşünmekle de kalmıyoruz; zihnimiz özellikle sıradan günlük problemlerle uğraşırken sürekli olarak gelecekteki olası durumların simülasyonları ile meşgul oluyor. </p>
			<p class="metin-css">İster bir an sonrası olsun isterse binlerce yıl sonrası... Gelecekte olabilecekleri bu derece detaylı ve çok seçenekli olarak zihninde önceden tasarlayabilen, “simüle edebilen” tek canlı yine biziz. Bu sayede günlük faaliyetlerimizde beden hareketlerimizi gayet amacına yönelik, yumuşak ve verimli bir şekilde yapabilirken; uzak gelecekteki birçok olası duruma karşı da benzer şekilde tedbirler alabiliyoruz. Tabii bu yeteneğimizin hem sınırları hem de bazı dezavantajları var...</p>
			<p class="genel-baslik2-css"><a id="_idTextAnchor044"/>OLUMSUZLUK DEDEKTÖRÜ</p>
			<p class="metin-css">Canlıların hemen hemen hepsinde gördüğümüz bariz ve yaygın bir korkma-kaçma tepkisi vardır, bilirsiniz. Mesela sokak kedilerinde bunu çok iyi görebiliriz. Normalde insanların büyük bir çoğunluğu sokak kedilerini sever, onları besler. Ama genellikle kediler, insan görünce hemen alarma geçme ve kendilerine yaklaşıldığında ise kaçma eğilimindeler. Doğadaki birçok canlı da aynı şekilde bilinmeyen, belirsizlik içeren durumlarda ilk seçenek olarak kaçmayı tercih eder. Neden? Çünkü biyolojik âlemde kural gayet basittir: “Kaçarsan daha uzun yaşarsın.” Gereksiz risklere girmek birçok canlı için kazançtan çok kayıp anlamına gelir. Bir insanla ya da öngörülemez davranışlara sahip bir başka canlı yahut durumla karşılaştıkları zaman “Acaba bu iyi mi, kötü mü? Yaklaşayım da bir sınayayım...” diye daha az panik yapan kedilerin hayatının tehlikeye girme ihtimali daha fazladır ve genellikle bunlar pek uzun süre yaşamazlar. Bu nedenle önce tedbir olarak kaçma güdüsüyle hareket edenlerin hayatta kalma şansı daha fazladır. Ayrıca panik yapıp kaçan hayvanlar bu panik yapma özelliklerini genetik yahut davranışsal olarak yavrularına da aktarır. Böylece kaçma olasılığı yüksek yavrular, aynı şekilde daha fazla oranda hayatta kalır. Sonuçta doğal olarak zaman içerisinde “korkak” olanlar toplulukta sayıca baskın hale gelecektir. Bizler de aynı şekilde bu bilgi aktarımı nedeniyle, mesela âni ve yüksek şiddetli bir ses duyduğumuzda irkilir; refleks olarak, düşünmeden sesin geldiği yönün zıddına doğru hareket ederiz. Yani bizler de diğer birçok canlı gibi bu temel kurala tâbiyiz.</p>
			<p class="metin-css">Önce olumsuzu düşünen zihin, olumsuza karşı hazırlık açısından daha avantajlı olacağından, zihnen geçmişe yahut geleceğe doğru uzandığımızda genel olarak önce olumsuzlukları yakalamak eğilimindeyiz. Sürekli geleceği düşündüğümüzde ise kendimizi “ya paramı kaybedersem”, “ya sağlığımdan olursam”, “ya beklenmedik bir şey olursa” gibi muhtelif endişeler içerisinde bulabiliriz. Modern dünyada dört bir yanımızı kuşatan reklam endüstrisi de bu korkularımızı bilmekte ve yaşlanma karşıtı ürünlerden tutun da bizi seksi, paralı ve güçlü yapacak her türlü prestij nesnesine kadar tonla şeyi bize böylece satmakta. Aslında bu durum biyolojimizden gelen doğal özelliğimizin istismara açık yapıya sahip olduğunu gösteren bir işaret. Bir cephede bunlar varken diğer cephede daha da fenası var. İleriyi düşündüğümüz her anda yani zihnimizin ileriye fırladığı her anda diğer hiçbir canlıda olmayan bir olayla karşılaşıyoruz; o da ölüm bilinci... </p>
			<p class="genel-baslik2-css"><a id="_idTextAnchor045"/>EN AĞIR YÜK: ÖLÜM BİLİNCİ</p>
			<p class="metin-css">Öleceğiz ve bunu biliyoruz! Ne kadar genç ve sağlıklı, ne kadar güçlü ve güvende olursak olalım hepimiz bu açık ve çıplak gerçekle karşılaşacağımızın farkındayız. Eninde sonunda bir gün muhakkak bu kaçınılmaz son gelecek ve aslında onun bize hiç de uzak olmadığını biliyoruz. Bunun yanında adeta hiç ölmeyecekmiş gibi yaşamayı da becerebiliyoruz. Bildiğimiz kadarıyla bu açılardan da benzersiz ve yegâneyiz. </p>
			<p class="metin-css">Diğer hiçbir canlının ölümü bildiğine dair bir kanıtımız yok. Sadece insan, ortada hayatı tehdit eden bir mesele yokken dahi -keyfi ne kadar yerinde olsa da- bu bilgiye sahip gibi görünüyor. Tabii ki bir de sürekli zihinsel olarak “zamanda gezinme” ve az önce bahsettiğimiz gibi olumsuzu yakalamaya öncelikli olarak ayarlanma durumumuz var. Beynimiz zamanda “ileriye” doğru fırladığında, karşısına çıkan ilk ve en belirgin endişe, ölüm endişesi oluyor. Dolayısıyla ölüm korkusu, insan olmanın içinde bulunan bir bilgi. </p>
			<p class="metin-css">Bütün canlılar tehlikeyle karşı karşıya kaldıklarında sağ kalmaya yönelik hareket eder. Bu refleksler bizde de vardır ama ortada hiçbir tehlike olmamasına rağmen ölümden korkmak sadece insana aittir. Bu korku insan için başlı başına en önemli endişe kaynağıdır. Zaten adına endişe (anksiyete) dediğimiz şey de ortada belirgin bir tehlike ya da ona dair herhangi bir somut ipucu olmamasına rağmen ileriye yönelik olarak düşünsel bir korku ve sakınma tepkisi üretebilme becerisidir.</p>
			<p class="metin-css">Diğer yandan zaman algımız o kadar uzun erimlidir ki çoğumuz sadece ölümümüzü değil, ölümümüzden sonrasını da merak ederiz. Canlılar âleminde hiçbir örneği olmamasına rağmen biz insanlar sonsuz yaşam arzusu ile adeta yanıp tutuşuruz. Sorulduğu zaman “Aman ne yapacağım sonsuza kadar yaşayıp?” diyerek entelektüel zihnimizin mekanizmalarını devreye sokabilsek de durum aslında söylediğimiz gibi değildir. Yaşımız kaç olursa olsun, ölüm hâlâ en belirgin korku ve endişe kaynağımızdır. O nedenle insanoğlu olarak bizler aslında için için ölümsüzlüğü ararız. </p>
			<p class="metin-css">Ölüm düşüncesinin kendi iç barışımızla da bağlantısı vardır. Çünkü iç barışımızı sağlayabilmenin yolu, bu kadar girift bir ruhsal donanıma sahip olan insanın “yok olup gitme” gibi korkutucu bir düşünceyle baş edebilmesinden geçer. “Hepsi bu kadar” olmamalıdır. Kaçınılmaz olanı açıklamak ve mümkün olabilirse onu aşmak en temel dürtümüzdür. Onun için her birimizin aklından dönem dönem şu sorular geçer: Bu zihin, bu beden, bu “ruh” biz öldükten sonra ne olacak? Öbür taraf var mı, yok mu? Başımıza neler gelecek?.. Mesela milyarlarca yıl sonra Güneş sönecek ve dünya yaşanmaz bir hale gelecek diye bugünden plan yapan bilim insanları var. Yani zihinlerimiz o kadar ileri gidebiliyor ki tâ o zamanlardaki, kendi varlık dönemimizden çok sonraki sorunlarla bile meşgul olabiliyoruz. Sonra da tüm bunlarla uğraşabilecek zihinlere sahip olmak gibi garip bir durumdan muztarip hale geliyoruz. Bu ilginç zihinsel güç, sağladığı büyük avantajların yanı sıra aynı zamanda bireysel olarak çok da büyük bir yükü yüklüyor insana. Zihnimiz geçmişe döndüğünde -yine o meş’um olumsuzu seçme eğilimimiz nedeniyle- küçükken yaşadığımız olumsuz olaylar, travmalarımız, utançlarımız ve pek çok karmaşık hatıranın ağırlığı da karşımıza apansız dikiliveriyor. </p>
			<p class="metin-css">Psikologlar ve psikiyatristler -özellikle psikanaliz süreçlerinde- çocukluk dönemlerine çok sık vurgu yaparlar, bilirsiniz. Çünkü o dönemlerde edindiğimiz deneyimler, sinirsel donanımımızın adeta içine işler ve bunlar ömrümüz boyunca davranışlarımızı yönlendiren bileşenler haline dönüşebilir. Deneyimlerimiz, bizim kim olacağımızı doğrudan belirleyen çok önemli parçalarımızdır. Bunu derinlerde bir yerlerde hepimiz biliriz ama iş bunları bilinçli olarak fark edip onlarla yüzleşmeye gelince, bu sefer birtakım derin sorunlarla karşı karşıya kalırız: Geçmişteki deneyimlerin özellikle bilişsel tarafları (nerede, ne zaman, nasıl, kimlerle meydana geldiği vb. konular) bilinçli olarak pek fark edemediğimiz şeylerdir. Bilincimizin dışında, dil ve düşünce alanlarımızın ötesinde depolanmış deneyimlerdir bunlar. Bizlere en çok duygusal değişimler halinde sinyaller ve işaretler verebilirler. Bundan dolayı bir uzman rehberlik ederek bizi oralara götürmedikçe, o anıların bize ne etki yaptığını fark edemeyiz. Bilincimizle oraya ulaştığımızda yani mesela çocukluk travmalarımızı fark etmeye başladığımızda ise onların bize nasıl etkilerde bulunduğunu görüp, iyileşme süreçlerinin tetiklenmesini kolaylaştırabiliriz. Birçok psikoterapi ekolü de zaten buna benzer yöntemlerle insanlara şifa vermeye çalışır.<span class="dipnot-no-css _idGenCharOverride-2"><span id="footnote-047-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-047">37</a></span></span></p>
			<p class="metin-css">Şimdi bu iki ucu bir daha düşünelim: Sürekli olarak zamanda zıplayan bir zihnimiz var. Ya gelecekten endişe ediyor ya da geçmişten gelen pişmanlıkları, dertleri önümüze taşıyor. Aslına bakarsanız bu koşullar altında insan olmak oldukça zor bir hal! İnsanın bu zorluğu, bu sıkıntıyı aşabilmesinin en önemli yolu ise zihnini “şimdi”ye, “şu an”a konsantre etmesi, içinde bulunulan âna odaklanabilmesidir.</p>
			<p class="metin-css">İnsanoğlunun kazanmakta/yakalamakta en çok zorlandığı (ama aynı zamanda da içine en kolay girebildiği) beceri; anda kalabilme, şimdide olabilme becerisidir. Varlığının başlangıcından, en azından “medenî insanın” ortaya çıkışından beri de muhtemelen bu sorun bugün bizlerde olduğu gibi mevcuttu. Çünkü baktığınızda bütün dinî inançlar, ritüeller, pratikler; insanı dünya meşgalesinden, sürekli geleceğe yönelik gergin uğraşlardan uzaklaştırıp kendi içine döndürmek, kendi varlığını fark ettirmek, elindekilere şükrettirmek gibi hedeflere odaklanır. Bu gibi uygulamaların tamamının nihai hedefi, görünen o ki hangi zamanda ve hangi koşullarda var olursa olsun “yarın” ve “ölümlülük” endişeleri içerisinde kavrulan insanlara bir rahatlama alanı sağlayabilmek, bu geçici hayatı daha yaşanılabilir bir deneyime dönüştürebilmeye yardımcı olabilmektir.</p>
			<p class="genel-baslik2-css"><a id="_idTextAnchor046"/>MEDİTATİF ZİHİNLER</p>
			<p class="metin-css">Son yıllarda Batı dünyası, bu konunun bilimsel açıklamaları üzerinde yoğun şekilde çalışıyor. Anda kalma ve yoğunlaşabilme becerilerini özel yöntemlerle geliştirmiş insanların beyinleri üzerine yapılan çalışmalar bize ilginç bilgiler veriyor. Bu tip deneyler için de genellikle en iyi adaylar, yıllar boyu meditasyon yapmış Budist rahipler. Tabii ki meditasyon ve meditatif zihinsel deneyimler sadece Budistlerin yaptığı pratiklerle sınırlı değil. Fakat bu rahiplerin meditasyon pratikleri uzun yıllar boyunca süren, çok inatçı ve standardize edilmiş pratiklerden oluştuğu için üzerinde bilimsel anlamda rahat çalışılacak bir zemine sahip. </p>
			<p class="metin-css">Manastırlarda ömür süren Budist rahipler 20, 30 veya 40 yıl boyunca, oldukça standardize ve belirgin birtakım prosedürleri uygularlar. Bütün amaç meditatif zihin durumu dediğimiz düzeye yani ânın farkında olan ve düşüncelerinin zihni darmadağın eden kaosunu susturabilen bir zihin düzeyine ulaşmaktır. Belli bir süre boyunca pratikler ve disiplinli çalışmalar yaptıktan sonra bu tarz disiplinlerin birçok öğrencisi, adeta bir “şalteri açıp kapatır gibi” meditatif zihin durumlarına girip çıkabilecek düzeye erişir. Yani zihinlerini istemli olarak bir anda farklı bir duruma taşıyabilme becerisini olabildiğince geliştirirler. Bu, benzer pratiklerden geçen herkesin elde edebileceği bir beceridir aslında. Aynı zihin halleri, “kendini adama” şeklinde yapılan ve zihinsel “akış” dediğimiz özel bir duruma geçiren uğraşlarda da sıklıkla gerçekleşir. Bahsettiğimiz zihin durumu, mutluluğun ve yaratıcılığın da temelini oluşturması açısından ayrı bir önem taşır. Bu konuyla detaylı olarak ilgilenmek isterseniz, <em class="italic-css _idGenCharOverride-1">Değişen Be(y)nim</em> kitabımdaki “Akış” bölümüne göz atabilirsiniz. Birçok insan ise hayatında böyle heyecan verici ve akışa geçirici deneyimler yaşamaktan mahrum olduğu için meditasyon teknikleri onlara bu anlamda oldukça fayda sağlar. Fakat Budist rahiplerin yaptığı türden pratikler, çok uzun ve zahmetli olduğundan elbette herkesin harcı değildir. Bunlar genellikle o hali yaşamak için kendini adamış kişiler tarafından uygulanabilecek kadar yoğun ve devamlılık gerektiren çalışmalardır. </p>
			<p class="metin-css">Farklı kültürlerdeki birçok dinde, birçok başka oluşumda benzer uygulamaları görmek mümkündür. Ancak Budizm’de -özellikle Zen Budizmi’nin muhtemelen oldukça izole kalması, belli bir bölgeye has olması ve kendi içlerine kapalı bir sistemleri olması nedeniyle- yüzyıllar içerisinde çok daha standardize, daha düşük değişkenliğe sahip yani kişisel değişkenlerden daha az etkilenen özel bir birikim olmuştur. Bu durumun gözlemlenebilir olması da elbette çalışma gruplarında standardizasyonu seven bilim insanları için güzel ve aranılan bir özelliktir. Zira herkesin kafasına göre farklı uygulamalar yaptığı bir gruptan standart veriler üretmek imkânsıza yakın derecede çetrefilli olacaktır. </p>
			<p class="metin-css">Stanford Üniversitesi’nden Richard Davidson’un öncülüğünü yaptığı bir araştırma grubu bu insanlarla uzun soluklu bir dizi çalışma yürütmekte. Yapılan çalışmalarda meditasyonun beyni nasıl etkilediği, beyinde nasıl değişiklikler yaptığı, uzun yıllar boyunca süren meditasyon pratiğinin insanı nasıl değiştirdiği konularında çok önemli veriler elde edildi. Diğer din ve kültürlerdeki uygulamaların aşırı farklılıklar göstermesi nedeniyle onlarda doğrudan böyle çalışmalar yapılamıyor. Ancak meditatif pratiğin genel mantığına baktığımızda bu bulguların aslında diğer bütün kültürlerdeki benzer pratiklerde uygulanabileceğini görüyoruz.</p>
			<p class="genel-baslik2-css"><a id="_idTextAnchor047"/>MEDİTASYONUN BEYNİMİZE ETKİLERİ </p>
			<p class="metin-css">Daha evvel beslenme bölümünde insula adlı gizli beyin lobumuzdan bahsetmiştik. İnsula lobu tat ve lezzet alma duyusuyla, aynı zamanda iğrenme ve tiksinme duygularıyla da ilgilidir ama hepsinin ötesinde bu bölgede, bedenimizin içsel algısına dair bir “harita” bulunur. Yani vücudumuzun adeta iç haritası insula bölgesinde temsil edilir. Dolayısıyla araştırıcılar beyindeki insula lobunun, beden farkındalığının kontrol edildiği bir yer olduğunu düşünmektedir. </p>
			<p class="metin-css">Meditasyon yapan insanlar sürekli olarak bir “içe dönüş” tâlimi yaptıklarından, beyin tarama çalışmaları sonucunda bu insanların insula loblarının normal insanlardan daha büyük ve kalın olduğunun görülmesi şaşırtıcı değildir. Beyinde bir bölgenin kalınlaşması veya büyümesiyse o bölgeyle ilişkili fonksiyonları kontrol kabiliyetinin artması, o bölgenin daha rahat kontrol edilebilir bir sisteme dönüşmesi demektir. İnsula lobundaki büyüme sonucunda, beyinde iç farkındalığı algılayan ve onu kontrol eden bir bölgenin de büyümesi söz konusudur. </p>
			<p class="metin-css">Beynimizle ilgili temel bir kuralı bu vesile ile tekrar hatırlayalım: “Kullan ya da kaybet.” Beynimizdeki devreler kullanıldıkça gelişir, kalınlaşır ve hızlanır. Bir başka deyişle o devrelerin aracılık ettiği işlevler daha otomatik, daha ustalıkla yapılabilir hale gelir. Kullanılmayan devreler ise tam tersine, zamanla zayıflayarak güçlerini ve çevikliklerini yitirir. </p>
			<p class="metin-css">Şimdi bu temel bilgi ile meditasyon çalışmalarının sonuçlarını birleştirelim: Eğer içsel farkındalıkla ilgili bir deneyim yaşamıyor, bu konuda kendinizi (yani beyninizi) sistemli olarak eğitmiyorsanız neticede bu devreler yavaşça zayıflar ve anda kalma, dikkat kesilme, dikkati bir işten başka bir işe rahatlıkla çevirme, düşünsel dinginliği yakalama gibi konularda gittikçe daha çok güç kaybedersiniz. Fakat bu devreleri çalıştıran meditasyon, ibadet, akış, tefekkür, zikir gibi derin zihinsel deneyimleri tekrarladıkça, bunlara ait beyin devrelerinizi kuvvetlendirebilirsiniz. Böylece usta bir bisiklet sürücüsünün eforsuz bir şekilde bisiklet sürebilmesi gibi istediğiniz zaman bahsi geçen “dingin” zihin durumlarına geçebilmeniz gittikçe kolaylaşacaktır. Fabrika ayarlarımıza göre “bu an”da kalma konusundaki gelişkin devrelerin beynimizde bize hazır olarak sunulmadığını da düşünürsek, bu tip pratiklerin özellikle günümüzün şehirli insanları için ne denli önemli olduğu hemen anlaşılabilir.</p>
			<p class="metin-css">Meditasyon gibi içe dönmeye yönelik hareketler üzerine yoğunlaşan insanların beyninde, insula bölgesindeki bu büyüme dışında başkaca değişimler de gerçekleşir. Bu kişilerin beyninin diğer birçok bölgesinde, özellikle de ön beynin “beyin kabuğu” dediğimiz kısmında bir kalınlaşma görülmektedir. Ön beyin, bizim “icra işlevleri” yahut “yüksek zihinsel işlevler” dediğimiz özelliklerimizi kontrol eden bir bölümdür. Bu kitapta da sıklıkla karşımıza çıkacağı gibi beynimizin aslında bizi insan yapan bölümü büyük oranda burasıdır. Buranın kalınlığının artması bize iradî olarak zihnimizi ve bedenimizi belli durumlara yönlendirebilme, algılarımızı kontrol edebilme, algılarımızın şiddetiyle oynayabilme, yani ağrıyı yahut acıyı istediğimiz kadar hissedebilme, şefkati istediğimiz kadar azaltıp arttırabilme gibi birtakım “isteğe bağlı duygudurum ayarlamaları yapabilme” tarzında imkânlar sağlamaktadır. </p>
			<p class="genel-baslik2-css"><a id="_idTextAnchor048"/>EN ÖNEMLİ SİLAHIMIZ</p>
			<p class="metin-css">Orta yaşın üstünde, tecrübeli, tipik bir Budist rahip düşünelim. Genel haline, hareketlerine baktığımızda bir dizi ilginç karakter özelliği dikkatimizi çeker: Bu tipteki insanlar mütemadiyen gülümser, etiketleme ve genellemelerden olabildiğince kaçınır, anlamak için geniş bir zaman ayırır, geniş bir “kabul” hali içindedir, günlük işlerinde oldukça yavaş hareket eder, olayların bitmesini bekler, hemen hüküm vermekten imtina eder... Ne olursa olsun “hayırlısı olsun, bunda da vardır bir hayır” diyebilen, çoğu artık maalesef bize silik birer hatıra gibi gelen o (bazı) eski zaman insanlarımız gibi, değil mi?</p>
			<p class="metin-css">Bu insanlar uyuşturucu madde etkisiyle tepkileri felç olmuş insanlar değildir. Peki, bu hale gelmeleri nasıl mümkün olabilmiştir? Aslında sadece, olayların anlık akışına konsantre olabildikleri ve ilerideki olası endişelere kapılmaktan kendilerini alıkoyabildikleri için oldukça sakin davranışlar sergileyebilirler. Bizim olaylar karşısında muhtelif sıkıntılar yaşamamızın temel nedenlerinden birisi ise olayların sonucunu hemen öngörmeye çalışarak “zihnimizi olası gelecek simülasyonları ile meşgul etme” aceleciliğimizden kaynaklanır. Her olayı otomatik olarak yargılama, etiketleme eğilimimiz sebebiyle bir şeyler ya iyi ya kötü, ya güzel ya çirkin, ya olumlu ya olumsuz olmak zorundadır adeta. Bilinmezlik ve tanımsızlık bizi alabildiğine rahatsız eder. Böyle bir zihin, sıklıkla birkaç adım sonra başına gelebilecek kötü şeyleri de düşündüğü için kendi gerginliğini arttırarak kontrolsüz bir panik reaksiyonuna girme riski taşır. Meditatif zihin durumu pratiklerinin “anda kalmayı” sağlayarak bu tip zihinsel panik hallerini, gerginlikleri ve endişeyi azaltması o nedenle oldukça anlaşılır bir sonuçtur. </p>
			<p class="metin-css">Peki, ne yapalım? Hepimiz tekkelerde halvetlere yahut manastırlarda turuncu entariler giyip meditasyonlara mı dalalım? Gerçi fena olmazdı belki ama pratik hayatın ihtiyaçları içinde bu sorunun cevabı elbette ki “hayır” olacaktır. Öte yandan insanların çoğunun aslında bu kadar derinleşmesine gerek olmayacak kadar kolay ve herkese açık yöntemler de mevcuttur. Meselemiz, “normal” hayatımızı anormalliklerden arındırarak daha “tabii” bir yöne çevirmenin yöntemlerini keşfedebilmek... Bu tip uç örnekler de bu anlamda bize önemli bir şeyler fısıldıyor: </p>
			<p class="metin-css">Özellikle şehirlerde yaşayan günümüz insanının -daha sonra bahsedeceğimiz stresle alakalı bir sürü konuda- en önemli silahı; stresi yönetebilme, anda kalabilme ve anda kaldığı anda da yaratıcı olabilme becerisidir. Eğer insanlar bunu öğrenebilirlerse -ki yöntemleri çok muhtelif ve kolaydır- bugün ölüm sebeplerimiz arasında en başlarda gelen strese bağlı rahatsızlıklar ve enteresan bir şey yapıp da kendini gerçekleştirememekten dolayı içine düşülen depresif durumlar, hızla ortadan kalkacaktır. </p>
			<p class="genel-baslik2-css"><a id="_idTextAnchor049"/>İNSANI KENDİ BAŞINA BIRAKIRSAK NE OLUR?</p>
			<p class="metin-css">İnsanoğlu, en son fabrika ayarında detaylarıyla konuşacağımız gibi “sınırlarını aşabilen” tek varlıktır. Hatta bu sadece bir yetenek de değildir. İnsan, biyolojik ve kültürel olarak içinde bulunduğu sınırları aşmak “zorundadır”. Bu zorunluluk, her birimize temel bir güdü olarak yerleştirilmiştir. Eğer bu güdümüzden uzak durur, sınırlarımızın içinde konforla yaşamayı tercih edersek zamanla sıkıntı, sıkışmışlık ve bunalım hisleri gelip bize musallat olacaktır. Ayrıca bizzat bu “sınırları aşma” yeteneği (yahut mecburiyeti) sebebiyle de insanoğlu “rehberliğe ihtiyaç duyan” tek canlıdır. Yani ne yapacağının, hangi sınırını ne yönde aşması gerektiğinin ona “söylenmesi” gerekir. İnsanın bu zihinsel ve iradî gücü, kendisine ve “terkibine” uygun bir amaca döndürülmek zorundadır. Aksi takdirde insanoğlu, milyonlarca örnek vesilesiyle çok iyi bildiğimiz gibi hem kendisi hem insanlık hem de tüm dünya açısından ciddi bir baş belası olma riskini de benliğinde taşır. </p>
			<p class="metin-css">Her canlı grubunun milyonlarca yıllık canlılık süreci boyunca incelikle şekillendirilmiş, kendine has ve yaşadığı ortamlara en uygun davranışları sergileyerek hayatını sürdürmesini sağlayan bir dizi “donanımı” vardır. Bizim de benzer şekilde, ileri düzeyde gelişmiş bir zihinsel donanımımız var. Bu zihinsel donanımın pek çok avantajı olduğu için genellikle bazı bariz dezavantajlarını gözden kaçırmamız da kolay oluyor. Mesela bizi insan olarak farklı kılacak müthiş işleri becerebilmek için kalmamız gereken bir “şimdi” var. Bu donanım, dezavantaj olarak bizi “şimdi”den sürekli uzaklaştıran bir garip donanım. O nedenle dikkat odağımızı sürekli geçmişe yahut geleceğe sürüklüyor. </p>
			<p class="metin-css">Adeta otomatik odaklama sistemine sahip olup da fotoğrafını çekmek istediğimiz nesneye odaklanmayı bir türlü beceremeyen birer dijital kamera gibidir zihinlerimiz. Bu aşikar “fabrika ayarımızın” farkına vardığımızda “şimdi”ye çalışmanın, “şimdi”de kalabilecek yetenekleri geliştirmenin ne kadar elzem olduğu da kendiliğinden ortaya çıkar.</p>
			<p class="genel-baslik2-css"><a id="_idTextAnchor050"/>“AN FARKINDALIĞI” VE “CARPE DIEM” ARASINDAKİ FARK </p>
			<p class="metin-css">İnsanlara “anda kalma” ile ilgili öğütler vermeye başlarsanız sıklıkla şöyle sorularla karşılaşabilirsiniz: “Ne yani, geleceği düşünmeyelim mi? Günümüzü gün mü edelim? Yarın yokmuş gibi kafamıza göre mi takılalım? Sadece ânı mı yaşayalım?” “Şimdiye odaklanmak” denince bu tip düşünceler hemen akıllara üşüşmeye başlar. Ânı yaşamakla anlık yaşamak arasında oldukça belirgin bir fark olmasına rağmen bizler bu farkın bilincini kaybetmiş gibiyiz. “Günü yaşa” anlamındaki “carpe diem” deyişi, birçok insan tarafından maalesef bu düzeyde anlaşılabiliyor. Halbuki ânın farkında olmak, bizi gelecekteki olası “yanlış etiketleme” hatalarından, gereksiz endişelerle gerginliklerden ve zihinsel, sadece bize ait olan sübjektif korkulardan korur. Bu sayede şu ânın hakkını vererek elimizdeki işi çok daha verimli bir şekilde kotarabilir, gelecekteki durumlarla çok daha güçlü şekilde hemhâl olabiliriz. </p>
			<p class="metin-css">Bu satırları okurken bile birçoğumuzun zihni sürekli oraya buraya savrulur. Hatta bazen okuduğumuz birkaç sayfayı tekrar okumak için geri döner, sonra aslında gözlerimizin o satırlarda gezdiği sırada aklımızın hiç de orada olmadığını, okuduğumuzdan tek bir kelime dahi almadığımızı şaşkınlıkla fark ederiz. İşte an farkındalığı, anda kalmak, farkında olmak, kitap okurken okuduğumuz her kelimeye hakkını vermek, yazarken veya konuşurken yaptığımız işten gayrı bir şeylerle kafamızı ve bilincimizi boşuna meşgul etmemeyi başarabilmek demektir. Anı yaşamak, umarsızlık veya aylaklık değildir. Tam tersi, yaşamın paha biçilmez her bir anına hürmeten dikkatle vermemiz gereken bir mesaidir. Zihnimizin ve bedenimizin gelişimi, ancak bu mesai verimli kılındığı zamanlarda edinilen deneyimler sayesinde mümkün hale gelir. Farkında olmadan geçirilen, gelecek endişeleri için harcanan her an, ömürden kaybolmuş, aslında yaşanmamış zamanlardır.</p>
			<p class="metin-css">Diyelim ki iş yerimizden eve gideceğiz ve evde yemek yapmamız gerekiyor. Bu nedenle eve giderken markete uğramamız ve bir şeyler almamız lazım. Fakat şu anda, henüz eve doğru yola çıktığımız yahut markette olduğumuz anda değiliz. Ancak bu planlama, ileri zaman algısı sayesinde yoldan markete doğru yön değiştirmemizi, markete girip planladığımız alışverişi yapabilmemizi sağlayacak. Eğer gelecekle ilgili tutarlı planlar yapmak istiyorsak yine şu anda kalabilen bir zihne ihtiyacımız var. Eğer durum böyle değilse, mesela bu ihtiyaçlarımızı biliyor olmamıza rağmen ev yoluna çıkıp markete gitmeyi ve yapacağımız yemeği unutuyorsak, aklımıza bu “görevimiz” yani “yemek yapma işimiz” geldiği sırada aslında o anda değil, başka hülyalı bir âlemdeyiz demektir. Ev yolundayken artık geçmişte kalan o planlama anında eğer gerçekten “anda” olabilseydik, beynimizin geleceği planlama devreleri de güçlü bir şekilde çalışacak ve ileriye yönelik bu hareket planı, yolda giderken bizi yönlendirebilecekti. Yani gördüğünüz gibi geleceğe yönelik planlarımızın başarılı olabilmesi de büyük oranda anda kalma becerimizin gelişmişlik düzeyiyle orantılı. </p>
			<p class="genel-baslik2-css"><a id="_idTextAnchor051"/>GELECEĞİ HATIRLAMAK</p>
			<p class="metin-css">Çoğumuz yolda bir yerden bir başka yere giderken, neredeyse çevremizdeki hiçbir şeyi görmeyiz. Etrafımızı dolduran milyarlarca olay ve detay, bizim için adeta görünmezdir. Dikkatimiz o anda neredeyse, ancak onları algılayabiliriz ve dikkatimiz gerçekten de çapı çok ama çok dar bir spot ışığı gibidir. Karanlıktaysa ancak onun aydınlattığı yeri görebiliriz. </p>
			<p class="metin-css">Bir yola çıkınca, yolun sonunda varacağımız yeri yahut çoğunlukla o seyahatle uzaktan yakından ilgisi olmayan başkaca bir şeyleri düşünmeye yöneliriz. Zihnimizin spot ışığı, orada olmayan bir şeylere yönelir. Geçmiş yahut gelecekteki çeşitli kurgularla uğraşmaya başlarız. Beynimiz bunu otomatik olarak yapar ve dikkat etmezsek bu durumu fark edemediğimiz için, o ânı yaşayamayız. </p>
			<p class="metin-css">Peki, o yolda neler çıkabilir karşımıza? Belki o sırada hayatımızın aşkı olabilecek kişi yanımızdan geçiyordu? Belki şimdiye kadar hiç görmediğimiz çok değerli bir eserle karşılaştık? Belki yıllardır aradığımız bilinç dışı bir sorumuzun cevabı ile burun burunaydık? Elbette bunların hiçbirini bilemeyiz. Ama “o anda ve orada” olamadığımız her durumda inanılmaz fırsatlar kaçırıyor olma ihtimalimiz çok yüksektir. Ayrıca çok büyük tehlikelerden de haberimiz olmadan kurtulma, ecelimizle kaç kez yüz yüze geldiğimizi bile fark etmeme durumumuz da var. Neticede -fırsatları görmek açısından- her anı değerlendirmek, o anda olmak çok önemli bir artıdır. Orada olamadığınızda, orada olanları ve size sunulanları da fark edemezsiniz. </p>
			<p class="metin-css">Şimdi biraz önceki yemek yapma senaryomuza dönelim: Diyelim ki artık bir parktan geçerek evimize doğru yürüyoruz. Eve doğru giderken o anın içindeyiz ama aynı zamanda insan olduğumuz ve sürekli geleceği simüle eden bir zihnimiz olduğu için nereye gittiğimizi de gayet iyi biliyoruz. Bu farkındalık halindeyken, bir süre sonra varacağımız yerde (evimizde) eğer yemek yapmamız gerekiyorsa, bu yolu izlerken yol üzerindeki markete uğramayı da unutmayız. Çünkü o plan, geçmişte yapılsa da bizim için o ânın doğal bir parçasıdır. Zira “an farkındalığı” o sürecin neye doğru ilerlediği kadar bizim nereye gidiyor olduğumuzla da ilgilidir. Sarhoş gibi gezmiyoruz; o anın içinde, geçmiş ve gelecekten kopuk, kayıp bir zaman diliminde askıda da değiliz. Genişlemiş bir “şu an”dan bahsediyoruz. Bildiğiniz gibi insan zihninin “şimdi”si aslında oldukça geniş bir “şimdi”dir. </p>
			<p class="metin-css">Bu sefer de bir ressamı resim yaparken düşünelim. Sadece boyayı sürdüğü tuval alanını görse, zihni de tamamen o anda ve anlık olarak orada olsa hiçbir eser ortaya çıkaramazdı. Böyle bir durumda her bir fırça darbesi, bir öncekinden bağımsız anlarda, alakasız ve rastlantısal birtakım lekeler ortaya çıkarırdı. Elbette bir ressam resim yaparken kullandığı her bir fırça darbesiyle belki beş gün, belki beş yıl sonra bitecek olan o nihai tablonun en uygun yerine, en uygun renkleri uygulamakla meşguldür. Ressam, her bir fırça hareketinde tam olarak orada ve o anda olmalı; bunu yaparken de resmin tümünü o ânın içine her an katabilmelidir. Üstelik ressamın sadece bunu sağlaması da yetmez. Resim ilerlerken kullanacağı birçok teknik ve hareket, daha önceki tecrübelerinden öğrendiği, ustalaştığı geçmiş davranış örüntülerini de başarıyla devreye sokmasını gerektirir. Bir başka deyişle, zihninin bir yanı gelecekteki hedefe kilitlenmişken, diğer bir yanı heybesindeki tecrübelerden en uygunlarını seçerek kullanmakla ilgilenmelidir. Akış halindeki an deneyimi ise sırf o âna özgü, yepyeni ve tekrarsız yaratıcı hamlelerin icadıyla meşguldür. Kısacası <span class="bold-css">böyle bir insanın “şimdi”si geçmiş, gelecek ve şimdiyi tek bir odak üzerinde birleştirebilen, genişlemiş bir “şimdi”dir</span>.<span class="dipnot-no-css _idGenCharOverride-2"><span id="footnote-046-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-046">38</a></span></span> Eğer şu anda bu satırları okurken geçmiş deneyimlerinizle karşılaştırıp geleceğe dair yeni çıkarımlar yapabilen odaklanmış bir haldeyseniz, siz de benzer bir zihin durumunu yaşıyorsunuz demektir.</p>
			<p class="metin-css">İleri farkındalık düzeyine sahip insanların -belki tanıdığınız öyle insanlar vardır- yaptıkları her türlü minik ve önemsiz görünen davranışları dahi büyük anlamlar taşır. Bu tip hareketleri bile aslında onların bütün ömürlerini kapsayan, varlıklarının amacıyla ilintili devasa bir örüntünün küçük ama önemli parçaları olarak kocaman bir “şimdi”nin parçasıdır. İçinde bulundukları durum ne olursa olsun, nihai amaçlarının farkındalığıyla birlikte şimdiki ânı yaşayabilen insanların tüm davranışları, kendilerini o amaca götüren bilinçli yahut yarı bilinçli basamaklara dönüşür. Böyle genişlemiş bir bilinç, rehber ihtiyacını dahi ortadan kaldıracak kadar güç ve bilgelik içerir.</p>
			<p class="metin-css">Rahmetli dedem küçüklüğümüzde bizlere sıklıkla “Yolda duran ufak bir taşı başkalarına engel olmasın diye alıp kenara kaldıran, cennetliktir.” diye hatırlatırdı. Böyle öğüt ve uyarıların gerçek anlamlarını yahut fasıllarını, büyüdükçe anlayabiliyorsunuz. Sizin yoldaki taşı kaldırabilmeniz için yoldaki taşın meydana getirebileceği olumsuz olasılıkları fark edebilen bir zihin açıklığına sahip olmanız gerek. O tek bir taşın ehemmiyet vermeden geçilecek gereksiz bir detay olmaktan her şeyi etkileyebilecek bir unsur, bir engel veya fail haline dönüşmesi, ancak an farkındalığına sahip zihnin becerebileceği bir kavramsal dönüşümdür. </p>
			<p class="metin-css">Bu zihinsel donanıma erişmiş kişi “kelebek etkisi” denen o meşhur etkiyi ismen bilmese bile, hissedebilir.<span class="dipnot-no-css _idGenCharOverride-2"><span id="footnote-045-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-045">39</a></span></span> Bunu hissedebilmek için de insan o anda orada olmalı, yolu ve taşı görebilmeli, gelecekte o yoldan geçecek olanlara o taşın ne gibi sorunlar yaratabileceğini tahayyül edebilmelidir. Tüm bunlarla birlikte yaşadığı farkındalığın sorumluluğunu yerine getirebilmek için de davranış motivasyonunu ortaya koyabilecek bir bilinç düzeyine sahip olabilmelidir. </p>
			<p class="metin-css">Eğer bunları yapabiliyorsanız, o taşı tutup yoldan kaldırırken, o sonsuz olasılıklar denizinde bir şeyleri daha iyiye çevirmiş olabileceğinizin bilinciyle bütün ömrünüze hatta kâinatın ömrüne yayılmış bir “şimdi farkındalığı” yaşıyorsunuz demektir. Böyle hallerin neticesinde, gerekenin yapılmasının ardından hissedilen tamamlanmışlık duygusu da bu tarz bir farkındalığa içkin ödüllerden biridir. Belki de kültürümüzde “şükür hali” dedikleri hal, buna karşılık geliyordur.</p>
			<p class="metin-css">Bahsettiğimiz farkındalık düzeyleri biraz anlaşılmaz ve karmaşık görünse de aslında her şey şu âna konsantre olmakla başlar. Bu yolda ulaşılabilmesi için takip edilmesi gereken zor ve detaylı basamaklar yoktur. “Şimdi burada olma” devrelerini güçlendirecek basit egzersizler gayet yeterlidir. Tabii ki bu minik çabaların süreklilik arz etmesi gerekir. Çünkü bu farkındalığın insanda sürdürülebilir şekilde yerleşmesi hemen olacak bir iş değildir. Aynı zamanda bu farkındalığın insanda tatmin duygusunu artıran, artık bırakılması, onsuz yaşanması çok zor olan bir yönü olduğu muhakkaktır... </p>
			<p class="genel-baslik2-css"><a id="_idTextAnchor052"/>“OLMAK” VE “ŞİMDİ”</p>
			<p class="metin-css">Emeklilik tabiatta olmayan ve bizim icat ettiğimiz bir şeydir, biliyorsunuz. İnsanlar aslında mecburiyetler doğrultusunda bulundukları, sırf maddî karşılığı sebebiyle zamanlarını vererek yaptıkları işlerden belli bir süre sonra emekli olurlar. Halbuki sanat, fikir, düşünce, bilim veya hayatınızı adadığınız bir uğraştan “emekli” olamazsınız. Bu tip uğraşlar genelde ölene kadar devam ederler. Çünkü onlar bu tarz zihinsel üretimle, mesaiyle yapılan işler değildir; dâima “şimdi” üzerinde yapılan keşif ve inşa süreçleridir. </p>
			<p class="metin-css">Kendimden rahatlıkla örnek verebileceğim bir durumdur bu: Laboratuvarda deneyler yaptığım asistanlık yıllarımdan dersler, konferanslar verdiğim şu yıllarıma dek çalışma esnasında veya konuşurken, öleceğimi bile hiç hatırlamam. Derdim tasam vardır elbet ama aklıma hiç gelmezler o arada. Hasta olsam ağrı sızı dahi hissetmem. Mesela soğuk algınlığım varsa bile o meşguliyetim bitene kadar kendimi gayet iyi ve yeterli hissederim. Bazen günde 8-9 saat konuştuğum zamanlar olduğunda, son ders veya konuşma bitip de rahatça bir yere oturmadan ne yoğunluğumu ne de varsa hastalığımı yahut ağrı sızımı hissederim. Çünkü konuşma, anlatma ve araştırma halleri benim için Akış vesilesidir. O Akış sırasında beynim, Akış tecrübesi yaşayan diğer tüm beyinlerde olduğu gibi genişlemiş bir şimdiye odaklanır. O anda öncelikli olarak gündemimde olması gerekmeyen her şeyi de bir kenara itebilir. Bu aslında tam bir konsantrasyon halidir. Umarım sizlerin de hayatlarınızda böyle “kendinizi unuttuğunuz” bazı meşgaleleriniz vardır! </p>
			<p class="metin-css">Bu tip meşgaleleri olan insanlar 150 yıl dahi yaşasalar bu hallerini terk edemezler. Zihin ve beden güçleri yettiği sürece de durmadan işlevlerini yapmaya devam ederler. Bildiğimiz meslekler yahut “mesaili işler” ise bunun tam tersidir. Mesaiye çoğunlukla akşam bitireceğimiz saat için başlarız, o nedenle mesai saatleri genelde sıkıntı ve boşluk hissi içinde geçer. Belki de bütün günlük mesaiyi akşam paydosunun, bütün haftalık çalışmayı hafta sonu tatilinin, koca bir yıllık işimizi 15-20 günlük yıllık iznin özlemiyle geçirenlerimiz şimdi bu satırları okuyordur? Böyle bakmak biraz moral bozucu gelebilir. Zira bu açıdan ömrün büyük çoğunluğunun “minicik özgürlük zamanlarını” bekleyerek geçip gittiğini görürüz. Hatta çoğu zaman bütün bir tatili de belki bir sonraki tatilin planları ve arzuları için harcarız, o tatili dahi ziyan ederiz. İşte tam bu nedenlerden dolayı “Sevdiğiniz bir işle hayatınızı kazanırsanız, bir gün bile çalışmış olmazsınız.” demişler. </p>
			<p class="metin-css">Düşünün: Hayatın büyük bir kısmında “zamanın geçmesini bekleyerek” işlev gören bir beyin, anda kalma ve şimdinin farkında olma devrelerini geliştirebilir mi? Bu oldukça zor görünüyor. Belki de o nedenle, emekli olunca gerçeğe dönüşeceği zannıyla kurulan nice hayaller çoğu zaman gerçekleşemeden kalıyor. Sonuçta ömrümüz boyunca zamanı geçiştirmek için yaşayınca, zamanın elimizde olduğu durumlarda da artık onu kullanma yeteneğimizi çoktan kaybetmiş olabiliyoruz...</p>
			<p class="genel-baslik2-css"><a id="_idTextAnchor053"/>EMEKLİLİK HASTALIKLARI </p>
			<p class="metin-css">Birçok çalışan, çalışma hayatının ileri dönemlerinde emeklilik hayalleri kurmaya başlar ve emekli olduklarında yapacakları işleri zihinlerinde evirip çevirmekten keyif duyar. Elbette bunların büyük bir kısmı gerçekleşmeyecektir! Zira “ileride yaparım” dediğimiz birçok şeyi genellikle hiçbir zaman yapamayız; işin kuralı budur... </p>
			<p class="metin-css">Türkiye, 2020’li yılların başlangıcı itibariyle genç nüfusu oldukça kalabalık bir ülke. Bu nedenle hızla yaşlanan Avrupa ülkelerinin nüfusuna göre emeklilerin çalışan nüfusa oranı, hâlâ nispeten düşük düzeylerde. Fakat özellikle genç nüfus oranının hızla azaldığı Batılı ülkelerde, emeklilik ve nüfusun yaşlanması konuları gittikçe büyüyen bir sorun haline geliyor. Konumuz elbette nüfusun yaşlanması değil ama gelişmiş ülkeler için bu durum önemli bir ekonomik kalem olduğundan emeklilik üzerine yapılan çokça çalışmadan biraz bahsedebiliriz. </p>
			<p class="metin-css">Bu çalışmaların bize gösterdiği ilginç bir sorun var: İnsanlar emekli oldukları ilk zamanlarda kendilerini oldukça iyi hissetseler de orta ve uzun vadede sağlık durumlarında ciddi sorunlar yaşamaya başlıyorlar. Birçok emekli, hayatı boyunca belki de hiç ön belirti vermemiş bir sürü garip hastalığa yakalanabiliyor. Yapılan bazı araştırmalara göreyse emeklilik, çeşitli türlerdeki fiziksel hastalıkların ortaya çıkma olasılığını %60 gibi bir oranda artırıyor. Üstelik hastalıkların önemli bir kısmı da insanların yapmaları gereken işlevleri yerine getirmesini engelleyecek veya hayatî tehlike oluşturacak ciddi sağlık sorunları. </p>
			<p class="metin-css">Bu çarpıcı sonucun nedenini anlamak aslında çok da zor değil. Emeklilik, birçok insanın ömrünü koyduğu işinden ve aktif çalışma hayatından uzaklaşması demek. İlk başta elbette insana hoş gelen bu durum, zaman içinde sıkılmaya ve arayışa girmeye neden olabiliyor. Bu süreçle birlikte emekli insanlar “Benim artık ekonomik ömrüm bitti. Bu noktadan sonra ölümü bekleyeceğim yani başka yapacak bir işim kalmadı. Artık bir işe yaramam ben...” şeklinde özetleyebileceğimiz kuruntulara kapılabiliyorlar. Elbette zihinsel olarak insanı esir alan böyle bir eksiklik, yetersizlik ve gereksizlik duygusunun değişik şekillerde beden sağlığına yansıması da hiç garip değil. </p>
			<p class="metin-css">Halbuki Einstein fizikten, Darwin biyolojiden, Bach ve Dede Efendi müzikten emekli olmamıştı; bunu hepimiz biliriz. Mesela Einstein, patent ofisindeki memuriyet görevinden sonra hayatına aynı şekilde devam ederek “aşkı” olan fiziğin peşinde bir ömür boyu koşmaya devam etmişti. O nedenle çoğu insan Einstein’ı bir üniversitede fizik profesörü zanneder ama değildi. Öğretim pozisyonu bulamadığı için İsveç’te patent ofisinde çalışmak durumunda kalmıştı. Gördüğünüz gibi Einstein’ı bildiğimiz kişi yapan mesleği değil, tutkusuydu. <span class="bold-css">Sevmediğimiz bir işte çok çalışmak bizi strese sokarken, tutkumuzun peşinde çok çalışmak bizi mutlu eder.</span></p>
			<p class="metin-css">Dünyamızda maalesef ana akım sistem ihtiyaçlarını tatmin etmek için belirlenmiş şablonlar ve bu şablonlarla yaşamak zorunda kalan milyonlarca insan var. Bu insanlar kendilerine dayatılan bir düzen içinde ömür tükettikten sonra sistemin “yaş ve mâlûliyete bağlı olarak” belirlediği koşullar çerçevesinde kendilerine işten el çektiriliyor. Ömrü boyunca başkaları tarafından belirlenmiş mesailer ve görevlerle günlerini tüketen biri, o yönlendirici dış mekanizmalardan mahrum kaldığında -yani emekli olduğunda- kendini artık amaçsız bir şekilde ortada kalmış gibi hissediyor. Dolayısıyla genellikle onu yaşama bağlayan her şeyi bir anda bırakıyor ve bu hedefsizlik hali çoğu zaman bedene yansıyarak çeşitli rahatsızlıklarla kendini açığa vuruyor. </p>
			<p class="metin-css">Canlılar âlemindeyse bizim dışımızda kimsede emeklilik diye bir olay görmeyiz. Bu garip uygulamayı biz icat ettik! Yaratılışımızdan gelmeyen bir şekilde, bazı görevleri ancak belli bir yaşa kadar yapabileceğimiz sistemlerin içine sokuluyor ve oralarda zorla çalıştırılıyoruz. Neden? Para kazan ki yarın rahat yaşayasın... Fakat o “yarın” geldiğinde genellikle sudan çıkmış balık gibi kalan, kendi başına ne yapacağını bilemeyen birçok yaşlı insan üretiyoruz. Eğer maddî bir birikimi varsa insan çoğu zaman ondan bile faydalanamıyor. Ömür boyu çalışmasının semeresini genellikle arkadan gelen çocukları, akrabaları tüketiyor. Böyle bir sisteme razı olmak deliliktir ama bazen yeterince uzun bir süreyle paylaşılan böyle delilikler “teâmül” ve “norm” haline gelebiliyor. </p>
			<p class="genel-baslik2-css"><a id="_idTextAnchor054"/>ANDA BULUNMA PRATİĞİNİN ÖNEMİ</p>
			<p class="metin-css">Sinirsel esneklik plastisite (neuroplasticity) yahut beynin “esnekliği”, bize verilmiş önemli hediyelerden birisidir. Bu hediyeyi kullanarak beynimizi eğitebiliyor ve değiştirebiliyoruz. </p>
			<p class="metin-css">Sinirsel esneklik, beynimizin sürekli yapısal olarak değişebildiğini gösteren çok önemli bir keşif, çok verimli bir bilimsel çalışma alanıdır. Biraz önce de değindiğimiz gibi bu değişim şöyle bir kurala tâbidir: <span class="bold-css">Sürekli olarak yapılan, tekrarlanan davranışlar beyinde hangi devrelerle kontrol ediliyorsa o devreler zamanla kalınlaşıp güçlenir ve çalışmaları otomatikleşir. Bununla birlikte, kullanılmayan davranış kalıplarına ait devreler ise zamanla ayrışır, dağılıp ortadan kalkar yahut bir hayli zayıflar.</span></p>
			<p class="metin-css">Bu durumda herhangi bir davranış pratiğini devamlı tekrar ettiğimizde, beynimizde o davranışı yöneten beyin şebekelerini oluşturan sinirsel devreleri fiziksel olarak kalınlaştırmış ve hızlandırmış oluruz. Bir süre sonra o davranış, “bilinç dışı bilişle” ve otomatik yaptığımız davranışlarımıza, bir başka deyişle “tabiatımız”a dahi dönüşür. Ama eğer anda kalmayla ilgili pratikler üzerinde çalışmazsak -kedilerle ilgili verdiğimiz örneği hatırlayınız- devamlı korkarak, devamlı olumsuzluk biriktirerek, devamlı olası olumsuzluklara önlem alarak yaşamaya çalışan devreler inşa etmiş oluruz. Çünkü bu devreler, milyonlarca yıllık evrim tarihinden bize gayet yetkin ve hızlı olarak miras kalmış yaşamsal devrelerdir. Tabiatta çokça işimize yarayan bu özellikler, günümüzün “insan eliyle şekillenmiş modern yaşamı”nda bize çetrefilli sorunlar çıkarabilir...</p>
			<p class="metin-css">Peki, bu devreleri hiç çalıştırmasak, olayları gelişine göre yaşasak ne olur? Evet, bu da bir seçenek. Ama maalesef günümüzde bunu tercih etmenin olumsuz sonuçlarını, toplumların önemli bir kısmını oluşturan insan tiplerinde görebiliyoruz. Kendini, hırslarını, iştahlarını ve arzularını kontrol edemeyen; olası kötü durumlara karşı önlem almak üzere devamlı kazanmaya, biriktirmeye, sağlıklı ve genç kalmaya, kaynak toplamaya çalışan garip ve yıkıcı bir canlıya dönüşmek hiç görmediğimiz ya da yabancısı olduğumuz bir hal değil. Sürekli gerginlik ve sıkıntı içinde, geçici ve zihni susturucu eğlencelere müptela, yalnız ve kendi düşünceleriyle de baş başa kalamayan, düşünmek için bile etraftan birtakım verilere ihtiyaç duyan garip bir insan modelinin bu sayede bolca yetiştiğini görebiliyoruz. </p>
			<p class="metin-css">Öte yandan pratik olarak “şimdi”de kalma çalışmalarıyla farkındalığı yükselterek yaratıcı düşünceler üreten ve benzersiz çözümler bulan beyin devrelerini kuvvetlendirmeyi de öğrenebiliyoruz. Böyle zihinlerin ilgisiz geçmiş ve gelecek odaklarına, korku ve endişelere, insanî zaaflara ait başkaca yönlere savrulması ise diğerlerine nazaran çok daha zor hale gelir. Yani beynimiz onu nasıl kullanırsak o yönde gelişebilen mucizevî bir yapılanmadır! Zihnimizi ne için kullanıyorsak, beynimiz o sınırlar içinde zamanla benzersiz bir uzmanlık geliştirir. Dolayısıyla bu zihinsel dönüşüm ve değişime yön tayin etmenin büyük oranda bizim sorumluluğumuz olduğu bir gerçektir.</p>
			<p class="genel-baslik2-css"><a id="_idTextAnchor055"/>BİZ ÇOCUKKEN</p>
			<p class="metin-css">İnsanoğlunun çare bulması en zor olan korkusundan yani ölüm korkusundan önceki bölümlerde bahsetmiştik. Halbuki bu korkunun ortadan kaldırılması aslında pek basittir: <span class="bold-css">Ölüm korkusu her zaman gelecekle ilgili bir korkudur. Zira yaşıyorsanız ve belirgin bir ölüm tehdidi altında değilseniz, ölüm korkusu (mantıksal olarak) yersizdir. Dolayısıyla bu korkuyu zihnimizden yok etmenin tek yolu, canlı olduğumuz ve nefes aldığımız “şimdi”ye odaklanmaktır.</span> Yaşadığımız âna gerçek anlamda odaklandığımız sırada, bilinmez bir geleceğe ait olan ölüm korkusunu hissetmek de imkânsızlaşır. Peki ama, bu zihin hali nasıl bir şeydir? Biz bir sanatçının yahut meditasyon yapan bir insanın anda kalma halini bilebilir miyiz?</p>
			<p class="metin-css">Evet, hem de aslında bunun nasıl bir şey olduğunu hepimiz biliyoruz. Bu, daha sonra bahsedeceğimiz “Akış” adı verilen özel zihinsel donanımımız sayesinde oluyor ve hepimiz çocukken bunu yaşıyorduk. Oyun oynamak için sokağa çıktığımızda bize ne diyorlardı? “Akşam ezanından önce eve gel!” Ama çoğumuz akşam ezanını duyamıyorduk bile... Neden mi? Cevap çok basit: Çünkü yaptığımız şeye, oynadığımız oyunlara o kadar derinlemesine gömülüyorduk ki evde muhtemelen az yahut çok fırça yiyeceğimizi bilmemize rağmen dimağımızda ne akşam ezanı ne de yarın endişesi yer bulabiliyordu. Oynadığımız hayalî oyunlarda, süper-sanal âlemler içinde kendimizi kaybettiğimiz -muhtemelen ileri derece- yaratıcı bir zihin haliyle doyumsuz bir eğlencenin içindeydik. Belki elimizde sadece bir sopa yahut taş olmasına rağmen deliler gibi senaryolar üretebiliyor ve bunlar gerçekmişçesine saatlerimizi geçirebiliyorduk. İşte bu, “Akış” haliydi.<span class="dipnot-no-css _idGenCharOverride-2"><span id="footnote-044-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-044">40</a></span></span></p>
			<p class="metin-css">Çocukken sıklıkla bu harika halin içinde yaşayabiliyorken, büyüyünce sizce neden bu yeteneğimizi kaybettik? Çocukken farklı olan neydi diye baktığımız zaman, çocukluk yaşlarımızda ön beynimizin oldukça az gelişmiş durumda olmasıyla karşılaşıyoruz. Bu nedenle zamansal algımız ve erişkinlere özgü zihinsel hesap-kitap kodlarımız henüz oturmamış oluyor. Geleceğe ve geçmişe dair çok fazla sorunumuz, düşüncemiz de bulunmuyor. Travmalarımız ve acılarımız da beynimizde henüz oturmuş devrelerde gezinen yönlendirici komutlara dönüşmüyor. Ama büyüdükçe, özellikle 10’lu yaşlardan itibaren ön beyin devrelerimiz gelişmeye başladığında işler yavaş yavaş değişmeye başlıyor. </p>
			<p class="metin-css">Büyümemizin neticesinde, yeni ön beyin devrelerinin hediyesi olan genişlemiş zaman algısı ve otobiyografik bellek yeteneğiyle tanışıyoruz. Fakat yeni durumu kontrol altında tutmadığımız, kendi amaçlarımıza yönelik kullanmayı öğrenmediğimiz takdirde bu benzersiz yetenek bizim için neredeyse bir lanete dönüşebiliyor. Neticede çocukken gayet sevimli olan insan büyüyünce bazen yıkıcı ve doymak bilmez bazen de çekingen ve etkisiz, garip bir canlı haline gelebiliyor... </p>
			<p class="metin-css">Bu açıdan baktığımızda, meselenin bizi aşan bir boyutu da aslında ortaya çıkıyor: Fabrika ayarlarına uygun yaşamak, bunları fark etmek ve mesela anda kalmayı öğrenmek sadece kendi mutluluğumuz için gerekli bir beceri değil; aynı zamanda bütün insanlığa karşı taşıdığımız bir sorumluluğumuz. Çünkü biz bunu yapmadığımız zaman onların hayat haklarına da müdahale edebiliyor; insan türünün verimliliğini, çeşitlilikten beklediği faydayı azaltabiliyoruz. O yüzden “fabrika ayarları”na uygun bir yaşam sürmenin sadece bireysel olarak değil, toplumsal olarak da önemli ve temellerine herkesin vâkıf olması gereken bir konu olduğunu anlıyoruz. </p>
			<p class="genel-baslik2-css"><a id="_idTextAnchor056"/>ANDA OLABİLMEK VE “KADER”<span class="dipnot-no-css _idGenCharOverride-2"><span id="footnote-043-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-043">41</a></span></span></p>
			<p class="metin-css">Hayatımızda ve dilimizde yer alarak her gün bizimle olan bazı kavramlar vardır. Ama bunların ne tanımlarını kolayca yapabiliriz ne de bizim için taşıdıkları anlamı rahat bir biçimde kavrayabiliriz. Kader de işte böyle kavramlardan bir tanesidir. Her ne kadar kaderi metafizik, yani fizik ötesi bir mevzu olarak algılasak da biraz düşününce “geçmiş-gelecek”, “an farkındalığı” ve “şimdide olma” meselesinde kadere dair ilginç bir içgörü yakalama imkânına sahip oluruz.</p>
			<p class="metin-css">İnsanoğlunun genel kader anlayışı -bu konuda kafa yormuş düşünürleri bir kenara koyarsak- aslında oldukça kabadır ve çok fazla bilgi yahut fikre dayanmayan bir zemine sahiptir. Temelde kadere inanan ve kader konusunu kendince açıklamaya çalışan iki uç yaklaşım dikkatimizi çeker. Birincisi şöyle der: “Tanrısal bir zihin senin yapacağın her şeyi bilmektedir; öyle irade etmiş ve yaratmıştır. Dolayısıyla sen bir kukla gibi yaşarsın ve yaptığından da aslında sorumlu olmamalısın.” İkincisi ise şöyle der: “Sen özgür iradeye sahipsin, istediğini istediğin zaman yapabilirsin. O nedenle Tanrı senin yapacaklarını sen yapana kadar bilemez.” Aslında bunların ikisi de ne teolojik öğretiler açısından ne de fizikî dünya açısından doğru ve mantıklı olan yaklaşımlar değil. Çünkü burada hem Tanrı’nın yani “Yaratıcı Kudret”in tanımlanmasında hem de zamanın ve yapılabilecek şeylerin olasılıklarının tanımlanmasında bazı mantıksal açmazlar ve hatalar var.</p>
			<p class="metin-css">Fizik açısından bakalım: Herhangi bir olay karşısında karar verebileceğiniz üç seçenek olsun. Bu üç seçenek de siz karar verene kadar olmamıştır ama siz karar verince bunlardan bir tanesi gerçekleşir. Bu farazi durumu mantıksal yapı olarak, kuantum fiziğindeki “dalga fonksiyonu” denen duruma benzetebiliriz. Siz seçim yapmadan önce her üç olasılık da birbirine eşit ihtimaller olarak mevcuttur. Yani bütün seçimler, bütün olasılıklar her zaman her yerde vardır ve yaratılmıştır. Kuantum fiziğinin bize söylediği şeylerden bir tanesidir bu.</p>
			<p class="metin-css">Siz kendi tercihinizi kullandığınızda, mesela bir parçacık laboratuvarında gözlem yaptığınızda yahut gerçek hayatta şununla değil de bununla konuşmayı seçtiğinizde, gerçekliği farklı bir yöne doğru bükersiniz, fizikteki tabiriyle “çökertirsiniz”. Buna fizikte “dalga fonksiyonu çökmesi” denir. O andan itibaren gerçeklik artık o hattan ilerlemeye devam eder. Ama bir adım öncesi çok önemli; unutmayalım: Tercih ya da gözlem yapmadan önce bütün olasılıklar eşit düzeyde vardır ve mevcuttur. </p>
			<p class="metin-css">Eğer bir yaratıcının hatta tanımı itibariyle “her şeye gücü yeten bir yaratıcının” varlığına inanıyorsak gerçekleşebilecek ve gerçekleşmiş bütün olasılıkları da O’nun yaratmış olması gerekir. (İnanmıyorsak zaten bu tartışma gereksizdir, geçilebilir.) Bütün olasılıkları yaratmış olan bir yaratıcı zihin, olabilecek her türlü kombinasyondan da tanımı gereği zaten haberdardır, her türlü kombinasyonu bilmektedir. Bilmektedir; çünkü bilmeden olasılıkları yaratmak söz konusu değildir. </p>
			<p class="metin-css">Bu düşünce deneyi elbette insan zihnine görsel yahut düşünsel olarak sığmayacak, tastamam tahayyül edilmesi mümkün olmayan bir varsayımdır; bunu peşinen kabul etmemiz lazım. Yine de eğer durum buysa, yani bir Yaratıcı bizim için olası tüm olasılıkları eşzamanlı olarak yaratmışsa, biz “irade”mizle o kombinasyonlar arasından hangi seçimi yaparsak, o artık bizim gerçekliğimiz olur. Biz onun sorumluluğunu taşırız. İşte İslâm literatüründe adına “cüzî irade” denen kavrama böyle bir anlam yüklemek gayet mümkündür. </p>
			<p class="metin-css">Bunun zıddı yahut kaynağı olan “küllî irade” ise ihtimal dâhilinde olabilecek, bu evrenin işleyişi ile uyumlu bütün olasılıkları yaratmaktadır yahut (eş anlamlı olarak) yaratmıştır. Biz ancak bu olasılıklar menüsünden bir şeyler seçmekte özgürüzdür. Ama böylece o seçimin sonrasında doğacak olasılıkları ve zamanın akışını da artık biz belirlemişiz demektir. Bir başka deyişle, sadece seçimden sorumlu olduğumuz için seçimimizin sonuçlarına da katlanmamız gerekir. Yaptığımız ve yapacağımız seçimlerin de “bütüncül irade” tarafından bilinir olması, seçim yapma mekanizmalarımızın da yine aynı fiziksel gerçeklik olasılık ve sınırları ile gerçekleşmesiyle mecburî hale gelir. Seçimlerimiz, yapılana kadar bizim için belirsizdir fakat sonsuz olasılıklar deryasında zaten mevcuttur.</p>
			<p class="metin-css">Böyle bakarsanız, kader aslında bir “bilme düzeyi”dir. Yani zaman boyutuna ve fizik kanunlarına bağlı olmamızdan dolayı, sonrasını bilemeden olasılıkları tercih etmemiz söz konusudur. Zira kuantum belirsizlikleri onu keşfeden insanlar için yani bizler için geçerlidir; onları “yaratan” yahut onlardan bağımsız olacağını varsayabileceğimiz bir “üst zihin boyutu” için değil. O nedenle biz kaderimizden habersiziz ve bu nedenle de değerlere, ilkelere, hedeflere ve bunun gibi yol göstericilere ihtiyacımız var. Tanrısal bir zihin, kozmik bilinç, Allah, küllî irade veya adına ne diyorsanız; hâsılı O ise, (tanımı gereği) “zamandan ve mekândan” bağımsız olarak bütün olasılıkları bilmektedir. Çünkü zaman ve mekân da onun yaratmayı dilediği şeylerdir. </p>
			<p class="metin-css">Tekrar hatırlatayım: Amacım herhangi bir dinin teolojisini açıklamak yahut inanç ekolüne mantıksal destek sunmak değil. Zaten elinizdeki de bir metafizik yahut din kitabı değil. Buradaki temel amaç, kader kavramını zihninin bir köşesinde şöyle veya böyle tutan ve yaşamın nedenselliğini sorgulayan insanlar için farklı olabilecek bir düşünme yöntemi önermektir. </p>
			<p class="metin-css">Şimdi, bu durumu karmaşık bir labirente yukarıdan kuş bakışı bakmak olarak düşünelim. İnsan labirentin içinde gezen bir denek olsun. Yaratıcısı ise labirenti yukarıdan görmekte ve o insanın gidilebileceği olası tüm yolları bilmektedir. Şimdi bir farka daha dikkat edelim: Yaratıcı, zamanı da yaratmış ve insanı ona tâbi kılmıştır. Yani labirentin içinde seyahat eden insan zamana bağlı seçimler yaparak geçmişten geleceğe ilerler. Ama onu izleyen Yaratıcı zamandan bağımsız olduğu için onun tüm seçeneklerini ve neleri seçtiğini “bir bakışta” görebilmektedir. O’nun için o insanın seçeceği yol bu nedenle gayet açık bir biçimde bellidir. Ama labirentin içindeki insanın labirenti anbean keşfetmesi, her bir kavşakta yeni bir karar vermesi gerekmektedir. Kararlar vermesi, çıkmaz yollara sapması, açık yollar araması, durması, düşünmesi, ipuçlarını değerlendirmesi... İnsan bir seçimi yapana kadar o ve ondan sonraki tüm seçimlerin neticeleri kendi açısından tamamen belirsizdir.</p>
			<p class="metin-css">Özetle; bizdeki “minik irade parçası” yaptığımız seçimlerde ve niyetlerimizde sürekli devreye girer. Bu açıdan baktığımızda kader bizim için belirsizdir ve aslında onu seçimlerimizle bizler yaratırız. Peki, o halde neden böyle bir düşünce deneyi yaptığımı, bunun ne faydası olduğunu sorabilirsiniz. Durum şu ki böyle baktığınızda, kader anlayışını böyle bir çerçeveye oturttuğunuzda, şimdiki anda olmanın kıymeti çok daha belirgin şekilde ortaya çıkıyor. Çünkü “şu anda” olarak olasılıkları daha duru bir zihinle, kendi zanlarımız ve endişelerimiz dışında değerlendirebiliriz. Daha anlaşılır -ve kültürümüze uygun- bir tâbirle söylersek, işin içine “nefsimizi” ve “endişelerimizi” katmadan karar alma noktasına çok daha fazla yaklaşabiliriz. Her bir ânın farkında olarak yaşamaya devam ettikçe “kaderimizin direksiyonu” da bizim elimizde olur. Sürüş kabiliyetimiz ve mevcut “yol durumu” çerçevesinde, direksiyonu istediğimiz yöne çevirebiliriz. Bu anlayışı içselleştirebildiğimizde, “kaderimiz” için endişelenmek yerine elimizden gelen işe başlayabilme cesaretine de zamanla daha fazla temas edebiliriz.</p>
			<p class="genel-baslik2-css"><a id="_idTextAnchor057"/>SONUCA VARMA VE GENELLEME TAKINTISI</p>
			<p class="metin-css">Meşhur bir hikâye vardır, belki siz de duymuşsunuzdur: <em class="italic-css _idGenCharOverride-1">Oğluyla birlikte yaşayan Kızılderili adamın çok kıymetli bir atı var. Bir gün bu at çiftlikten kaçıyor. Tabii komşuları gelip “Tek varlığınız o attı, çok kıymetliydi, o da gitti...” diye ah vah ediyorlar. Adam diyor ki: “Bir dakika, şu anda tek bildiğimiz atın kaçması. Niye üzülüyorsunuz?” İki gün sonra o at, yanında hepsi de birbirinden güzel beş kısrakla geri dönüyor. Komşular bu sefer: “Haklıymışsın, at kaçıp beş kısrakla geri döndü, ne güzel oldu!” derken, bilge yerli: “Bir dakika, sadece beş kısrak daha geldi. Bunun iyi mi kötü mü olduğunu bilemeyiz. Acele ediyorsunuz.” diye onları uyarıyor. Sonra adamın oğlu, o yabani kısrakları eğitirken düşüp bacağını kırıyor. Komşular bu kez de “Eyvah! Tek yardımcın olan oğlun bacağını kırdı. Bu çok kötü oldu!” diyorlar. Adam da “Şu anda olan tek şey, oğlumun bacağını kırmış olması. İyi veya kötü mü, onu bilmiyoruz.” diyor. Derken o ülkede bir savaş çıkıyor, eli ayağı tutan herkes askere alınıyor. Yerlinin oğlu bacağı kırık olduğu için tabii ki askere alınamıyor. Komşular bu sefer de “Bak, haklıymışsın. Oğlun sana kaldı...” diye seviniyorlar. Bunun üzerine adam diyor ki: “Siz erken sonuç çıkarma hastalığına tutulmuşsunuz. Sadece olaylar olur, bekleyip görün, ne olacağını daha sonra fark edersiniz.”</em></p>
			<p class="metin-css">Benzer bir halin tüm insanlarda adeta bir hastalık düzeyinde yer ettiği mâlumdur. Bir hadiseyi iyi veya kötü, faydalı veya zararlı gibi etiketlerle etiketlemeden rahat edemeyiz. Zihnimiz hemen ileri doğru bir sıçrama yaparak her şeyden sonuç çıkarmaya çalışır. Halbuki şu anda olan tüm olaylar, sadece olaylardır; duygusal olarak kendiliklerinden bir mesaj taşımazlar. Siz onlara hangi duyguyu yapıştırırsanız onlar da o hale dönüşür. Bu hastalık -yahut alışkanlık- zihnimizin gelişmiş gelecek simülasyonlarının doğal bir sonucudur. Fakat doğal diye bununla yaşamak zorunda değiliz. Nasıl ki yumuşak ayak tabanlarımızı korumak için ayakkabı yahut terlik giyiyorsak, bu zayıflığımızı ortadan kaldırmak için de gerekli önlemleri almamız gerekir. Bunu başarmak, hayattaki gelişim kabiliyetimizi de artıracaktır.</p>
			<p class="genel-baslik2-css"><a id="_idTextAnchor058"/>PLAN YAPMAK “ŞİMDİ”NİN NERESİNDE?</p>
			<p class="metin-css">Şimdi anlatacağım örneği siz de yaşadınız mı, bir düşünün? Yaklaşık üç haftadır evi için alışveriş listesi hazırlaması gereken bir insan olsun. Bu arkadaş dolabı her açtığında “Ah evet, şunu alacaktım, unuttum!” diyor. Evet, her seferinde! Sürekli evin içinde olduğu, o malzemeye de sürekli ihtiyaç duyduğu halde arkadaşımız o malzemeleri almayı sizce neden unutuyor? Tabii ki evdeyken “o ana odaklanıp” bir market listesi hazırlamaya vakit (neden, fırsat) bulamadığı için... Hatta sürekli elinde gezdirdiği akıllı telefonuna not alacak vakti bile olmuyor bir türlü. (Kendimden biliyorum!) Halbuki o listeyi hazırlamayı “irade edebilmek” için arkadaşımızın “şimdiki ânın” içinde ve bilincinde olması lazımdı. O ise, evde iki dakikalığına olsun belirgin bir farkındalık yaşayamıyor. Bir türlü “şu an”da olamıyor zira sayısız dikkat dağıtıcının onu çevrelemesine ilave olarak bir de zihni her an ya geçmiş yahut gelecekte geziyor... Evindeyken “farkındalık” devrelerini kullanmak için bir neden görmüyor. Hatta belki de evde olmayı bu işlevleri kullanmamak için geçerli bir bahane sayıyor! Elbette orası en çok “rahat” etmemiz, kafaya bir şey takmamamız gereken bir yer, değil mi? </p>
			<p class="metin-css">Diyelim ki bu kişi “şimdi”ye odaklanmayı başarıp listesini hazırladı, cebine koydu ve kendine “şuraya gidersem alışveriş yapacağım” dedi. Artık bahsi geçen yere gittiğinde, oradaki an farkındalığının içinde alışveriş yapmak da olacak. Bu aynı “Şu vakitte şurada gezeceğim. O sırada muhtemelen hava güneşli olacağından şapkamı yanıma alayım. Birisi bana şunu dediğinde şöyle cevap vereceğim...”<span class="dipnot-no-css _idGenCharOverride-2"><span id="footnote-042-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-042">42</a></span></span> demek gibi. Kişi ayık ve farkında; yapabileceği görevlerin ayırdında. Ama bunu zorlanmadan bir akış halinde yapabilme hali söz konusu. An farkındalığı becerisi işte her adımda bize bunu sağlayan çok önemli bir beceri. </p>
			<p class="metin-css">Özetle, gördüğünüz gibi planlar, ancak an farkındalığı yüksekse uygulanabilir ve işe yarar halde yapılabilir. Zihnimiz, çoklu görevlerde genelde pek kötü bir performans gösterir. Bilgisayar diliyle söylersek, beynimiz “multi-tasking” bir yapıda değildir. O nedenle bir anda sadece tek bir işe odaklanmak, başarı oranımızı çok büyük ölçüde artıracaktır. Bu durum da yine farkındalık halinin bir başka tezahürüdür. Sürekli dikkatimizin dağıtıldığı ve dağıldığı, devamlı farklı işlerin “yapılacak işler listemizden” eş zamanlı olarak önümüze düşüverdiği bir hengâmda, biçare zihnimiz bunlarla baş etmekte çok zorlanır. O nedenle her ne yapacaksak diğer işlerin arasından o işi dikkatle öne çıkararak, dikkat dağıtıcı olası tüm faktörleri asgariye indirerek o işi halletmeye odaklanmak en iyisidir. İster alışveriş listesi ister kariyer planlaması olsun, bu kural her yerde geçerlidir.</p>
			<p class="genel-baslik2-css"><a id="_idTextAnchor059"/>ERTELEME </p>
			<p class="metin-css">Kimi işler vardır ki bunları “en son âna” gelene kadar bitiremeyiz. Bunlar zor yahut çetrefilli işler olduklarından değil, genellikle sadece o son mühletin gelmesini pasif olarak beklediğimiz için bir türlü o konuyla ilgili bir şeyler yapmaya başlayamayız. Bu hal bazılarımızda adeta bir huy haline gelmiş durumdadır. Erteleme (procrastination), genellikle başlama zorluğu ile karşımıza çıkan ve günümüzde özellikle gençlerde bir hayli yaygın olan bir davranışsal kalıptır. Zeki ve yaratıcı tiplerin bu erteleme davranışını daha fazla gösterdiklerini biliyoruz. </p>
			<p class="metin-css">Bazı araştırıcılar, yapılmayan işlerin, zihnin arka planında var olan ham fikirlerin bir nevi “pişmesi” için zaman sağladığını düşünüyor. Hatta içlerinde bunu yaratıcılığın önemli bir bileşeni sayanlar dahi var. Fakat öte yandan erteleme aslında kötü bir alışkanlık, ona şüphe yok. Mesela şimdiye odaklanıp o alışveriş listesini hazırlayamamamız veya alışveriş yapmayı sürekli ertelememiz de bu yüzden... (Ve bu aslında hayatı kolaylaştıran bir şey değil!)</p>
			<p class="metin-css">İnsanlar neden ertelerler? Aslında biraz düşününce bunun oldukça sade ve makul bir açıklaması vardır: İnsanın şimdiye odaklanıp bir işe başlayabilme devreleri çoğu zaman pek gelişmemiş haldedir. Orduda görev yapmak gibi zorlu bir disiplin altında, belirli bir süreyle eğitim geçirmemiş pek çok kişide de bu devreler aynı şekilde zayıftır. Kişi, yapması gereken işe başlama düşüncesinden bile sıkılır ve onun yerine daha çok sevdiği, daha keyifli ama belki de o kadar gerekli olmayan başka meşgalelere yönelip önündeki görevi sürekli erteler. (Okumakta olduğunuz sayfalar benim bu alışkanlığım nedeniyle aylarca gecikme ile kaleme alındı mesela! Peki, neticede yazmaya nasıl başlayabildim? Kabaca şöyle:) </p>
			<p class="metin-css">Ertelemede esas sorun, başlayabilme sorunudur. Bir kez bir yerlerden başlanırsa o iş genellikle kolayca -veya bir şekilde- bitecektir. Fakat başlama için gereken “eşik enerjisi” bir türlü aşılamaz. Bu durumda o âna odaklanarak o işe başlayabilmek için insan zihninin en sihirli güçlerinden birinin devreye girmesi gerekir. Biz buna genel olarak “motivasyon” diyoruz. </p>
			<p class="metin-css">İşlerine zamanında başlayıp bitirebilen insanlara baktığımızda, o işin yapılması gerektiği bilgisine sahip olmalarının yanında başka bir şey daha buluruz: Bu insanlar o işin o anda yapılmaya başlanmasındaki avantajlar konusunda kendilerini önceden eğitmiştir. O nedenle disiplinli bir çalışma alışkanlığı kazanmak, ertelemenin en büyük düşmanıdır. Böyle bir şartlanma, işe başlama durumundaki odaklanmayı da besler. Odaklanma gerçekleşince artık o iş her neyse, insan atalet (eylemsizlik) eşiğini aşar ve kolayca yola koyulabilir. </p>
			<p class="metin-css">Geciktirmenin veya ertelemenin en önemli nedenlerinden biri de karşımızdaki iş veya görevi kocaman ve yekpare halde düşünmektir. Halbuki burada geliştirilebilecek ikinci bir beceri işimizi oldukça kolaylaştırır: İşi yapılabilir parçalara bölmek, parçaları kümelemek ve kümeleri teker teker bitirerek bir sonrakine geçmek... Çalışmaya bu şekilde başlayabilenlerde, işi son derece hızlandırıp verimli hale getiren “Akış” benzeri bir sürecin tetiklendiğini de görebilirsiniz. Bazen saatlerce başından kalkmadan çalışarak o işi bitirirler ve sonra biten işin kalitesinden genellikle kendileri de gayet memnun olurlar. Bu taktikle sıradan günlük işlerde bile Akış deneyimini yaşamak mümkündür. Denemekte fayda var derim...</p>
			<p class="metin-css">Diğer taraftan, elimizdeki işler bize hep başkaları tarafından veriliyorsa biz bunları hep “tâlî işler” yahut “angaryalar” olarak görmeye başlamış olabiliriz. O zaman bu türden meşguliyetler hayat keyfimizi bozan darbelere dahi dönüşebilir. Hal böyle olunca da onlardan kaçmak isteriz! Erteleme, bu kaçışın en kolay yolu olarak bir süreliğine “kurtarıcı” vazife görür. Ama bildiğiniz gibi, yapılan bir işi Akış halinde yapmak başka, bir görev yahut angarya olarak yapmak başka, ondan kurtulmaya çalışmaksa bambaşkadır. Angaryaları hayatımızdan olabildiğince temizlemek, temizleyemediklerimizi de severek yapmanın oyun vâri yollarını keşfe çıkmak, performansımızı ciddi oranda artıracaktır.</p>
			<p class="metin-css">Peki, benim bu satırları çok geç kalarak yazmam gibi, insanların çok ama çok sevdikleri işleri dahi sürekli ertelemelerine nasıl bir izah getireceğiz? Mesela şu anda okuduğunuz satırlar, planlandığı zamandan yaklaşık 9 ay sonra yazılmakta... Bu kitaptakilerin yazıya dökülmesini, akla düştükten sonra adeta hamilelik süresi kadar bekleten şey acaba neydi? </p>
			<p class="metin-css">Eğer yaptığınız bir iş (bu kitap gibi) nihayete erdikten sonra “çok önemsediğiniz” ve bir daha geri dönüp de değiştirme şansını pek bulamayacağınız mühim bir görev yahut eserse, üzerinde düşünmek, zihninizi -bilinçli yahut bilinçsizce- o meseleye mâkul miktarda yatırmak istersiniz. Evet, bu bildiğimiz bir şey. Ama bunun çok bilmediğimiz bir nedeni daha var: Eğer bir mesele önemliyse, her ne kadar o konu hakkında doğrudan bir faaliyet yapmasanız da zihninizin “bilinç dışı” bölümleri o meseleyle sürekli uğraşıp durur. Uykunuzda, hatta rüyalarınızda bile, siz hatırlamasanız dahi edindiğiniz tüm bilgi ve deneyimler beyninizde o meseleyi merkeze koyan bir tarzda işlenir. Özellikle bilinç dışı zihinsel mekanizmalarımız arka planda çalışarak bize hiç belli etmeden nice veriler toplar, o konuyu adım adım ve alabildiğine zenginleştirir. Bu nedenle yaratıcı işler yapan, iyi ürünler ortaya koyan birçok insan, uzmanlık düzeyindeki erteleyicilerden çıkar! Zira buradaki erteleme, tembellik veya işten kaçmaktan çok o işe gösterilen özen ve verilen önemle ilgilidir. </p>
			<p class="metin-css">Birçok ünlü keşfin hiç hesapta olmayan zamanlarda zihinde belirivermesi üzerine bildiğimiz bir dolu örnek vardır. Bu örnekler bize, zihnin bilinç dışı kısımlarının arka planda önemli mevzular üzerinde nasıl sürekli çalışmakta olduğunu açıkça gösterir. Şahsen ben kendimi çok yaratıcı bir insan olarak görmüyorum. Fakat yazmak ve anlatmak gibi çok önemsediğim meselelerde “son tarihleri” sıklıkla zorladığımda ve meseleyi geciktirdiğimde, ortaya çıkan ürünün “zamanında yaptığım işlere göre” daha orijinal ve tatmin edici olduğunu görebiliyorum. </p>
			<p class="metin-css">Tembellik ile önem vermek arasındaki farkı sağlıklı olarak tespit edebilmek ise ortaya konan işlere bakarak yapılabilecek bir değerlendirmedir. Eğer bütün ertelemelere rağmen oldukça sıradan hatta kötü bir iş ortaya konuyorsa, bu ertelemenin “mayalanma” yerine “üşenme” ile ilgili olduğuna kanaat getirebilirsiniz. Eh, bu sayfaları okurken bendeki ertelemelerin esas kökenlerini teşhis etmek de siz değerli okurlara kalıyor...</p>
			<p class="genel-baslik2-css"><a id="_idTextAnchor060"/>İNSAN “BİLMEYE” NASIL BAŞLADI?</p>
			<p class="metin-css">İlk doğa felsefecisi Aristo, doğaya bakıp “Burada ilginç bir şey var. Acaba bu nedir?” demiş olmalı! Zira her şey bu soruyla yani farkındalıkla başlıyor. Bilimsel merak da “şimdi” ile başlar. Öncelikle “orada” güzel bir şey görebilmek için zihnen ve odaklanmış bir biçimde “o anda” olmamız gerekir. </p>
			<p class="metin-css">Diyelim ki âcilen çözmeniz gereken bir sorununuz var ve bu sırada rotanız bir müzeden geçmeyi gerektiriyor. Mesela Paris’teki Louvre Müzesi’nin içinden geçiyorsunuz. Siz müzede aceleyle yürürken içeride paha biçilmez nice eser gözlerinizin önünden birer birer kayıp gider. Bu sırada Mona Lisa’nın yanından geçseniz bile durup bakabilir misiniz? Bakamazsınız, çünkü o anda gündemde acil bir durum vardır. </p>
			<p class="metin-css">Durup o tablonun güzelliğini yaşayabilmek içinse zihniniz orada ve o anda bulunmalıdır. Dolayısıyla bilim de felsefe de böyle başlayabilir. İnsanlar tabiatı deneyimlerken o anda ve orada ne olduğunu sorarlar. Bilim ve felsefenin genellikle “refah toplumlarının” işi olması belki de bu yüzdendir... Çünkü çoğunlukla çözmesi gereken hayatî sorunların arasında koşuşturarak yaşayan bir insanın durup da bir şeyleri derinlemesine tetkik etmesi ne yazık ki pek mümkün olmaz. </p>
			<p class="metin-css">Pekâlâ, şimdi de başka bir varsayıma bakalım. Birisi Aristo’ya doğayı incelemeyi bir görev olarak verseydi ve Aristo da bu görevi yerine getirmek zorunda olan maaşlı bir memur olsaydı sizce durum nasıl olurdu? Bence muhtemeldir ki onun adını hiçbirimiz duymamış olacaktık! Ama Aristo gönül vererek giriştiği işin içinde kaybolup da “Neden?” diye sormaya başlayınca, cevapları da bulmaya başlayan önemli doğa araştırmacılarından ve düşünürlerden bir tanesi oldu. </p>
			<p class="metin-css">Bilimsel sorgulamanın, yenilikçi fikirlerin ve felsefenin başlangıcı aslında hep bu çizgide gerçekleşir. İlk olarak “o an” insanın içinde bir merak doğar ve insanlar yapıları gereği o merakın peşinden giderler. Bu açıdan bakarsak, medeniyetimizin ve yaptığımız üstün nitelikli işlerin temellerini böyle bir farkındalık becerisinin oluşturduğu açıktır. Kötü işlerimizin temelinde ise anda kalamamayı, hınçlarımızı, hırslarımızı ve doymak bilmez arzularımızı bulmamız mümkündür.</p>
			<p class="genel-baslik2-css"><a id="_idTextAnchor061"/>DARACIK BİR ODAKTA YAŞAMAK</p>
			<p class="metin-css">Odanızın kapı kolunun nasıl bir şey olduğunu, üstünde yahut altında ne olduğunu biliyor musunuz? Kapının kolu nasıl, kilidi nerede? Gidip bakma ihtiyacı hissetiniz mi? Halbuki muhtemelen her gün o kapıdan odaya girip çıkıyorsunuz. O kapıyı günde belki de onlarca kez görüyor ve kullanıyorsunuz. Ama nedense detaylarını hiç hatırlayamıyorsunuz. Bunu okurken eğer dönüp o kapıya bakarsanız size oldukça yeni ve değişik gelecek. Çünkü muhtemelen daha önce dikkatinizi oraya bu şekilde yöneltmemiştiniz. İşte farkındalık dediğimiz algı düzeyi kabaca böyle bir şey... </p>
			<p class="metin-css">Kolunda sürekli saat taşıyan birinin saatini alıp cebinize koyun ve ondan saatinin bir resmini çizmesini isteyin. Günde belki onlarca kez saatine baktığı halde çoğu kişi saatinin tam bir resmini doğru dürüst çizemez. Bunun sebebi saatin detaylarına değil, kadranına bakmamızdır ve bu yüzden saatimizin detaylarını çizemememiz son derece normaldir. Zira ona bakmaktaki amacımız sadece zamanı okumaktır. </p>
			<p class="metin-css">Bir arkadaşım bu testi bana yaptı ve ben belki de on senedir kolumda taşıdığım saatimi çizemedim. Şimdi gene çizmemi isteseler -o gün her ne kadar hayretle bakıp incelemiş olsam da- sanıyorum yine çizemem. Sürekli bakmama rağmen şekli hâlâ aklımda değil. Çünkü çoğu insan gibi ben de çok dar bir odakta yaşıyorum. Hal böyleyken, dünyaya adeta isli cama çizilmiş bir çizginin içinden bakmakla yetinmiş oluyoruz. Eğer durup “an”da kalmazsak, baktığımız şeyi gerçekten görmek için dikkatimizi vermezsek, sonuçta gözümüze çarpan genel biçimlerden başka bir şeyi göremiyoruz.</p>
			<p class="metin-css">İsterseniz şimdi bir deney daha yapalım. Gözünüzü sayfadan hiç ayırmadan bu paragrafı okuyun ve yine hiçbir yere bakmadan, paragraf bitince gözlerinizi kapatıp okuduğunuz sorulara cevap vermeye çalışın. Ama unutmayın, şu andan itibaren etrafa bakmak yok. Gözünüzü kapattıktan sonra, bulunduğunuz ortamdaki tüm ayrıntıları düşünün. Eğer bir odadaysanız, duvarlarda neler var? Mesela kitaplığınız varsa üzerinde hangi kitaplar dizili? Etrafınızda hatırladığınız nesnelerin sağında ve solunda neler var? Etrafta şu anda enerji harcayan, elektrik tüketen yahut yanan bir şey var mı? Sağınızda ve solunuzda size en yakın duran objeler neler? Üzerinizde giysi olarak neler var? Ne renkteler? Bedeniniz nasıl duruyor? Bu kitabın kaçıncı sayfasındasınız? </p>
			<p class="metin-css">Şimdi gözlerinizi kapatıp bu ve buna benzer üretebileceğiniz diğer sorulara 3 dakika kadar odaklanın. Daha sonra ise gözlerinizi açın ve gözünüz kapalı durumdayken zihninizde oluşan modellerle etrafınızdaki gerçek durumu karşılaştırın. Başlayabilirsiniz...</p>
			<p class="metin-css">Eğer bu basit deneyi yaptıysanız, şu anda içinde bulunduğunuz ortam artık size bir hayli farklı görünüyor olabilir. Bu yaşadığınız deneyime “bilinçli farkındalık” diyoruz. Ne kadar çok odaklandıysanız, o kadar derin bir farkındalık deneyimi yaşarsınız. Tabii ki bunu sürekli olarak yapabilen bir zihne sahip olmak nasıl bir şey olurdu, onu düşünmek eğlenceli olabilir. Mesela ünlü İngiliz roman karakteri Sherlock Holmes’un en önemli özelliklerinden biri, etrafındaki detayları ileri derecede yüksek bir farkındalıkla algılayabilmesidir. Bu hal, genellikle diğer insanlar üzerinde hayranlık uyandırır çünkü çoğumuzda farkındalık pek gelişmemiş bir melekedir.</p>
			<p class="metin-css">Bu algıyı geliştirmenin oldukça basit bir yolu var aslında: Mesela televizyon seyrederken çizgisiz bir defter alıp o anda oturduğunuz yerde gördüğünüz bir şeylerin kaba resimlerini çizebilirsiniz. Ressam gibi oturup yüksek gerçekliğe sahip bir çizim yapmayı kastetmiyorum. Amacımız, resmini kabaca çizebilecek kadar etrafımızdaki nesnelere dikkat etmek. Bu tip egzersizleri haftada bir kez olsun yaparsanız, algı çözünürlüğünüzdeki artışa hayret edebilirsiniz. Bu sonuç genellikle kaçınılmazdır çünkü normalde orada otururken beyninizde hiç aktif olmayan “dikkat yönlendirme” devreleri artık çalışmaya başlar. Siz böyle egzersizleri tekrar ettikçe de dikkati bir noktadan başka bir noktaya, merkezdeki doğal ilgi odağından çevredeki herhangi bir detaya yönlendirebilme beceriniz kendiliğinden artar.</p>
			<p class="genel-baslik2-css"><a id="_idTextAnchor062"/>BİLİNCİMİZİN OTOMATİK PİLOTU</p>
			<p class="metin-css">Jeff Hawkins’in <em class="italic-css _idGenCharOverride-1">Zekâ Üzerine </em>isimli klasik kitabında kapı koluyla ilgili güzel bir örnek zikredilir. Hawkins bu kitabında “Evinizdeki bir kapının kolunu çıkarıp ters olarak aynı yere takın ve insanları izleyin.” diyerek ilginç bir deney yapmayı öneriyor.</p>
			<p class="metin-css">Şöyle ki; kapıdan çıkarken çoğu zaman ne yapacağımızı düşünmeye gerek duymayız. Çünkü kapı kolları hep aynı mantıkla çalışır. Elimizi uzatır, çoğu zaman hiç bakmadan kolu aşağı doğru iter, kapıyı açıp gideriz. Ama siz kapının kolunu alışılmışın dışında bir şekilde kapıya tekrar monte ederseniz işte o zaman eğlence başlar... </p>
			<p class="metin-css">İnsanlar gelip ellerini uzatıp alıştıkları alanın “boş” olduğunu fark ettiklerinde bir anda bütün bilinçli dikkatleri o noktaya döner. “Ne oluyor burada?” sorununu çözmeye koyulurlar. Zira beklentilere aykırı yönde bir sorunun çıkışı, onun çözülmesi için bilincin devreye girmesini gerektirir. Sonra bir de bakarlar ki kapının kolu terstir! Onu tutup bir sallarlar, farklı şeyler denerler ve bu kez “yukarı doğru kaldırınca” kapının açıldığını fark ederler. Bunu öğrendikten sonra zihinlerini tekrar otomatik pilota bağlarlar ve hayatlarına devam ederler. Bilinç ancak o küçük sorun anında devreye girer. Onun dışındaki bütün anlar, farkındalığın olmadığı şekilde “bilinçsiz”dir... O bilinçsiz anlarda tabii ki tam anlamıyla bilinçsiz değilizdir ancak zihnimiz ya yakın geleceğin yahut da geçmişin hesap kitaplarıyla meşguldür. Bu nedenle “o anda” ve “orada” bulunmamız çoğu zaman pek mümkün olamaz... </p>
			<p class="metin-css">Kolu değiştirilmiş bir kapıyı açmayı anlık bir sorun olarak ele alırsak, dikkatimizi o anda oraya yönelttiğimiz için kısa bir zaman dilimi süresince bilinçli bir “şimdi”de oluruz. Fakat yaşamın geri kalan kısımlarında genellikle “otomatik pilotta” olduğumuz için “şimdi ve orada” olamayız. Bu seçim de aslında tamamen ekonomik amaçlıdır. Yani bize enerji tasarrufu sağlar. </p>
			<p class="metin-css">Bilirsiniz, bazılarımız bisiklet sürmeyi çok zor öğreniriz. Ama sonra bize o zor gelen hareketler gittikçe otomatikleşir ve zamanla o karmaşık hareketler bütününü hiç düşünmeden yapabilecek hale geliriz. Zaten bisiklet sürerken sürekli aktif bilincimizi kullanmak zorunda kalsak pedal bile çeviremezdik! Çünkü genel olarak baktığınızda yapılan tüm hareketler oldukça girift bir örüntü sergiler ve eğer bilince bağlı olsaydık, ustalaşma ve ilerleme göstermemiz mümkün olmazdı. Beynin esas uzmanlık alanlarından birisi de işte budur: Ne kadar karmaşık olursa olsun hareketleri zamanla otomatik pilota alır ve bilincimizi olası daha ciddi sorunlar için “serbest” bırakır.</p>
			<p class="metin-css">Aslında beyin, bir “kestirim” cihazıdır. Genişlemiş “zaman algısı” da bu işteki ustalığımızın temelinde yer alır. Beynimiz genel rutininde az sonra olabilecek olası durumları tahmin eder, sayısız benzeşimler (simülasyonlar) yapar, en uygun davranışları seçer ve sonuçtaki durum beklentilerimize uygunsa bizi (bilincimizi) hiç uyandırmadan hayatımıza devam edebilmemizi sağlar. O yüzden kişisel gelişimi ve beyin geliştirmeyi amaçlayan birçok öğretide “Yaptığınız işi/yaşadığınız yeri değiştirin, eve giderken farklı yollar deneyin, dişinizi bazen diğer elinizle fırçalayın...” gibi basit taktikler verilir. Bunlar çeşitli düzeylerde işe de yarar. Zira beyni şaşırttığımız zaman beyin ayılır ve “Bir dakika, burada bir sorun var!” diyerek bilinçli çözüm moduna geçer. Fakat hiçbir sürpriz yoksa o da otomatik pilotta kalıp asgarî enerjiyle çalışmaya devam eder. </p>
			<p class="metin-css">Enerji tasarrufu kulağa hoş gelse de uzun vadede beynimizin birçok yeteneğini kaybetmesini ve bunamalara kadar giden olumsuz durumların ortaya çıkmasını kolaylaştıracak bir vasat da onunla beraber kendiliğinden oluşmuş olur. </p>
			<p class="metin-css">Bu sayfalarda anlatacağımız bütün fabrika ayarlarımız için de geçerli olan temel bir kuralı burada da tekrarlayalım: </p>
			<p class="metin-css"><span class="bold-css">Meydan okuma ve zorluklar bizi geliştirir; rutin ve basmakalıp işler ise adeta öldürür...</span></p>
			<p class="genel-baslik2-css"><a id="_idTextAnchor063"/>STRES BİYOLOJİSİ</p>
			<p class="metin-css">Buraya kadar uzun uzun yazdığım ama ancak minik bir kısmını özetleyebildiğim zaman algısı ve anda kalma sorunları, bu noktadan sonra tartışacağımız “stres” konusunun insan için neden farklı bir şekilde ele alınması gerektiğinin de alt yapısını oluşturacak diye umuyorum. Zira bu bölümde “zararlarından” bahsedip çarelerine odaklanmaya çalışacağımız o stres sistemleri, tabiattaki tüm canlıları hayatta tutan en temel savunma mekanizmalarından birisiyken insanı kelimenin tam anlamıyla “öldürebilen” bir eziyete ve soruna dönüşebiliyor. Bunun da en önemli nedeni, insanın “psikolojik stres üretebilen tek canlı” olması. Bu bölümde buraya kadar anlatmaya çalıştığım tüm örnekler, bu psikolojik yahut zihinsel stres üretme mekanizmalarının parçalarını oluşturur. Bu stresi yönetmeyi öğrenemezsek, maalesef hem beden hem zihin sağlığımız bundan çok olumsuz şekillerde etkilenebiliyor.</p>
			<p class="genel-baslik2-css"><a id="_idTextAnchor064"/>STRES NE İŞE YARAR?</p>
			<p class="metin-css">“Stres” kelimesi belki de modern yaşamın en belirleyici kelimelerinden birisi haline gelmiş durumda. Stres; organizmanın yaşamasını, beslenmesini, üremesini ve diğer faaliyetlerini zora sokan herhangi bir durum karşısında gösterdiği tepkiler için kullandığımız genel bir terimdir.<span class="dipnot-no-css _idGenCharOverride-2"><span id="footnote-041-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-041">43</a></span></span> Latince “strictus” kökünden türetilmiş, İngilizcede <em class="italic-css _idGenCharOverride-1">stress</em> ve Fransızcada da <em class="italic-css _idGenCharOverride-1">estresse</em> olarak karşımıza çıkan bu kelime; Türkçede “daralma”, “sıkışma” veya “kabz” gibi karşılıklara sahiptir. Tüm canlıların çevrelerindeki değişimlere uyum sağlayabilmeleri için temel bir mekanizma olarak stres biyolojisi ise sıkıntı yaratan hallerin faydaya dönüştürülebilmesini sağlayan tepki mekanizmalarını inceler. Dolayısıyla bir hali “stres” olarak adlandırabilmemiz için organizmanın herhangi bir şekilde varlığını ya da faaliyetlerini tehlikeye sokan, onları engelleyen bir durumla karşı karşıya kalmış olması gerekiyor. </p>
			<p class="metin-css">Tüm canlı bedenler, hayatta kalmayla ilgili işlevlerinde meydana gelebilecek herhangi bir engellenme veya eksiklik durumuna karşı yanıt üretebilme mekanizmasıyla donatılmak zorundadırlar. Böyle bir sistem yoksa canlı bedeni kendini değişen şartlara karşı koruyamaz ve adapte edemez. Açlıktan sıcaklığa, yalnızlıktan kan sıvımızdaki tuz eksikliğine kadar aklımıza gelebilecek “rutin ve normal dışı” her durum ve değişiklik, stres yanıtlarını tetikleyebilen uyaranlardır. Ancak bu sayede bunlara karşı önlemler alabilir ve hayatlarımızı sağlıklı bir şekilde devam ettirebiliriz. Dolayısıyla tabiatta stres ve bedenimizin strese karşı ürettiği reaksiyonlar hayatta kalma açısından temel teşkil ederler. </p>
			<p class="metin-css">Beynimizin “bir hareket kontrol sistemi” olduğundan en başta bahsetmiştik. Bu hareket kontrol sistemi, stres durumlarında da o stres unsurunu en aza indirebilecek hareket veya faaliyetler dizisini devreye sokmaya yarar. Bu faaliyetlerse bedenen stres oluşturan duruma karşı bir hareket tepkisi oluşturmaktan tutun da belirli hormonlar ve enzimler salgılamaya kadar sayısız farklı tepki çeşidinin farklı kombinasyonlarından oluşur.</p>
			<p class="genel-baslik2-css"><a id="_idTextAnchor065"/>OTONOM SİNİR SİSTEMİ: PARASEMPATİK SİSTEM VE SEMPATİK SİSTEM</p>
			<p class="metin-css">Vücudumuzda bütün hayvanlarda aynıyla var olan birçok farklı sistem var. Kedide, köpekte, kertenkelede yahut su aygırında olan bu sistemlerden birisi de bedenimizin iç çalışma ritmini düzenleyen ve aynı zamanda sıkıntılı durumlara uygun yanıtlar üretmemizi sağlayan “otonom sinir sistemi”dir. </p>
			<p class="metin-css">“Otonom” tabiri, bize kendi kendine çalışan, bilinçli müdahalemize açık olmayan bir sistemi işaret eder. Gerçekten de çoğu zaman kendi başına çalışır ve biz neler olup bittiğini anlamadan bedenimizin tüm tepkilerini kendi kendine ayarlar. Öte yandan sistem ancak sınırlı olarak otonomdur. Yani bilinçli zihnimizin durumları da aslında bu sistemin çalışmasını etkiler. Hem de çok ileri düzeyde... Limon düşündüğünüz zaman ağzınızın sulanması buna çok iyi bir örnektir. Zira tükürük salgısı da diğer birçok faaliyetimizde olduğu gibi otonom sinir sisteminin kontrolündedir.</p>
			<p class="metin-css">Günlük yaşamda otonom sinir sisteminin yönettiği faaliyetler o kadar hayatî ve karmaşıktır ki işler çoğu zaman zihnimizin bilinçli kısımlarına hiç danışılmadan hızla ve otomatik olarak, kendiliğinden düzenlenir. Bu sistemin yönetim merkezi ise beynimizin tam orta kısmında bulunan hipotalamus ile onun altında kalan beyin sapı kısımlarıdır.</p>
			<p class="resim-16px-css"><img alt="" class="_idGenObjectAttribute-3" src="../Images/GORSEL-9.jpg"/></p>
			<p class="sekil-aciklamalari-24px-css"><span class="bold-css">GÖRSEL 9:</span> Otonom sinir sisteminin en üst kontrol merkezi olan hipotalamus ve diğer ilişkili yapıların şematik gösterimi. Beynimizin orta-alt kısımlarında yerleşmiş bu minicik beyin dokusu, inanılmaz karmaşıklıkta ve çeşitlilikteki işlevlerimizi yöneten sayısız merkez içerir. Ayrıca altında yer alan beyin sapı merkezleri de burada birkaç örneğini gördüğünüz yaşamsal işlevlerimizin tamamının sorunsuz işlemesi gibi zor bir görev yüklenmiş durumdadır.</p>
			<p class="genel-baslik2-css"><a id="_idTextAnchor066"/>OTONOM SİNİR SİSTEMİNİN KISIMLARI</p>
			<p class="metin-css">Bedenimizin tüm bu otomatik işlevlerini yürüten sinir ağları, iki farklı işlevsel birim altında öğretilir. Bunlar “sempatik” ve “parasempatik” sistemler olarak adlandırılır. Bu iki sistem aslında bedende birbirinden ayrı organlar, sinirler yahut yapılar şeklinde bulunmaz; sinir sisteminin bütün bedeni saran karmaşık sinir ağları içinde, birbiri içine geçmiş ve birlikte hareket eden büyük bir anatomik birliğin işlevsel parçalarıdırlar. Temel kontrol merkezleri farklıdır ancak işlevleri hep birlikte ve birbirleri ile yakın ilişki halindedir.</p>
			<p class="resim-16px-css"><img alt="" class="_idGenObjectAttribute-3" src="../Images/GORSEL-10.jpg"/></p>
			<p class="sekil-aciklamalari-24px-css"><span class="bold-css">GÖRSEL 10:</span> Otonom sinir sisteminin genel şeması. Sol yanda beynimizin altından itibaren omuriliğin ve onun üzerinde de otonom sistemin kontrol istasyonlarının yerlerini görebilirsiniz. Ortada, bu sistemin sinirlerle ulaştığı ve faaliyetlerini kontrol ettiği esas organlar ve sağ kısımda ise bu organlara yaptıkları belli başlı etkilerin örnekleri listelenmiş. Bu çizimden de genel olarak göreceğiniz gibi bedenin her noktasına dağılan ve çok farklı işlevleri kontrol eden, yaygın ve karmaşık bir sistemle karşı karşıyayız.</p>
			<p class="metin-css">Sempatik ve parasempatik sistemler, aynı sinir sisteminin içinde birbirlerine zıt (yahut birbirini tamamlayıcı) faaliyetleri kontrol etmekle görevlidirler. Biz rahat ve keyifliyken, güzel bir yemeğin sonrasında bedenen ve zihnen gevşemişken veya dinlenme durumundayken vücudumuzda hâkim olan sistem, parasempatik sistemdir. Bu gibi süreçlerde, parasempatik sistemin vücuttaki bütün dokulara gönderdiği sinyaller sayesinde dinlenme, uykuya geçiş, onarma gibi yapıcı faaliyetlerin gerçekleştirilebileceği ve zihnimizin genel olarak rahatlamasını sağlayan bir beden durumu oluşturulur. Böyle anlarda sindirim sistemimiz daha iyi çalışır, beyin dalgalarımız yavaşlar, göz bebeklerimiz küçülür, kaslarımız gevşer, kan dolaşımımız azalır, vücut sıcaklığımız düşer, kalbimiz daha yavaş atmaya başlar ve genel bir sükûnet hali bedeni kaplar. Bu nedenle bu sisteme “kestir ve sindir” (<em class="italic-css _idGenCharOverride-1">rest</em><span class="times-italic-css">&amp;</span><em class="italic-css _idGenCharOverride-1">digest</em>) sistemi de denir. </p>
			<p class="metin-css">Öte yandan bedenin ilave enerji harcamasını gerektiren, hareket isteyen, herhangi bir sıkıntılı durumun üstesinden gelinmesinin gerektiği durumlarda ise bu kez sempatik sistem devreye girer ve parasempatik sistemin bu rahatlatıcı etkilerini geçici olarak askıya alır. İster egzersiz yapılsın ister karnımız acıksın isterse tansiyonumuz normalin altına düşsün, bedenimiz hızla sempatik sistemin komutları ile harekete geçirilmeye çalışılır. Susamaktan kaçmaya, savaşmaktan olduğumuz yerde donakalmaya kadar birçok farklı tepkiyi üretebilen sempatik sistem, bedenin enerji ve stres ihtiyacını karşılamaya yönelik tüm önlemleri devreye sokabilir. O nedenle bu sisteme de “savaş veya kaç” (<em class="italic-css _idGenCharOverride-1">fight or flight</em>) sistemi adı da verilir. </p>
			<p class="metin-css">Hayvanlar âleminde sempatik sistem uyarımının temelde üç etkisini görebiliriz: Savaşma, kaçma ve donma. Savaşma ve kaçma, bedeni o sıkıntılı durumdan kurtarabilmek için bir aksiyon almayı sağlar. Donma tepkisi ise tehlike geçene kadar hareketleri en aza indirip o olumsuz durumun geçmesini bekleme amacı taşır. Birçok hayvanda rastladığımız “ölü taklidi yapma” davranışı da yine bu sistemin faaliyetlerinin bir sonucudur. </p>
			<p class="metin-css">Savaşma veya kaçma durumlarında, az evvel parasempatik sistemin bedende yaptığı etkilerin tam tersi gerçekleşir. Mesela sempatik sistem devredeyken yani savaşma ve kaçma tepkisi söz konusu olduğunda sindirim sistemi hemen yavaşlar hatta durma noktasına gelir. Çünkü sindirime harcanacak enerjiyi o sırada başka sorunlar için harcamaya ihtiyacımız vardır. Kalbimizin atışı hızlanmaya başlar, kaslarımız gerilir, kaslarımıza giden kan akımı ileri düzeyde artar, beynimizi uyandıran sistemler harekete geçirilir, beyin dalgalarımız hızlanır, göz bebeklerimiz genişler, kan damarlarımız daralır ve bunun sonucunda vücudumuzdaki kanın basıncı artar. Ayrıca az sonra konuşacağımız adrenalin ve kortizol gibi hormonların salgılanması ile bu tip etkiler tüm bedene hızla yayılır. Böylece bedenin o sıkıntılı durumun üstesinden gelebilmesi için gereken tüm tedbirler devreye sokulmuş olur.</p>
			<p class="metin-css">Bu sistemin büyük bir kısmı her bir organın ona bağlı ayrı sinir lifleri ile tek tek uyarılmasına dayanır. Fakat bir de ayrıca bedendeki topyekûn “seferberlik” çağrısını harekete geçirebilmek için, stresli durumlarda devreye giren sempatik sistemin, biraz farklı çalışan ve değişime uğramış bir elemanı daha vardır. Bu eleman, her iki böbreğimizin üzerinde yer alan böbrek üstü (adrenal<span class="dipnot-no-css _idGenCharOverride-2"><span id="footnote-040-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-040">44</a></span></span>) bezlerinin iç (medulla) bölümleridir. Böbrek üstü bezlerinin dış kısmı farklı hormonlar salgılayan ve embriyo döneminde bambaşka bir kaynaktan gelişen karmaşık bir hormon bezi iken, medulla yani iç kısmı, değişime uğramış bir sempatik sinir sistemi parçasıdır. Bedenimizde yüksek enerji sarfiyatı gerektiren bir durum ortaya çıktığında harekete geçen sempatik sinir sistemi, böbrek üstü bezlerini de uyarır ve bu uyarım sonucu kan dolaşımına adrenalin dediğimiz kimyasal haberci salgılanır. Adrenalin bedendeki tüm dokulara ulaşarak söz konusu stresli, tehlikeli yahut ilave bedensel faaliyet gerektiren durumda bedenin tam kapasitede bir orkestra gibi çalışmasına yardım eder. Sempatik sinir sisteminin buraya kadar özetlediğimiz tüm faaliyetleri oldukça hızlı, saniyeler içinde devreye girebilen tepkilerdir ve âni tehlike durumlarında hayatta kalmamız yahut atak hareketlerle amacımıza ulaşmamız için son derece önemlidir.</p>
			<p class="genel-baslik2-css"><a id="_idTextAnchor067"/>OTONOM SİNİR SİSTEMİNİN DOĞAL DENGESİ</p>
			<p class="metin-css">Tabiata baktığımızda bu iki farklı sistem tüm hayvanlarda tipik bir gün içinde sürekli bir denge durumunda çalışır. Bir stresle karşılaştığımızda sempatik sistem devreye girer. Sakinleştiğimizde ve o sıkıntılı durumu atlattığımızda ise parasempatik sistem hâkim hale gelir. Bu iki sistemin gün içinde sürekli karşılıklı bir denge halinde çalışması, bizi duruma göre uygun işlevler üretebilen ve hayatta kalıp görevlerini sağlıklı bir şekilde îfâ edebilen canlılar halinde tutar. </p>
			<p class="metin-css">Tüm beden sistemlerinde olduğu gibi otonom sinir sisteminin de temel görevi bizi, biyolojide adına “homeostazis” dediğimiz “iç ortamın sabitliği ve kararlılığı” noktasında tutmaktır. Bir tehlike, susuzluk yahut açlık gibi iç durumumuzu riske sokabilecek durumlarda devreye giren sempatik sistem, bir şekilde çare üretmemizi kolaylaştırır. Tehlike yahut aşırı fiziksel faaliyet ihtiyacının olmadığı “normal” durumlarda ise parasempatik sistem baskın hale gelerek beden işlevlerinin normal ve yapıcı bir düzeyde gerçekleştirilebilmesini sağlar.</p>
			<p class="resim-16px-css"><img alt="" class="_idGenObjectAttribute-3" src="../Images/GORSEL-11.jpg"/></p>
			<p class="sekil-aciklamalari-24px-css"><span class="bold-css">GÖRSEL 11:</span> Otonom sinir sistemimizin birbirini tamamlayıcı şekilde çalışan iki dalı, parasempatik ve sempatik sistemler. Tehlike veya enerji gerektiren bir faaliyet olmadığında bedene hâkim olan parasempatik sistem, böyle durumlarda yerini sempatik faaliyete bırakır.</p>
			<p class="genel-baslik2-css"><a id="_idTextAnchor068"/>HAYVANLAR ÂLEMİNDE OTONOM SİNİR SİSTEMİ</p>
			<p class="metin-css">Otonom sinir sisteminin çalışma prensibi yeryüzündeki hemen bütün hayvanlarda aynıdır. Hayvanlar âleminde otonom faaliyetlerin genel ritmine bakmak, kendimizdeki sistemde nelerin ters gidebileceğini anlamak için iyi bir başlangıçtır. Belki en azından belgesellerde görmüşlüğümüz vardır: Yırtıcı hayvanların ceylan yahut antilop gibi hayvanları kovaladığı sahneleri mesela gençler genellikle heyecanla izlerler. Bu sahnelerde aslında filme alınan şey, iki taraflı ciddi bir stres reaksiyonudur. </p>
			<p class="metin-css">Av konumundaki antilop, avcının kokusunu aldığında bedeninde aniden bir “kaçma” tepkisi tetiklenir ve deliler gibi koşmaya başlar. Yakından bakılabilse, göz bebeklerinin kocaman olduğu, kalbinin adeta çıldırdığı, nefesinin sıklaştığı ve kaslarına giden kan akımının normalden katbekat fazla arttığı rahatlıkla izlenebilirdi. Fakat bu kovalamacada bedeni stres reaksiyonu ile coşan sadece av değildir. Avcı hayvan da aynı durumdadır. Onun stresinin kaynağı ise “açlık” ve “beslenme güdüleri”dir. Sempatik sistemiyse “savaş-avlan” reaksiyonunu başlatmak üzere, av olacak hayvanın bedenindekine çok benzer bir dizi tepkiyi devreye sokmak zorundadır. Bu ortak mekanizma, hayvanlardan birisinin deli gibi kaçması ve diğerinin de onu deli gibi kovalaması neticesini verir. Sonuç; normalde genellikle avın yakalanması ve stresin her iki taraf için de sona ermesi şeklinde olur. Fakat bizler belgesel izlerken genellikle o “zavallı” avın kurtulmasını dileriz. Zira o zayıf ve güzel görünümlü hayvan, gaddar avcıdan kaçmaya çalışmaktadır ve empatik sosyal beyin devrelerimiz o av ile dahi duygusal bağlantı kurmakta gecikmez. </p>
			<p class="metin-css">Elbette avlanan yırtıcı hayvanın evinde bir açık büfe yahut yuvasının yanında bir market olmadığını biliriz. Yani o hayvanın da beslenip hayatta kalmasının tek yolunun o avı yakalamak olduğunun farkındayızdır. Ama mazlumu kayırma güdümüz nedeniyle genellikle antiloptan taraf oluruz. Belgesel yapımcıları da bu güdülerimizi iyi bildiğinden bize genellikle sonu av için mutlu, avcı için ise başarısızlıkla biten kovalamacaları gösterirler. Heyecanlı bir müzik eşliğinde bir süre deliler gibi süren kovalamaca, ekranlarda çoğu kez yırtıcı hayvanın pes ettiği ve avlanmaya çalışılan hayvanın kurtulduğu mutlu bir sona bağlanır. </p>
			<p class="metin-css">Kovalamaca bittikten sonra ise çekim devam eder ve çoğu zaman pek kimsenin dikkatini çekmeyen garip ve hızlı bir dönüşüm olur. Az önce deliler gibi kaçan ve kovalayan o hayvanlar, bir iki dakika içinde gayet sakin ve dingin bir şekilde hayatlarına geri dönerler. Mesela avını kaçıran bir çitanın kendini yerlere atıp hayal kırıklığı içinde ah vah ettiğini hiç görmeyiz. Yahut avcıdan kurtulan bir antilobun “Beni bir daha ne zaman kovalayacak acaba? Allah’ım bu hayat böyle geçer mi? Annemi de babamı da bunlar yedi... En iyisi ben canıma kıyayım!” diye bunalıma girdiğine hiç şahit olmayız. Az evvel sempatik sistemin komutlarıyla coşan bedenleri bir an sonra parasempatik sistemin devreye girmesiyle gayet sakin ve dingin bir hale gelir.</p>
			<p class="metin-css">Tabiatta strese yanıt vermekle görevli sistemler işte böyle “bağlama göre” çalışır. Bu açıdan baktığımızda, tabiattaki hayvanların tümünde, yaşamları boyunca baskın olan otonom sinir sistemi dalının “parasempatik” dal olduğunu görebiliriz. Zira sadece tehlike anlarında devreye giren bu sistem, tehlike geçtikten sonra yerini parasempatik sükûnete bırakır ve işler yolunda gittiğinde hayvanların dert edeceği pek fazla bir durum yoktur. </p>
			<p class="metin-css">İnsanda ise durum -açık ki- biraz farklıdır. Geçenlerde bir sınavdan “beklediğinden biraz daha düşük bir not aldığı için” iki gözü iki çeşme ağlayan ve kızgınlıkla soluyan bir öğrencimi teselli etmeye çalışırken, insanın bu farkını tekrar düşünmeden edemedim. Böyle durumları görünce aklıma nedense hemen her zaman, seneler evvel televizyonda gördüğüm kritik bir penaltı vuruşunu kaçırdığı için haftalarca kendini bir türlü affedemediğini anlatan o kızgın ve üzgün futbolcu gelir (adını dahi hatırlamıyorum). </p>
			<p class="metin-css">Bu örneklerin ortak noktası, söz konusu stres reaksiyonunu zihinlerinde kurguladıkları bir hedef-isabet karşılaştırması neticesinde faaliyete sokabilmeleridir. Aşırı gelişmiş beyinleri, geçmişte kalmış olsa da yaşanan “beklentilere aykırı durumun” acısını çekmeye, ona yönelik stres tepkileri üretmeye devam eder. Bu, hayvanlar âleminde hiç görmediğimiz bir durum. </p>
			<p class="metin-css">Öte yandan bölümün baş kısmında anlatmaya çalıştığım gibi bu genişlemiş zaman algımız, henüz olmamış ve hatta ihtimali dahi ufukta belirmemiş olay ve olasılıklara karşı da stres tepkileri üretmemizi sağlar. Sınav haftalarında öğrencilerimizin büyük bir çoğunluğunun neredeyse hafta boyunca yaşadığı kabızlık, enfeksiyon, halsizlik, uykusuzluk veya çarpıntı gibi sorunlar, yakın gelecekteki olası bir olumsuzluğu sürekli zihinlerinde çevirebilmelerinden ileri gelir. Az sonra HPA ekseninden bahsederken, bu uzun süreli stresin bedenlerde nelere yol açtığını daha iyi anlayacağız. Fakat görüldüğü gibi zihnindeki “sanal” hesaplardan dolayı “hiç yoktan” stres ve sıkıntı üretebilen bir canlıyla hatta muhtemelen tek canlıyla karşı karşıyayız. Bu da insanın durumunu ayrı bir şekilde ele almamızı zorunlu kılıyor.</p>
			<p class="metin-css">Otonom sinir sisteminin tabiattaki dengesini insanda görememe nedenimizin, onun aşırı gelişmiş zihinsel yetenekleri olduğunu hemen fark edebiliyoruz. Zihinsel ve psikolojik olarak stres üretebilen tek canlı olduğumuz için, stresi yönetmek zorunda kalan tek canlı da biz oluyoruz. Bu durum sadece bizi strese sokmakla kalmıyor; bedenimizi ve beynimizi de uzun dönemde son derece olumsuz etkileyerek hem zihin hem de beden sağlığımızı tehdit eden en önemli sağlık sorunlarından birisi haline geliyor. O nedenle İnsanın Fabrika Ayarları’nda stres başlığının çok önemli bir yeri var.</p>
			<p class="genel-baslik2-css"><a id="_idTextAnchor069"/>STRESİN HORMON YOLU: HPA EKSENİ</p>
			<p class="metin-css">Beynimiz duyusal olarak aldığı bilgilerle bir stres algıladığında, bedende bir dizi ilginç hadise gerçekleşir ve bu hadiselerin sonucunda adına “HPA stres ekseni” dediğimiz bir cevap mekanizması devreye girer. Bu ilginç mekanizmayı şimdi kısaca (ve çok kabaca) özetlemeye çalışalım:</p>
			<p class="metin-css">Duyularımız aracılığıyla beynimize akan tüm veriler, beynimizin en tepesindeki en üst işleme merkezlerini içeren beyin kabuğuna gelir. Burada dikkat ve odaklanmamıza bağlı olarak işlenen veriler önce anlamlandırılır. Ardından da duygusal olarak ne anlama geldiklerinin çözümlenmesi için “limbik sistem” dediğimiz duygusal beynimize iletilirler. Buradaysa veriler daha önceki deneyimlerle karşılaştırılır ve bunlara “duygusal etiketler” atanır. Eğer bu veriler arasında “stres oluşturacak” yani bize korku, öfke, hayal kırıklığı, beklentilere aykırılık gibi durumlar yaşatacak deneyimler varsa, bunlar uygun duygularla işaretlenir ve bu duygular tekrar beyin kabuğuna iletilir. </p>
			<p class="metin-css">Bu arada duyguları “hissedebilmemiz” için bedenimize de birtakım sinyaller gönderilir. Kalbimizin hızlanması, ağzımızın kuruması, dizlerimizin titremesi gibi (az önce sempatik otonom sinir sistemini konuşurken kısmen zikrettiğimiz) tepkiler buradan gelir. Stres oluşturacak olan durumların tespit edilmesi halinde bu bilginin gittiği önemli bir yer daha vardır: Hipotalamus. Otonom sinir sistemimizin en üst kontrol merkezi olan hipotalamus, aldığı bu bilgiyle hemen otonom sinir sisteminin stresli durumlarda devreye giren parçası sempatik sinir sistemini uyararak tüm bedende az evvel özetlediğimiz stres tepkilerini üretir. Bunun yanı sıra, hemen altında yer alan hipofiz bezine haber vermek üzere, beynin içindeki kan damarlarındaki kana CRH kısa adlı hormonu salgılar.</p>
			<p class="resim-16px-css"><img alt="" class="_idGenObjectAttribute-3" src="../Images/GORSEL-12.jpg"/></p>
			<p class="sekil-aciklamalari-8px-css"><span class="bold-css">GÖRSEL 12:</span> HPA Ekseni ve kortizol hormonunun salgılanma basamakları. Detaylar için lütfen metne bakınız.</p>
			<p class="resim-0px-css"><img alt="" class="_idGenObjectAttribute-3" src="../Images/GORSEL-13.jpg"/></p>
			<p class="sekil-aciklamalari-24px-css"><span class="bold-css">GÖRSEL 13:</span> Stres sonucunda salgıladığımız kortizol hormonunun bedendeki genel etkilerinin özeti.</p>
			<p class="metin-css">CRH, “kortikotropin salgılatıcı hormon” adlı bir habercidir ve temel görevi, biraz aşağıda bulunan hipofiz bezinden ACTH adlı bir hormonun kan dolaşımına salgılanmasını uyarmaktır. ACTH veya adreno-kortiko-tropik-hormon, adını oluşturan bu kalabalık kelimelerin de aslında anlatmaya çalıştığı gibi “böbrek üstü bezini harekete geçiren” bir hormon olarak işlev yapar. Beyinden salgılanıp tüm kan dolaşımı ile böbrek üstü bezlerine kadar ulaşan bu hormon, bu kez böbrek üstü bezlerinin korteks (kabuk) bölgesinden “kortizol” adlı bir hormonun salgılanmasını sağlar. Kortizol hormonu, bedenimizdeki uzun vadeli stres yanıtlarını yürüten ve neredeyse beden çalışma sistemimizin her tarafına etki eden son derece güçlü ve önemli bir hormondur. Hipotalamus-hipofiz ve böbrek üstü bezi (diğer adlarıyla; hipofiz-pitüiter bez, adrenal bez) sıralamasıyla işlev gören ve neticede kortizol gibi hormonları salgılatan bu hatta görevli bezlerin baş harflerinden oluşan bir kısaltmayla buraya HPA ekseni adını veriyoruz. Uzun adıyla “hipotalamo-pitüiter-adrenal eksen” olarak anılan bu sistem, stresle ilgili beden tepkilerimizi anlamak için oldukça önemlidir.</p>
			<p class="metin-css">Görsel-12’de kortizol hormonunun neler yaptığını özet olarak görüyoruz. Bu etkileri daha da özetlersek, stres durumlarında bedenimizin nasıl bir duruma ayarlanmaya çalışıldığını daha iyi anlarız. Aslında kortizol ve benzeri haberciler, bedende temelde üç etki yapar:</p>
			<p class="metin-iceriden-css"><span class="bold-css">1. Kan şekerinin yükselmesi:</span> Savaşma veya kaçma faaliyetleri için ilave enerji ihtiyacı kaçınılmaz olduğundan, özellikle kaslara gönderilecek enerjiyi sağlayabilmek adına, henüz beden hareketleri başlamadan kandaki şeker miktarının yükseltilmesi akıllıca bir tepkidir. Kortizol bunu özellikle karaciğerde depolanmış durumdaki şekerin (glikozun) kana verilmesini sağlayarak yapar.</p>
			<p class="metin-iceriden-css"><span class="bold-css">2. Bağışıklık ve sindirim sistemlerinin baskılanması:</span> Bağışıklık sistemi bedene giren yabancı ajanlarla savaşma ve beden içindeki atıkların etkisizleştirilmesi işleriyle sürekli olarak meşgul bir sistemdir. Sindirim sistemiyle birlikte azımsanmayacak düzeyde de enerji harcar. Dolayısıyla acil bir “savaş-kaç” durumunda, bedenin o an ihtiyaç duyabileceği enerjinin başka işlere harcanmasını engellemek üzere bağışıklık sisteminin ve sindirim süreçlerinin geçici bir süre yavaşlatılması da akıllıca olacaktır. Kortizol tam olarak bunu yapar ve enerjiyi o anda daha önemli olan kas ve salgı faaliyetlerine kanalize edebilmemize yardımcı olur.</p>
			<p class="metin-iceriden-css"><span class="bold-css">3. Beynin uyarılması:</span> Savaşma veya kaçma tepkilerinde en önemli kısım, uygun zamanda uygun hareketlerin devreye sokulabilmesidir. Bunun için de beynin normalden daha uyanık, daha kolay uyarılabilir ve “ajite” bir halde olması iyi bir seçimdir. Kortizol özellikle hafıza, karar verme ve refleks davranışların yönetimiyle ilgili merkezleri uyararak, beynin normalden çok daha üst bir uyanıklıkta ve uyarılmışlık düzeyinde çalışmasını sağlar.</p>
			<p class="metin-css">Bu üç temel etki, tabiatta hayatta kalmaya çalışan her canlıyı mutlak tehlikelerden başarıyla koruyabilecek, akıllıca tasarlanmış ve tıkır tıkır işleyen sistemlerdendir. Fakat bu bölümün yazılmasının temel nedeni olan sorun, insanda bu sistemin aşırı çalışmasıdır. Aşırı gelişmiş zihinsel yeteneklerimiz nedeniyle bizler sadece düşünerek, ortada hiçbir stres unsuru olmasa da HPA eksenini devreye sokabiliyor ve dolayısıyla da kortizol düzeyimizi artırabiliyoruz. </p>
			<p class="metin-css">Şimdi bir an durup geçmişte sizi rahatsız etmiş olan bir anınızı detaylı olarak düşünseniz ya da şimdi size bu sayfalarda acıklı ve eziyetli bir insan hikâyesi anlatsam (hatta uydursam) veya çok sevdiğiniz birinin ortada hiçbir neden yokken hayatını kaybettiğini düşünseniz; oturduğunuz yerde, hiçbir şey olmadan kortizol hormon seviyenizi yükseltebilir ve sempatik sinir sisteminizi coşturabilirsiniz. </p>
			<p class="metin-css">Hatırlayınız; gerek HPA ekseni gerekse otonom sinir sisteminin sempatik sistem yanıtları olsun, bunların tamamı beyin kabuğundaki değerlendirme sisteminin çıktıları üzerinden gerçekleşiyordu. Bu düşünce ve hayaller de beynin benzer alanlarında üretilir ve beynimizin derinliklerinde yer alan stres yönetim merkezlerinin bunların “gerçek mi, kurgu mu yoksa hayal mi” olduğunu ayırt etme imkânları yoktur. </p>
			<p class="metin-css"><span class="bold-css">Beynimiz özellikle duygusal tepkiler söz konusu olduğunda gerçek ve sanalı, olanla hayali birbirinden ayırma konusunda çok başarısızdır. Bu nedenle zihnimizden geçen hemen her türlü “duygusal” içerik, bedenimizde “sanki gerçekmiş” gibi tepki bulur.</span> Bu durum olumlu ve olumsuz her düşünce için de büyük oranda geçerlidir.</p>
			<p class="genel-baslik2-css"><a id="_idTextAnchor070"/>BİZİ SIKINTIYA SOKAN ŞEYLER</p>
			<p class="metin-css">Hayvanlar âleminde stres yanıtının ne kadar yaşamsal olduğunu ve onsuz bir hayatı tahayyül edemeyeceğimizi gördük. Peki insanda bu sistem nasıl uyarılıyor? Ne zamanlar devreye giriyor? Nelerden strese giriyoruz? Bu sorunun cevaplarını alt alta dizmeye başlayınca stres konusunun bizde neden alarm çanları çaldırması gerektiğini de hemen fark edeceğiz.</p>
			<p class="metin-css">Modern yaşam koşullarımızın aslında bizleri daha rahat ettirmek için tasarlandığını düşünüyor yahut öyle olmasını umuyoruz. Fakat genel tecrübemizin de gösterdiği gibi modern yaşam bizleri fazlasıyla strese maruz bırakıyor. Bunun temel nedeni de ürettiğimiz medeniyetin bize sayısız yeni dert ve düşünce armağan etmesi; ayrıca “ayarlarımızla” uyumsuz birçok “icat” ve uygulama sunabilmesi. Günlük yaşamda bizleri nelerin sıkıntıya soktuğuna, HPA eksenimizi nelerin faaliyete geçirdiğine dair birkaç örneğe hızlı bir bakış atalım:</p>
			<p class="metin-iceriden-css"><span class="bold-css">İFA ile uyumsuz yaşam alışkanlıkları:</span> Bu kitapta özetlemeye çalıştığım beş başlığın her biri, hayatımızdan çıktığında strese neden olabilecek başlıca meselelerdir. Hareketsizlik, aşırı ve dengesiz beslenme, yalnız kalma, gereksiz dertlerle dertlenme ve kendisine toplum tarafından çizilen sanal sınırların içinde yaşamaya çalışma; insanı strese ve sıkıntıya sokan önemli başlangıç noktalarıdır. Buna özetle “fıtrata aykırı yaşamak” da diyebilirsiniz. Her canlı, kendi bedeninde taşıdığı biyolojik donanım ve zihinsel özellikleri milyonlarca yıllık bir evrim mühendisliği sürecinden miras alır. Bu mirasın her bir parçasının da bir varlık nedeni, bir evrimsel öyküsü vardır. Bu özelliklere aykırı yaşamaya çalışmak, özellikle insanın başını derde sokan, onu stres dolu bir varlığa dönüştüren en önemli başlangıç noktalarından birisidir.</p>
			<p class="metin-iceriden-css"><span class="bold-css">Belirsizlik:</span> İnsan zihninin bir bölümü, özellikle de ön beyinde yer alan yüksek zihinsel işlev devrelerinin bir kısmı; doğrusal, neden sonuç ilişkisine bağlı, adımlara bölünebilen ve belirlenmiş (determinist) senaryoları sever. Alet edevat yapmamızdan bilim ve mantık üretebilmemize kadar birçok faaliyetimizi bu zihinsel melekelere borçluyuz. Bu yeteneğin zihnimizin ancak bir kısmını oluşturmasına rağmen modern medeniyetimizi ve teknolojimizi neredeyse tamamen bu determinist ve doğrusal algı üzerine inşa etmeye çalışmışız.</p>
			<p class="metin-iceriden-css">Bu zihin bölümünün en sevdiği şey “önünü görebilmek”tir. Çoğu kişi sabah gardırobunu açtığında bedeninde stres yanıtları üretilmeye başlanır. Çünkü “o gün ne giyeceği” konusundaki (aslında gayet doğal) belirsizlik çoğu modern insanı strese sokmaya yetecek bir nedendir. Seçenekler arttıkça belirsizlik ve sınırlı zihinsel kaynakların aşırı yüklenmesinden kaynaklanan bilişsel iş yükü de artar. Bunun doğal sonucu, strestir. Böyle bir stres kaynağına sahipseniz yapacağınız ilk şeylerden birisi gardırobunuzu biraz sadeleştirmek olabilir.</p>
			<p class="metin-iceriden-css">Doğrusal zihnimiz, başlangıç koşulları aynı olduğu takdirde sonucun hep aynı olması gerektiğini düşünür. İşler böyle yürüdüğünde ise huzurlu ve üretkendir. Fakat beklentilere ters bir şeyler olduğunda, işler her zamanki gibi yahut beklentilere uygun gerçekleşmediğinde, gelecekte olacaklar belirsiz ve öngörülemez halde karşımıza çıkınca bu sistem bir hoşnutsuzluk (yani stres) tepkisi üretir.</p>
			<p class="metin-iceriden-css">Bu ölçülü stres sayesinde önlem alır, bilgimizi genişletmeye gayret eder ve öngörülebilirlik yahut sorunu çözme konusunda yeni yaklaşımlar geliştirme becerilerimizi devreye sokabiliriz. Fakat bunu abartırsak yani mesela yaşlılığımızda yaşayacağımız hayatı önceden öngörebileceğimizi, geleceğimizi maddeten garanti altına alabileceğimizi, sağlıklı kalmanın yolunu zaten bildiğimizi, sevdiklerimizin bize hep aynı şekilde davranmasını sağlayacak kuralları çözdüğümüzü ve ruh durumumuzun artık değişmez olduğunu düşünmeye başlarsak; gerçeklikle açıkça çatışacak bu tip beklentiler ve zanlar, aksi durumda karşımıza çıkan her gelişmede bizi sıkıntıya sokar. </p>
			<p class="metin-iceriden-css">Ölmeyecekmiş gibi yaşamak, ölümü gerçek bir stres nedeni haline getirir. Halbuki ne zaman gelebileceği belli olmayan bir ölümün bilinci, yaşamın her ânını çok daha kıymetli kılar. Her an kaybedebilecek olma, sevmenin ve kıymet bilmenin anahtarıdır. Sadece doğrusal ve algoritmik bir zihinle yaşamak, belirsizlik karşısında stres yaşamamızın en büyük nedenidir. Oysa giriş bölümünde de belirttiğim gibi kaos, muğlaklık ve belirsizlik, tabiatın temel kurallarındandır. Bununla birlikte zihnimizin önemli bir bölümü kaosu anlama ve kaostan faydalanma konusunda derin bir atavî tecrübeye sahiptir. Tek yapmamız gereken, belirsizliği düşman değil, bazen fırsat olarak görebilecek bir zihinsel olgunluk noktasına erişmeye çalışmaktır.</p>
			<p class="metin-iceriden-css"><span class="bold-css">Tekrarlayan düşünceler (ruminasyonlar):</span> “Kendimi yetersiz hissediyorum”, “daha çok çalışmam lazım”, “yeterince okuyamıyorum”, “bilgim ve görgüm yetersiz”, “gündemi kaçırıyorum”, “sağlıksız yaşıyorum”, “yediklerimin hepsi yapay”, “neden beni sevmiyor”, “düşmanlarıma karşı tetikte olmalıyım”... Zihnimiz bu örnekler gibi binlerce otomatik düşünceyi gün içinde onlarca kez bilinç düzeyimize getirir. Onun işi budur. Adeta bir çaydanlıkta kaynayan suyun yüzeyindeki kabarcıklar gibi bir görünüp bir kaybolan ama devamlı fokurdayan bu tip düşünceler, zihnimizin ana işlevlerinden birisinin doğal yansımasıdır: Zihnimiz, sürekli düşünce ve olasılık üretmelidir ki önümüze çıkabilecek olası durumlara karşı hazırlıklı olabilelim. Sade bir hayatta bu tip spontan düşünceler oldukça faydalı olabilirken, belirsizlik ve karmaşıklık içinde yani günümüzün şehir yaşamında böyle bir zihin sürekli olarak gerilim ve stres üretir. Beynimizin stres yanıtları üretmekle görevli korteks altı “limbik” bölümleri, mantıklı ve bilinçli üst beyin bölgeleri gibi değildir. Bir tehdit algısı oluştuğunda o tehdidin gerçekliği veya olasılık düzeyi ile ilgilenmez. Tek yaptığı, ister hayal ister gerçek ister muhtemel isterse muhayyel olsun, zihne düşen stres yapıcı her türlü belirtiye tepki vermektir. Bu nedenle (ister olumlu isterse olumsuz olsun) düşüncelerimiz, bilinç dışı merkezlerimiz tarafından gerçekmiş gibi algılanır. Neticede, var olmayan tehlike ve olumsuz düşüncelere karşı da aynen gerçek tehdit ve sıkışıklıklarda olduğu gibi değişik düzeylerde stres yanıtı oluştururuz.</p>
			<p class="metin-iceriden-css">Çoğu insan, zihnin bu “gürültüsünden” bilinçli olarak rahatsızlık duyar. Mesela yoga ve meditasyon gibi tekniklerle yahut eğlence, uyuşturucu gibi müdahalelerle bu gürültüyü susturmaya çalışır. Bu çabaysa genellikle boşunadır. Zira düşünce üretmek, zihnimizin işlevidir. Aynen idrar üretmenin böbreklerimizin, nefes almanın da akciğerlerimizin işi olduğu gibi... Onları durdurmayı nasıl aklımızdan geçirmiyorsak, zihni durdurmaya uğraşmak da mantıksızdır. Onun yerine atılması gereken iki adım söz konusudur: Öncelikle zihinden geçenleri fark etmek, sonrasında ise olumsuz olanları olumlu veya yapıcı karşılıkları ile değiştirmek. Gerçek tefekkür, meditasyon veya farkındalık çalışmalarının temel amaçlarından birisi de zaten budur.</p>
			<p class="metin-iceriden-css"><span class="bold-css">Kuru kalabalıklar:</span> Sosyal beynimiz sıkı ilişkiler kurmak için yanıp tutuşurken, modern yaşam yüzeysel karşılaşmalar ve ilişkiler dışında bağlantı kuramadığımız binlerce insanla bizi aynı ortama doldurmuş durumda. Özellikle sanal sosyalleşme araçları, milyarlarca insanla yüzeysel temaslar üzerine inşa edilmiş oyalama araçlarına dönüştü. Gerçek ve çok boyutlu ilişkiler kurmaya göre ayarlanmış zihinsel sistemimiz, böyle bir vasatta büyük bir açlık ve yalnızlık endişesi yaşayabiliyor. Çoğu zaman eğlendirme ve vakit geçirtme kapasiteleri yüksek (sosyal medyadaki tüm uygulamalar gibi) sosyal oyunlara kapıldığımız için bu endişeleri fark etmesek de kendi başımıza kaldığımızda yahut gerçek hayatta dost bir omuz aradığımızda, bu boşluk hissi bizi çok daha derinden vurabiliyor. O eğlenceli ortamlarda vakit geçirirken bile her birimizin zihni, derinde bir yerlerde “bu ilişkilerin gerçek olmadığını” biliyor ve bu da bize bedenimize yansıyan stres reaksiyonları olarak geri dönebiliyor.</p>
			<p class="metin-iceriden-css"><span class="bold-css">Odaklanamama:</span> Etrafımız “bildirimlerle”, “haberler”le, “şok gelişmeler”le ve sürekli değişen “trend”lerle çevrili. Çoğu kişisel etki ve bilgi alanımızın dışından gelen bu tür bilgiler, zihnimizi aşırı meşgul ediyor ve bizler gerçek yaşamlarımızda bizden ilgi bekleyen gerçek sorunlara çoğu zaman vakit ayıramıyoruz. Ailemiz, sevdiklerimiz, işimiz, elimizde bitirilmesi gereken görevlerimiz, komşuluk ilişkilerimiz ve hatta bireysel sağlığımız sürekli savsaklanıyor çünkü ilgimiz hep başka odaklarca çekiliyor. Bu odaklanma sorunu özellikle gençlerin “odaklanma devreleri”nin gelişmesini engelleyerek, ömür boyu dikkat ve odaklama sorunu yaşayabilecek bireylerin sayısının artışında etkin rol oynuyor.</p>
			<p class="metin-iceriden-css"><span class="bold-css">Tüketme zorunluluğu:</span> Modern toplum tüketim esasına dayalı, buna hiç şüphe yok. Kazandığımız parayı sürekli olarak bize “gerekli” olan şeylere harcamalı ve böylece ekonominin dönmesini, kâr edilmesini sağlamalıyız. Elbette bunu kimse bize böyle açıkça söylemiyor ama sistemin tüm kurgusu bunun üzerine inşa edilmiş. Sürekli olmasını arzu ettiğimiz ekonomik büyüme, tamamen bununla ilgili. Fakat bireysel düzeyde bu denli tüketim sadece maddî dengemizi bozmakla kalmıyor, aşırı kalabalıklaşan günlük yaşantımız nedeniyle zihnimizi ve bedenimizi farklı bir stres döngüsüne itiyor. Kocaman evler, gereksiz mutfak cihazları, mütemadiyen değişen ev eşyaları, işimizi süper kolaylaştıracak nice âlet ve icatlar, trend aksesuarlar ve daha binlerce şey sürekli ilgi alanımızda resmî geçit yapıyor. Yokluklar dünyasına ayarlı avcı-toplayıcı beynimiz ise bunlara karşı büyük oranda çaresiz. Bu stres kaynağının çaresi ise hepsinden daha bâriz: Tüketimi azaltmak, sadeleşmek ve bize neyin gerekli olduğunu iyi bilecek bir bilinç düzeyine kavuşmak üzere çalışmayı ihmal etmemek. Elbette ki söylemesi kolay, yapması zor...</p>
			<p class="metin-iceriden-css"><span class="bold-css">Duramamak:</span> Üzerinde günlerce düşünmemize rağmen çözemediğimiz bazı çetrefilli sorunları hiç alakasız bir zamanda zihnimizde beliriveren bir ipucu ile çözdüğümüz olmuştur. Bu tip durumlar gerçekten de nadir değildir ve birkaç yıl önce keşfedilen özel bir beyin şebekesi sayesinde artık neden böyle bir gariplik yaşadığımızı da biliyoruz. Varsayılan durum şebekesi (Default Mode Network-DMN) adı verilen bu geniş sinirsel ağ; bir insanın belirgin bir işe odaklanmadığı, zihninin boş ve tabiri caizse “bekleme” modunda<span class="dipnot-no-css _idGenCharOverride-2"><span id="footnote-039-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-039">45</a></span></span> olduğu zamanlarda devreye giren bir “toparlama” faaliyeti gibi gözüküyor. Normal insanlarda DMN faaliyeti zihnin dağınık sıçrama süreçleri olarak karşımıza çıkıyor. Fakat meditatif pratikleri sıklıkla uygulayan insanlarda DMN faaliyeti de değişime uğruyor ve daha odaklı, o ânın farkındalığını daha keskin sağlayan bir duruma geçiş yapıyorlar.<span class="dipnot-no-css _idGenCharOverride-2"><span id="footnote-038-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-038">46</a></span></span> İster meditatif alışkanlıkları olan birisinde isterse normal yaşam gaileleri ile boğuşan bir zihinde olsun, DMN faaliyeti zihnimizin çok ihtiyaç duyduğu hallerden birisi. Bu faaliyet sırasında ise bilincin kontrolü dışındaki zihinsel devrelerimiz, muhtemelen zihinsel süreçlerimizde ayrık parçaları toparlamaya ve aralarında yeni bağlantılar kurup bozmaya benzer bir iş yapıyor. (<em class="italic-css _idGenCharOverride-1">Bu süreci eski tip bilgisayarlardaki “defragmantation” yani dosyaları birleştirme işlemine benzetmeden edemem!</em>) Bu süreçlerde de çoğu zaman zihnimizi arka planda meşgul eden bir soruna dair yeni bağlantılar ve çözüm yolları bulunabiliyor. Ayrıca zihnimizi meşgul eden tekrarlı düşüncelerin sükûnete erebilmesi için de yine böyle bir DMN sürecine ihtiyaç duyuluyor gibi görünmekte. Kısacası; durup bir süre aylaklık yapmak, hiçbir şeye kafayı takmadan sadece dinlenmek zannettiğimizden çok daha aktif bir zihinsel sürecin devreye girebilmesi için temel şartlardan... Bundan mahrum kaldığımızda ise “yorgun” ve “dağınık” beyin<span class="dipnot-no-css _idGenCharOverride-2"><span id="footnote-037-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-037">47</a></span></span> sendromları diye anılmaya başlayan durumları yaşamamız gayet olası.</p>
			<p class="genel-baslik2-css"><a id="_idTextAnchor071"/>SÜREĞEN (KRONİK) STRES</p>
			<p class="metin-css">Yukarıda bahsettiğimiz sempatik sinir sistemi ve HPA ekseni gibi stres yanıtı yollarının ana amacı elbette bizi karşılaştığımız streslerle başa çıkabilecek hareketlere yönlendirmek ve böylece hayatta tutmaktır. Tabiattaki birçok koşulda bu sistemler harika iş çıkarırlar. Tabii ortamlarda ancak gerçek stres durumlarında devreye giren bu tip yanıt, hemen her zaman hayat kurtarıcıdır. Fakat söz konusu insan olunca, işler o kadar da net olmayabiliyor. İnsanoğlu; sanal, psikolojik ve zihinsel stres üretebilen tek canlı olarak, stres sistemini aşırı ve uzun süre uyarabilme özelliği ile yegânedir. Bu garip ve bize has özelliğimize bir de modern yaşamın eklediği ilave sıkıntı unsurları eklenince, modern dünyada stresin neden en önde gelen sağlık sorunu olduğunu anlamamız kolaylaşır. </p>
			<p class="metin-css">Hayvanlar âleminde stresten ülser, kanser, spastik kolon yahut depresyon gibi hastalıklara yakalanan canlı görme şansınız neredeyse yoktur. Bu tip hastalıkları sadece insanlarda ve bir de insanlarla birlikte yaşayan ev hayvanlarında görebiliyoruz. Zira tabiatta ne insan medeniyetinin getirdiği aşırı zihinsel ve bedensel yüklenmeye neden olan şartlar ne de insandaki gibi zamanda uçuşan ve gerçek dışı endişelerle ömür geçiren zihinler vardır. Tabiattaki stres o nedenle hemen her zaman “akut” strestir. Tabiatta çok nadir durumlarda görülen süreğen yani “kronik” stres ise büyük oranda insana hastır ve dertlerimizin temelini oluşturur. </p>
			<p class="metin-css">Süreğen stres hem beden hem de beyin için yıkıcı etkiler yapar. Öncelikle sürekli yüksek devirde çalışan bir motorun zamanla aşınmasına benzer şekilde adrenalin, kortizol gibi hormonlarca devamlı kamçılanan beden sistemi, belli bir zaman sonra arızalar vermeye başlar. Bu sinir ve hormon sinyalleri tüm organlara farklı şekilde ulaştığından, metabolizma sağlığımıza kadar her işlevimizi doğrudan etkileme becerilerine sahiptir. Karaciğerimizden yağ dokumuza, beyin devrelerimizden kaslarımıza kadar bedenin her yerinde süreğen stresin olumsuz etkilerini görebiliriz. Damar sertliği, kalp yetmezlikleri, metabolik sorunlar, böbrek problemleri, çeşitli kanser vakaları ve bazı otoimmün (bedenin kendi bağışıklık sisteminin aşırı çalışmasından kaynaklanan) sorunlar gibi birçok durumun stresle doğrudan yahut dolaylı biçimde ilişkili olduğunu artık iyice biliyoruz. Sürekli aktif bir sempatik sistemle yaşamak, tiroit hormonu gibi bedenin adeta “akordunu” yapan hormonların düzeylerinde kalıcı değişiklikler yapma ve bunları salgılayan hormon bezlerinde farklı düzeylerde hasarlar meydana getirme gibi sonuçlara gebedir. </p>
			<p class="metin-css">Herkeste aynı derece ve biçimde ortaya çıkmasa da sürekli stres ve artmış sempatik faaliyet, birçok hastalığın kolaylaştırıcısıdır. En iyi bildiğimiz örnek belki de sindirim sorunlarıdır. Hatırlayınız: Sempatik sistem aktif olduğunda ilk baskılanan faaliyetlerden birisi sindirim faaliyetleriydi. Çünkü enerjimizi daha önemli bir tehdide yönelten sistem artık devreye girmişti. Ancak sindirim faaliyetinin uzun süre baskılanması, mide duvarındaki koruyucu tabakanın zayıflaması ve aşırı asit salgılanması nedeniyle gastrit ve ülser gibi sıkıntılarla; bağırsak hareketlerinin düzensizleşmesi nedeniyle kabızlık ve hatta spastik kolon, rahatsız (irritable) bağırsak sendromu gibi meşhur sıkıntıların ortaya çıkmasına yol açabilir. Sindirimdeki bu sıkıntıların zincirleme etkileri ise bu kitabın hacmini çokça aşacak sayısız patolojik durumu tetikleme potansiyeli taşır.</p>
			<p class="metin-css">Yine sempatik sistem faaliyetinin bir parçası olarak kana salgılanan adrenalin sürekli yüksek miktarda olunca kalp kaslarında yorulmaya, buna bağlı olarak birçok kalp rahatsızlıklarına, kanda yağ asidi miktarının aşırı yükselmesine ve tüm bedende iltihabi tepkilerin zamanla birikmesine neden olur. Bu da yine birçok hastalığın temel ortak nedenlerinden birisidir.</p>
			<p class="metin-css">HPA ekseninin son ürünlerinden olan kortizolün uzun süre yüksek düzeyde seyretmesi ise bir dizi iyi bilinen etkiye neden olur. Kortizolün bedendeki 3 temel etkisini tekrar hatırlarsak; bunların uzun süre boyunca devam etmesi, aşağıdaki üç temel istenmeyen duruma da rahatlıkla zemin hazırlar:</p>
			<p class="metin-iceriden-css">1. Sürekli kortizol etkisi ile kan şekerinin yükseltilmesi, pankreasımızdan kan şekerini düşürmek ve normal düzeylere getirmek için salgılanan insülin hormonunun salgılanmasını da dolaylı olarak uyarır. Uzun zaman boyunca süren böyle bir etki, pankreasta insülin salgılamaktan sorumlu olan beta hücrelerinin ölmesine ve böylece “şeker hastalığı”nın tetiklenmesine neden olabilir.</p>
			<p class="metin-iceriden-css">2. Bağışıklık sistemimizin sürekli yüksek kortizol tarafından baskılanması, bedenimizi hem enfeksiyonlara açık hale getirmeye hem de yaygın iltihabi tepkimelerin artmasına yol açabilen bir etkiye sahiptir. Günümüzde gerek beyinde gerekse bedende başlayan birçok popüler hastalığın, bedenimizin her tarafında etkisini hissettiren “yaygın iltihabi reaksiyonlara” bağlı olduğunu biliyoruz. Bu süreğen (kronik) iltihaplanma (enflamasyon) aklımıza gelebilecek hemen hemen tüm hastalıkların başlangıç zeminini oluşturur. Ayrıca yine sürekli baskılanan bağışıklık sistemi, normal bir bedendeki sıradan işlerinden birisi olan kanser hücrelerini yok etme işlevini de zamanla yerine getiremez olur ve bunun da yol açabileceği sorunlar hepimizin mâlumudur.</p>
			<p class="resim-16px-css"><img alt="" class="_idGenObjectAttribute-3" src="../Images/GORSEL-14.jpg"/></p>
			<p class="sekil-aciklamalari-8px-css"><span class="bold-css">GÖRSEL 14:</span> Uzun süren (kronik) stres sonucunda kanda devamlı yüksek miktarda kortizol bulunmasının bazı yan etkileri. Beynimizden bağışıklık sistemimize kadar her yeri etkileyen bu hormon kısa dönemde hayatımızı kurtarırken, uzun dönemde çok yüksek seyrettiği takdirde hayatımızı tehlikeye sokabiliyor.</p>
			<p class="resim-0px-css"><img alt="" class="_idGenObjectAttribute-3" src="../Images/GORSEL-15a.jpg"/></p>
			<p class="sekil-aciklamalari-8px-css"><span class="bold-css">GÖRSEL 15:</span> Uzun süre tedavi edilmeyen depresyon neticesinde hippokampus hacminde görülen küçülme. Küçülme özellikle sol hippokampusta belirgin olarak karşımıza çıkıyor (insanlarda genellikle sol hippokampus dil ile ilgili bellek işlevlerinden sorumluyken, sağ taraf görsel ve mekânsal bellekle ilgili devreler içerir). Sağ tarafta uzun süreli bir depresyon hastasının, sol tarafta ise normal bir insanın beyin kesitleri görülüyor. Sınırları çizilmiş ve ok işaretleriyle işaretlenmiş bölüm, hippokampusun orta kısımlarından bir kesit görüntüsünü temsil ediyor.</p>
			<p class="resim-0px-css"><img alt="" class="_idGenObjectAttribute-3" src="../Images/GORSEL-15b.jpg"/></p>
			<p class="sekil-aciklamalari-24px-css"><span class="bold-css">GÖRSEL 16:</span> Tedavi edilmeyen depresyon boyunca hippokampus hacminin nasıl küçüldüğünü gösteren ölçüm sonuçları (Brenner ve ark. 2000, 157(1):115-8; Am J Psychiatry).</p>
			<p class="metin-iceriden-css">3. Sürekli yüksek kortizol, beyinde de uyarıcı etkiye sahiptir demiştik. Bu uyarıcı etki özellikle kortizol alıcılarının yoğun olarak bulunduğu hippokampus adlı pek merkezî bir beyin bölümü için geçerlidir. Hippokampus; hafıza, yön bulma ve birçok bilişsel özellikle doğrudan ilintili bir temporal lob parçasıdır. Uzun süreyle yüksek seyreden kortizol hormon düzeyleri, bu bölgedeki hücrelerin artık kortizole yeterince cevap verememesine ve ölmesine neden olarak hippokampusun “küçülmesine” neden olur. Beyinde hippokampus dışında birçok bölge de yine süreğen stresten benzer şekilde etkilenerek işlevlerini ya kısmen ya da tamamen yitirebilir. Bu nedenle kısa dönemde beyin için uyarıcı ve uyandırıcı olan kortizol, uzun dönemde adeta öldürücü bir etki yapar.</p>
			<p class="genel-baslik2-css"><a id="_idTextAnchor072"/>STRESİ YÖNETME BECERİSİ</p>
			<p class="metin-css">Kortizol yaşamımızı sürdürmek için bu kadar önemli bir hormon; bizi tehlikelerden koruyor, alarm sistemi görevini yapıyor vesâire ama bir taraftan da kendi kurduğumuz yaşam alanının gerekliliklerine bağlı olarak bizi öldürebiliyor da. Dolayısıyla ne yapacağız? Yani bu sistem içinde sıkışıp kalmış gibi gözüküyoruz. Oysa aslında çaresi kolay: Bu devrin en önemli yetkinliği, insanoğlunun stresini yönetebilme becerisidir.</p>
			<p class="metin-css">Stres, eğer belirli bir farkındalıkla fark edilmez, üzerinde çalışılmaz ve kendi haline bırakılırsa, kendimizi içine hapsettiğimiz bu medeniyet şartlarında hepimiz için neredeyse kaçınılmaz bir sorun hâline dönüşür. Dolayısıyla bu ürettiğimiz medeniyetin içinde yaşamayı seçiyorsak onun en önemli gerekliliklerinden birisi olan stres yönetimini de muhakkak öğrenmemiz gerekiyor. </p>
			<p class="metin-css">Stres nasıl yönetilir? İnsanoğlunun gene çok sade bir kuralı var: İnsanın hayatında bütün zihinsel gücünü, motivasyonunu, yönelimini kendisine çeken bir uğraşı varsa; “Akış” dediğimiz o zamanın nasıl geçtiğini anlamayıp kendini kaybettiği, çok zevk aldığı faaliyetler bütünü varsa; insan öyle bir şeyin içindeyken stres yaşamıyor ve vücudu çok uzunca bir süre stresi kontrol edebilir, modüle edebilir hale geliyor. </p>
			<p class="metin-css">Son bölümde özellikle insanın neden böyle donatıldığını konuşurken bunu daha detaylı olarak inceleyeceğiz. Bu noktada insanın kendini olayların akıntısına maruz bırakması ve bir şeyleri değiştirmeye çalışmaması yani bir yaratıcı faaliyette bulunmaması durumunda stresin çok daha yıkıcı etkileri olduğunu biliyoruz. Bunun yakın zamanda yayınlanan ilginç bir sonucu da var: Kendi hayatları üzerinde söz söyleme hakkı daha az olan insanlar, daha erken yaşta ani kalp krizlerinden ölme riski taşıyorlar. </p>
			<p class="metin-css">İnsanların kendi hayatları üzerinde karar verebilme, hayatlarını istedikleri yönde yönlendirebilme yetilerinin sağlıklarıyla çok yakından alâkası var. Yani insan sadece karnı doyduğunda, her şeyi maddî olarak yerinde olduğunda keyif yapabilen, rahat olabilen bir canlı değil. Zihinsel bazı artılara da ihtiyacı var insanoğlunun. Özellikle hayatında yaratıcı bir faaliyet varsa, kişi stresini o zaman çok kolay yönetebiliyor. </p>
			<p class="metin-css">Bunun en bariz örneğini sporcularda, sanatçılarda, hakikaten yaratıcı işlerle uğraşan bilim ve düşünce insanlarında görebiliyoruz. Bu arada bilim ve düşünce insanları derken, meslek olarak “akademisyenleri” kastetmediğimi de eklemeliyim. Zira mesleği akademisyenlik olan insanların pek azı gerçek anlamda bilim ve düşünce insanıdır aslında. Akademisyenleri hep bilim ve düşünce insanlarıymış gibi algılamamız, zihinsel kısa yollarımızdan sadece bir diğeridir. Gerçekten zor sorunlar üzerine, zor engeller üzerine gidip duran, onları aşmak üzere muhtelif yollar araştıran, gerek zihinsel gerek bedensel olarak sınırlarını zorlayan insanların stresle ilişkilerinin çok daha faklı olduğunu görüyoruz. Ama rutin, sıkıcı, devamlı tekrarlara dayanan bir hayat içerisinde -zaten rutinin ve tekrarın bizi çok öldürücü bir tarafı var- beynimiz ve bedenimiz zorlanmadığı zaman hızla kendini kaybediyor. Bir de bu stres etkisini üzerine eklediğimizde hakikaten bizim için öldürücü hale gelebiliyor.</p>
			<p class="metin-css">Tabii herkesin hayatında böyle uçuk, yaratıcı vs. faaliyetler olmasını beklemek makul ve mantıklı değil. Çoğumuz günlük hayatın gerektirdiklerini yerine getirmeye çalışırken bile günlerimizi tüketebiliyoruz. Dolayısıyla bu tantanalı süreç içerisinde aslında binlerce yıldır insanların uyguladığı çok önemli taktikler ve teknikler var. Bir kere bütün dinler insanlara arada bir günlük hayatlarını kesintiye uğratıp kendilerine dönmeleri, bir şeyler düşünmeleri yahut dua etmeleri için özel bir zaman öneriyor. Biz de kültürümüzde buna dua, zikir, ibadet gibi değişik isimler veriyoruz. Haftada bir kiliseye gitmek şeklinde olsa bile insanların rutinlerini kesip bir şeyler yapması, bütün dinlerin ortak vazettikleri tavsiyelerden biri... Hepimizin bu doğrultuda yapabileceği bir şeyler var aslında. Az bir miktar da olsa vaktimizi bu konu için ayırabileceğimizi biliyoruz... Gelin şimdi neler yapabileceğimize dair birkaç sade örneğe göz atalım.</p>
			<p class="genel-baslik2-css"><a id="_idTextAnchor073"/>“ŞİMDİ”DE KALMAK İÇİN BAZI BASİT EGZERSİZLER</p>
			<p class="genel-baslik3-boslksz-css"><a id="_idTextAnchor074"/>1. Ağız Tadıyla Bir Kuru Üzüm Yemek</p>
			<p class="metin-css">Farkındalık egzersizlerinin belki de en çok bilineni, toplam 15 dakika kadar süren “kuru üzüm farkındalığı” çalışmasıdır. Evet, ilk kez duyduysanız adı biraz tuhaf, kabul ediyorum. Ama deneyin, ne demek olduğunu anlayacaksınız! </p>
			<p class="metin-css">Önce önümüzdeki kuru üzüm kâsesinden veya torbasından rastgele bir kuru üzüm tanesi alıyoruz. İlk olarak bu suyu çekilmiş ve büzüşmüş üzüm tanesine 2-3 dakika kadar dikkatle bakıp onu detaylı biçimde inceliyoruz. Gözlerimizle kuru üzümün buruşuk ve şekilsiz yüzeyini tararken olabilecek en küçük detaylara ve karmaşıklığa özel bir dikkat gösteriyoruz. Genellikle normalde göremediğimiz birçok ayrıntıyı şimdi ilk saniyeler içinde fark etmeye başladık, değil mi? İncelememiz enikonu bittikten ve üzüm tanesini görsel olarak iyice tanıdıktan sonra yine 2-3 dakika boyunca onu burnumuza yaklaştırıp, her bir nefeste ağır ağır kokluyoruz. </p>
			<p class="metin-css">Amacımız, henüz bedenimizle buluşmamış bu üzüm tanesini koku bileşenleri açısından da tanımak. Dikkatimizi bu süre içinde mümkün mertebe koku duyumuza vererek hem üzümün gerçek kokusunu duymaya hem de o âna kadar alamadığımız çeşitli kokuları almaya çalışıyoruz. Bu sırada elbette dışarıdan başka kokular da algı alanımıza giriyor fakat bizim dikkatimiz üzümde! Onu onlarca farklı uyaran arasından özel bir dikkatle ayırt etmenin tadını çıkarıyoruz. Bu süreç tamamlandıktan sonra, sıra üzümün “dokusunu” hissetmeye geliyor. Bu minik ve nazenin nesnenin fiziksel yapısını daha yakından tanımak için, üzüm tanesini bedenimizde dokunma duyusu açısından en hassas yerlerden birisi olan dudaklarımıza dokunduruyor ve arada bir de elimizde evirip çeviriyoruz. Artık görüntüsüyle, kokusuyla ve dokusuyla iyice yakından tanımaya başladığımız, varlığını tüm detaylarıyla hissetmeye çalıştığımız bir üzüm tanemiz var. Bu sırada o minik nesne için doğan tepkilerimize yöneliyoruz. Bizde nasıl bir duygu uyandırıyor? Ne hissediyoruz? Kokusu, şekli, yapısı, rengi bize neleri çağrıştırıyor? Bu bölümü de yaklaşık 5-6 dakika kadar sürdürüyoruz. Hiç acelemiz yok... </p>
			<p class="metin-css">Üzüm tanemizi iyice tanıdıktan, onunla duygusal köprülerimizi de iyice inceledikten sonra onu yavaşça ve itinayla ağzımızın içine, dilimizin üzerine yerleştiriyoruz. Ama çiğnemeye başlamıyoruz. Bu safha, dokunma duyumuzun en hassas olduğu dil ve ağız mukozasıyla üzümümüzü çok daha yakından tanımaya ayırdığımız bir bölüm. Fiziksel yapısını artık oldukça iyi tanıdığımız bu nesnenin ağzımızın içindeyken bize nasıl hisler verdiğine odaklanıyoruz. Belki yeni ayrıntılar keşfederek şekline, rengine, kokusuna ve dokusuna eşlik etmeye başlayan tadını da almaya başlıyoruz. Bir yandan da zihnimiz duygularımızı kontrol ediyor... </p>
			<p class="metin-css">Kendinizi nasıl hissediyoruz? Sabırsız mı, sıkılmış mı, iştahlı mı? Yoksa (umulur ki) hayret ve hayranlık dolu mu? Artık en son safhadayız ve her zaman yaptığımız gibi ağzımızda bulunan bu minik meyveyi çiğneyip yutacağız. Yalnız bu kez olabildiğince daha ağır davranıyoruz. Yavaşça çiğnemeye başlarken dağılan yapısının serbest bıraktığı tat ve kokuları, üzümün ağzımızdaki salgılarla yavaşça eriyişini ve bu ânın bize verdiği hisleri derinlemesine duyumsuyoruz. Üzümü ağzımızda gezdirip dişlerimizle parçaladıkça, o biraz evvel yakından tanıştığımız taneciğin bize nasıl karıştığını ve bizimle nasıl da bir olmaya başladığını gözlemliyoruz. </p>
			<p class="metin-css">Bir iki dakika içinde yutma refleksimiz devreye giriyor. Artık onu bedenimizin içine doğru yolcu ederken, geçtiği yollarda nasıl bir tat ve lezzet duygusu uyandırdığını, bize ne hissettirdiğini büyük bir dikkatle izliyoruz. Yutkunduktan sonra da bu etkileri birkaç dakika boyunca izlemeye devam ediyoruz. Nasıl hissediyorum? Baskın duygularım neler? Ağzımda ve boğazımda nasıl bir etki bıraktı? Şimdi nerede olduğunu hissedebiliyor muyum? Midemde de bir duyumsama yaratır mı acaba? </p>
			<p class="metin-css">İşte böyle! Farkında olarak, “şimdi”de kalarak yediğimiz tek bir üzüm tanesi bile bizde çok çarpıcı bir deneyim oluşturur. Belki şekilsiz, sıradan, milyonlarca benzerinden sadece bir tanesi olan bir kuru üzümdür o. Ama bir durup bakarsak, tek bir üzüm tanesinde bulabileceğimiz algı deneyimlerinin sınırı yoktur. Tadı, dokusu, kokusu, uyandırdığı duygu, çağrıştırdığı anı... O kadar çok şey var ki tek bir üzüm tanesinin içinde... </p>
			<p class="metin-css">Burada kısaca tanımlamaya çalıştığım bu 15 dakikalık farkındalık egzersizi belki kulağa (göze) kolay geliyor olabilir ama kolay olduğuna karar vermeden önce bir deneyin... Oldukça zor olduğunu göreceksiniz. İlk kez uygulandığında bilhassa zordur. Zira neredeyse bütün hayatını otomatik pilotta yaşamaya programlı bir canlının, beslenme gibi temel bir refleksle ilişkili böyle bir deneyimi yavaşlatarak buradan ders çıkartabilmesi, çoğu zaman ciddi bir çaba ve odaklanma gerektirir. Fakat bir kere denediğiniz takdirde unutulmaz bir süreç yaşayacaksınız. Tekrarladıkça da her bir deneyimin, her bir üzüm tanesinin ve her bir karşılaşmanın ne kadar özel, ne kadar yegâne olduğunu bir kez daha fark edeceksiniz. </p>
			<p class="genel-baslik3-css"><a id="_idTextAnchor075"/>2. Yürüme Farkındalığı</p>
			<p class="metin-css">Bu egzersizde özellikle “bir yere varmaya çalışmadan” yürümek önemlidir. Gidilecek bir yer olmaması dikkatin sadece yürüme eyleminde odaklanmasını kolaylaştırır. Bir dairenin etrafında dönebilir ya da ileri geri gidip gelebilirsiniz.</p>
			<p class="metin-css">Rahatsız edilmeyeceğiniz sakin bir odada ya da açık havada olmanız ve egzersizi yaparken eğer varsa ayakkabınızı çıkarmanız tavsiye edilir.</p>
			<p class="metin-css">1. Ayakta durun ve tüm dikkatinizi ayak tabanlarınıza getirin. </p>
			<p class="metin-css">2. Yürümeye başlamadan önce, bütün bedeninizin ağırlığını bir sağ bir sol ayağınıza geçirin.</p>
			<p class="metin-css">3. İki ayağınızda da eşit ağırlığı bulduğunuzda, ileriye doğru bir adım atın ve ayağınızın hareketini fark edin.</p>
			<p class="metin-css">4. Zihninizde “kaldır - hareket ettir - bırak” ifadelerini kendinize tekrarlayabilirsiniz.</p>
			<p class="metin-css">5. Adım attığınız ayağınızı yere bırakırken, ağırlık değişimini fark ediyor musunuz?</p>
			<p class="metin-css">6. Ağırlık öndeki ayağınıza geçerken, arkadaki ayağınızı “kaldırın”, “hareket ettirin” ve “bırakın”.</p>
			<p class="metin-css">7. Yürümek için gerekli olan kaslarınızı hissedin.</p>
			<p class="metin-css">8. Dikkatinizi, ayağınızın yerle temas ettiği noktalara getirin.</p>
			<p class="metin-css">9. Bir süre ayaklarınızın hareketini ve yerle temasını izleyerek yürüdükten sonra yürüme farkındalığını nefes alış-veriş farkındalığıyla eşleştirmeyi deneyin!</p>
			<p class="metin-css">10. Egzersize en az iki dakika ayırın ve her gün otomatik olarak, hiç düşünmeden gerçekleştirdiğimiz o yürüme deneyiminin size nasıl görünmeye başladığını da izleyin.<span class="dipnot-no-css _idGenCharOverride-2"><span id="footnote-036-backlink"><a class="_idFootnoteLink _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-036">48</a></span></span> </p>
			<p class="genel-baslik3-css"><a id="_idTextAnchor076"/>3. Beden Farkındalığı: Sağ El</p>
			<p class="metin-css">– Bir an durun ve tüm dikkatinizi sağ elinize verin.</p>
			<p class="metin-css">– Sağ elinizin parmaklarını ve avuç içinizi fark edin.</p>
			<p class="metin-css">– Eliniz herhangi bir yere dokunuyorsa, nasıl temas ettiğine dikkat edin.</p>
			<p class="metin-css">– Bir süre dikkatinizi avuç içinizde tutun.</p>
			<p class="metin-css">– Hissettiğiniz herhangi bir şey var mı? Avuç içinizi nasıl hissediyorsunuz?</p>
			<p class="metin-css">– Avcunuzdaki ısı nasıl? Avuç içiniz sıcak mı, soğuk mu, yumuşak mı, pürüzlü mü? </p>
			<p class="metin-css">– Şimdi dikkatinizi sağ elinizin herhangi bir parmağında toplayın.</p>
			<p class="metin-css">– Seçtiğiniz parmağın dokunduğu herhangi bir şey var mı? </p>
			<p class="metin-css">– Eğer dokunuyorsa bu dokunuş nasıl gerçekleşiyor? Dokunmak size neler hissettiriyor? </p>
			<p class="metin-css">– Bu egzersizi, bedeninizin herhangi bir bölgesine odaklanarak ya da dikkatinizi yüz kaslarınızdan ayak tabanlarınıza kadar birçok bölge arasında gezdirerek yapabilirsiniz.</p>
			<p class="genel-baslik3-css"><a id="_idTextAnchor077"/>4. Nefes Farkındalığı</p>
			<p class="metin-css">Dikkati odaklamak için kolay ve pratik bir egzersiz de nefesi saymaktır. İstikrarlı bir şekilde her gün uygulandığında, dikkati sürdürebilme kapasitesini belirgin derecede arttırma etkisi olduğu kanıtlanmıştır.</p>
			<p class="metin-css">– Bu egzersiz için öncelikle dikkatinizi nefesinize davet edin ve bir süre nefesinizin vücudunuza kendi doğal ritminde nasıl girip çıktığını gözlemleyin.</p>
			<p class="metin-css">– Nefeslerinizi mümkünse burnunuzdan alıp verin ve nefesinizi uzatmaya ya da derinleştirmeye çalışmayın.</p>
			<p class="metin-css">– Hazır olduğunuzda her nefes verişinizden sonra saymaya başlayın.</p>
			<p class="metin-css">– Nefes al - nefes ver 1, nefes al - nefes ver 2, nefes al - nefes ver 3...</p>
			<p class="metin-css">– Her seferinde 10’a kadar saydıktan sonra tekrar 1’e dönün.</p>
			<p class="metin-css">– Dikkatiniz dağılır veya hangi sayıda olduğunuzu unutursanız yeniden 1’den başlayın.</p>
			<p class="metin-css">– Bu egzersizi günde 5 dakikanızı ayırarak yapabilirsiniz.</p>
			<p class="genel-baslik3-css"><a id="_idTextAnchor078"/>5. Şimdiki An’da Kısa Bir Gözlem </p>
			<p class="metin-css">– Gün içinde istediğiniz bir vakitte gözlem yapmak için kendinize zaman ayırın.</p>
			<p class="metin-css">– Şimdiki ânın içinde olan her ne ise, <span class="bold-css">yargılamadan </span>ve <span class="bold-css">değiştirmeye çalışmadan</span> sadece farkına varın.</p>
			<p class="metin-css">– Tüm duyularınıza dikkat ederek işe başlayabilirsiniz.</p>
			<p class="metin-css">– Çevrenizdeki eşyalara onları merak eden gözlerle bakın.</p>
			<p class="metin-css">– İlginç bulduğunuz bir nesne olursa durup biraz inceleyebilirsiniz.</p>
			<p class="metin-css">– Bulunduğunuz ortamın ışığını fark edin.</p>
			<p class="metin-css">– Ortamın sıcaklığı nasıl?</p>
			<p class="metin-css">– Aynı anda ellerinizin ve ayaklarınızın ısısına da dikkat edin.</p>
			<p class="metin-css">– Aldığınız herhangi bir koku, duyduğunuz herhangi bir ses var mı?</p>
			<p class="metin-css">– Oturma kemiklerinizin oturduğunuz yerle temasını fark edin.</p>
			<p class="metin-css">– Oturduğunuz koltuk ya da sandalyeden destek almak nasıl bir his?</p>
			<p class="metin-css">– Şu anda, burada otururken rahat mısınız?</p>
			<p class="metin-css">– Dikkatinizi çeken herhangi bir bedensel duyumunuz var mı? </p>
			<p class="metin-css">– Zihninizdeki düşünceler neler? Zihninizden düşüncelerin gelip geçmesine izin verin.</p>
			<p class="metin-css">– Bu egzersizi gün içinde vakit buldukça, 3-4 dakika kadar yapabilirsiniz.</p>
			<p class="genel-baslik3-css"><a id="_idTextAnchor079"/>6. Gündelik Eylemlerde Farkındalık: Diş Fırçalama Egzersizi</p>
			<p class="metin-css">Diş fırçalama egzersizi, şimdiye kadar bahsettiğimiz egzersizlerden farklı olarak koşuşturmaca içindeyken de yapabileceğimiz bir egzersizdir. İşte bu yöne sahip olduğu için de ayrı bir önemi var. Çünkü aslında bütün mesele bu farkındalık egzersizlerini hayatımızın içine taşıyabilmekten geçiyor. </p>
			<p class="metin-css">Genelde yaptığımız, yapacağımız ya da belki yapamadığımız şeylere odaklandığımız için kendimize ve içinde bulunduğumuz ânın özelliklerine odaklanamadığımızı kabul ettik. Farkındalık egzersizlerini yaparak bu konuya eğilmeye karar verdiğimizde en önemli aşamalardan biri, bu egzersizleri bütün hayatımıza yaymak olacak. Günlük hayatın içinde kendimizi ne kadar “zihnimizin zıpladığı başka yerlerde yakalarsak”, oraya ve o âna dönmek için reflekslerimizin gelişmesi o kadar kolaylaşacaktır. </p>
			<p class="metin-css">Bu egzersizin aşamalarını okurken ilk başta içinizden bazı itiraz sesleri yükselebilir. Dişlerini hemen iki dakikada fırçalayıp işe yetişmek için koşturmak zorunda olanlarımız veya günün sonunda uyumak için kendini yatağa atmanın hayalini kuranlarımız -ki bunlar hiç azınlıkta sayılmaz- ilk bakışta bu egzersizi biraz ütopik de bulabilir. Aman ha içinizden “Benim diş macununun kokusunu içime çekecek kadar uzun vaktim yok ki...” diyerek kendinizi tuzağa düşürmeyin! Bu egzersizlerle biz zaten “aceleyle yaşadığımız” hayatımız için küçük anlardaki büyük farkındalıkları yakalamayı amaçlıyoruz. Yoksa arada sırada bir kenara çekilip bu farkındalık egzersizlerini uygulamak ve sonra bunları “aceleyle yaşadığımız” hayatımıza dâhil edememiş olmak bizi amacımıza ulaştıramaz. </p>
			<p class="metin-css">Bu egzersizleri, gelişigüzel yaşadığımız bir saniyenin içine aslında onlarca farkındalığı sığdırabildiğimizi görmek için yaptığımızı burada kendimize hatırlatmamızda fayda var. Evet, işe geç kalmamak için koşturduğumuz bir sabah da dişimizi fırçalarken macunun kokusunu içimize çekebiliriz! Bunu kendimize hatırlatacak kadar ânın ve kendimizin “farkında” olmamız bizim için o saniyeyi gerçekten yaşanan bir zamana çevirecektir. Ve bu egzersizlerle yapmaya çalıştığımız şey de aslında fabrika ayarlarımıza dönerek, “aceleden” unuttuğumuz “yaşama” biçimlerimizi yeniden devreye sokabilmektir... Bu konuda artık hemfikirsek egzersize geçebiliriz.</p>
			<p class="genel-baslik4-css"><a id="_idTextAnchor080"/>Diş Fırçalama Egzersizi</p>
			<p class="metin-css">– Diş fırçanızı elinize alın ve tüm dikkatinizi fırçanın sapının elinizle olan temasına verin.</p>
			<p class="metin-css">– Fırçanın dokunuşu elinizde nasıl bir his oluşturuyor? Fırçayı tutarken sapını sıkıyor musunuz ya da parmaklarınız gevşek mi duruyor?</p>
			<p class="metin-css">– Şimdi yavaş ve dikkatli bir şekilde diş macununu, fırçanın üzerine sıkın.</p>
			<p class="metin-css">– Dişlerinizi fırçalamaya başlamadan önce diş macununun kokusunu içinize çekin.</p>
			<p class="metin-css">– Macunu koklarken zihninizde herhangi bir algı oluştu mu? </p>
			<p class="metin-css">– Acele etmeden, diş macununu dişlerinize temas ettirin.</p>
			<p class="metin-css">– Tek tek dişlerinizi fırçalarken diş macununun tadını hissetmeye çalışın (tabii ki yutmadan).</p>
			<p class="metin-css">– Diş fırçalama eylemine devam ederken birçok kez kendinizi düşüncelere dalmış vaziyette bulabilirsiniz.</p>
			<p class="metin-css">– Bunu fark ettiğiniz her seferde dikkatinizi yaptığınız eyleme geri getirin.</p>
			<p class="metin-css">– Bu egzersizi herhangi bir gündelik eyleminize de uyarlayabilirsiniz. </p>
			<p class="metin-css">Burada sadece sıklıkla uygulanan farkındalık çalışmalarına dair birkaç örnek veriyoruz. Gördüğünüz gibi günlük işlerinizin birçoğuna, bedeninize ve beden işlevlerinize dikkatinizi yönelterek siz de kendi farkındalık çalışmalarınızı üretebilirsiniz.</p>
			<p class="metin-css">Bu tip çalışmaların faydası, sadece bazı ilginç duyumlarımızın oluşmasıyla sınırlı değildir. Farkındalık egzersizleri sürekli ve düzenli olarak tekrarlandıklarında beynimizin, özellikle de ön beynimizin yoğunlaşma, dikkat ve dikkati sürdürme devrelerinde kalıcı değişikliklerin ve etkinlik artışının olmasını sağlar. Bu da gün içinde yaptığımız işlere dikkatimizi doğru şekilde verme, dikkatimizi bir iş üzerinde yeterince sürdürme konusundaki yetkinliğimizi artırır. Ayrıca bu egzersizler, kapasitesi oldukça dar olan bilinçli zihnimizin kapasitesini de artırarak günlük olaylara daha serinkanlı ve daha geniş açılı bakmamıza yardımcı olurlar.</p>
			<p class="metin-css"><span class="bold-css">Bilinçli dikkatinizi belli bir süre yönelttiğiniz her yerde, neresi olursa olsun, daha önce bilmediğiniz bir şeyi öğrenme fırsatı bulacaksınız. Ben bunun hiçbir istisnasını yaşamadım.</span> Her fırsatta “Bir saat tefekkürün bir sene nafile ibadetten daha hayırlı” olduğunu söyleyen rahmetli dedemin ne demek istediğini, böyle anlarda daha iyi anlayabildiğimi düşünürüm hep...</p>
			<p class="genel-baslik2-css"><a id="_idTextAnchor081"/>DÜŞÜK STRESLİ BİR YAŞAM İÇİN 10 ÖNERİ</p>
			<p class="metin-css">1. Anda kalma tekniklerini öğrenin ve rutin olarak hayatınıza yerleştirin.</p>
			<p class="metin-css">2. Hayatınızı olabildiğince sadeleştirin.</p>
			<p class="metin-css">3. Dijital teknolojiyi bilinçli ve akıllıca kullanın. Kullanımınızı planlamaya zaman ayırmayı unutmayın.</p>
			<p class="metin-css">4. Kendiniz için kendinizden fedakârlıklar yapın. Erken kalkın, spor yapın, dengeli beslenin ve İnsanın Fabrika Ayarları’na uygun bir yaşam için planlı adımlar atın.</p>
			<p class="metin-css">5. Durmayı, dinlenmeyi ve kendinize vakit ayırmayı ciddi olarak planlayın.</p>
			<p class="metin-css">6. Ömrünüzü aşacak bir hayal belirleyin ve o hayale doğru küçük adımlar atma alışkanlığını hayatınıza yerleştirin.</p>
			<p class="metin-css">7. Akış’a geçecek bir uğraş edinin. Bu uğraşınızda ustalaşmak ve derinleşmek için planlı vakit ayırın.</p>
			<p class="metin-css">8. İnandığınız gibi yaşayın; “mış gibi” yapmaktan kaçının.</p>
			<p class="metin-css">9. Karşılıksız ve beklentisiz iyilik yapın. Bunu elinizden geldiğince sık tekrarlayın.</p>
			<p class="metin-css">10. Her fırsatta elinizdeki hayat, kaynak, imkân ve fırsatları düşünün ve bolca şükredin.</p>
			<p class="metin-css">Bu bölümü kapatırken, zihinsel ve bedensel gerginliğin temel nedeninin “duramamak” olduğunu fark etmiş olmalıyız. Hızla geçen şu yaşamda arada bir durmak, bakmak, görmek, hayatın tadını çıkarmak ve ne oluyorsa yargısızca izlemeye çalışmak; huzura açılan nice kapıyı da görebilmemizi sağlayacak. Zira bu beyin ve bu zihin, bu kadar yük için yapılandırılmış görünmüyor. Îfâ etmesi gereken başka vazifeleri var...</p>
			<p class="metin-css">Bir sonraki kısımda “Sınırları Aşma” özelliğimizi konuşurken, umuyorum bu vazifeler kendini daha da belirgin olarak hissettirecektir.</p>
			<hr class="HorizontalRule-1"/>
			<div class="_idFootnotes">
				<div class="_idFootnote" id="footnote-047">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-047-backlink">37</a>   Travma denince insanların büyük kısmı “muhakkak iyileştirilmesi veya temizlenmesi gereken patolojik deneyimler” gibi bir anlam çıkarabiliyor. Fakat travmalar aslında olumsuz tecrübelerin bizde bıraktığı duygusal izlerdir. Bazen çok şiddetli ve belirleyici bazense son derece soluk ve belirsiz olabilirler. Bazı travmalar bütün hayatımızı etkileyecek ölçüde büyük bir duygusal yük ortaya çıkarttığı ve oldukça güçlü oldukları için bunları görmezden gelmek pek mümkün değildir. Fakat travmaları sihirli yöntemlerle “silivermek” de hem imkânsız hem de hatalı bir bakış açısının neticesinde oluşan desteksiz bir arzudur. Travmalar insan türü için aslında geliştirici ve ilerletici, öğretici deneyimlerdir. Tabii bir şartla: Dönüştürülebilmesi gerekir. Eğer usta bir rehber, koç, terapist veya psikolog ile üzerinde çalışılır, farkındalık geliştirilirse, travmaların yaşamın geri kalanı için faydaya dönüştürülebilmesi genellikle mümkün olur. Bu bağlamda, travmaları “silme” iddiaları da aslında bir yönüyle yaşamda bizi daha yüksek ve ilginç noktalara çıkartabilecek basamakların ortadan kaldırılması anlamına gelir. Neyse ki bu “travma silme” meselesi sanıldığı kadar kolay ve mümkün değildir. Niyâzî-i Mısrî’den bir dizeyi de bu vesile ile tekrar hatırlayalım: “Derman arardım derdime, derdim bana derman imiş…”</p>
				</div>
				<div class="_idFootnote" id="footnote-046">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-046-backlink">38</a>   Böyle bir akış veya şimdi bilincinin doğurgan olduğuna da ilaveten dikkatlerimizi çekmek isterim. Bir ressamın resmi baskı yapan bir dijital yazıcı gibi çalışmaz. Yani sadece zihnindeki imgeyi bire bir tuvale kopyalamaz. Anda Akış’a geçen zihin, keşfetme ve yaratma süreçlerinin de tetiklendiği bir vasat oluşturur ve genellikle sanatçının zihnindeki soyut imgeler, o yaratıcı süreç sayesinde çoğu zaman sanatçıya da hayret veren bir esere dönüşebilir.</p>
				</div>
				<div class="_idFootnote" id="footnote-045">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-045-backlink">39</a>   Bkz. <em class="italic-css _idGenCharOverride-1">Kimsenin Bilemeyeceği Şeyler</em>, S. Canan, 2015.</p>
				</div>
				<div class="_idFootnote" id="footnote-044">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-044-backlink">40</a>   Akış deneyimi hakkında daha detaylı bilgi için <em class="italic-css _idGenCharOverride-1">Değişen Be(y)nim</em> adlı kitabıma başvurabilirsiniz. </p>
				</div>
				<div class="_idFootnote" id="footnote-043">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-043-backlink">41</a>   Bu başlık, konunun ayrılmaz bir parçası olmayıp “kader” konusunu zihinsel bir sorun olarak taşıyan benim gibi okuyucular içindir. Böyle bir derdiniz olmadığını düşünüyorsanız bu başlığı geçebilirsiniz.</p>
				</div>
				<div class="_idFootnote" id="footnote-042">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-042-backlink">42</a>   “Namazda gözü olmayanın ezanda kulağı olmaz” deyişini hatırlayınız.</p>
				</div>
				<div class="_idFootnote" id="footnote-041">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-041-backlink">43</a>   Stres kavramının bizde strese neden olmasının en önemli nedenlerinden birisinin de çok farklı sıkıntı durumlarının sadece “stres” kelimesi ile karşılanması olduğunu düşünmeden edemiyorum. Zira bir dilde benzer ama aralarında ufak farklar olan durumları niteleyecek ne kadar farklı kelimeniz varsa, o kavramlara dair farkındalığınız ve kavramların farklarına dair algı çözünürlüğünüz o derece artar. Çünkü beynimiz (zihnimiz) dil ile düşünür (<em class="italic-css _idGenCharOverride-1">Kimsenin Bilemeyeceği Şeyler,</em> Tuti Kitap, 2015). Halbuki Türkçemizde temelde “sıkıntı” anlamına gelen ama çok farklı sıkıntılı durumları nitelemek için kullandığımız stres kelimesinin farklı durumlarını karşılayan “gam, kasvet, keder, inkisar, ızdırap, hüzün, kahır, yeis, efkâr, tasa, dert, mihnet, elem, üzüntü, sıkıntı, kaygı…” gibi birçok kelimemiz mevcuttur (yahut mevcut idi). Bu anlamların hepsini tek kelimeye sıkıştırdığımızda bu farklı zihin durumlarını tanıyamaz ve anlamlandıramaz oluruz. Dil yeteneğini ve kelime dağarcığını genişletmek “stresi yönetebilmek” için iyi bir başlangıç hamlesi olabilir.</p>
				</div>
				<div class="_idFootnote" id="footnote-040">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-040-backlink">44</a>   Adrenal kelimesi Latince Ad (üzerinde) ve Rena (böbrek) kelimelerinin birleşmesinden oluşur. Eş anlamlısı olan Epinefrin kelimesini daha az kullanıyoruz (Epi: üzerinde, Nefron: böbrek). Medulla ise “orta”, “öz” veya “soğan” anlamlarına gelen bir başka terimdir. Böbrek üstü bezlerinden salgılanan esas kimyasalın adına ise “adrenalin” yahut “epinefrin” diyoruz. Her ikisi de aynı maddeyi temsil eden, aynı anlama gelen kelimelerdir.</p>
				</div>
				<div class="_idFootnote" id="footnote-039">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-039-backlink">45</a>   “Bekleme” demişken; gerçekten de bir kuyrukta bekleme yahut bir randevunuza erken gidip bekleme durumunda kalma gibi haller, DMN devresinin faaliyete geçmesi için aslında oldukça uygun zamanlardır. Fakat eğer bilinçli farkındalıkla ilgili bir çalışmamız veya niyetimiz yoksa çoğumuz bu bekleme anlarına katlanamaz, zihnimizi istemsiz olarak sıranın ne zaman bize geleceğine yahut sıramız geldiğinde ne yapacağımıza yönlendiririz. Bu en varsayılan alışkanlığımızdır. Benzer şekillerde, sadece beklerken ânın değişkenlerine odaklanmak yerine dünkü toplantıda söyleyebilecekken söylemediklerimizle yahut yakın veya uzak gelecekteki dertlerle zihnimizi meşgul ederiz. Bu durumda DMN faaliyeti ancak dağınık bir şekilde devreye girer ve belki de o anda en önemli sorunlarınızdan birisinin çözümünün aklınıza gelebileceği değerli bir fırsatı da kaçırmış olabilirsiniz. Kim bilir?</p>
				</div>
				<div class="_idFootnote" id="footnote-038">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-038-backlink">46</a>   Tomasino ve ark. 2012; doi: 10.3389/fnhum.2012.00346</p>
				</div>
				<div class="_idFootnote" id="footnote-037">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-037-backlink">47</a>   Dağınık ve yorgun beyin olarak ifade edilen durumlar modern insanın sıklıkla karşılaştığı ve bilişsel performansı olumsuz etkileyen durumların genel adıdır. Fiziksel yorgunluk, sinirlilik, sabırsızlık ve odaklanma sorunları ile karşımıza çıkan bu tip durumlar, toplumda maalesef gittikçe daha yaygın hale geliyor. Bu tip durumlarda farkındalık çalışmaları, nöro-biyo-feedback uygulamaları gibi yöntemler fayda sağlasa da en önemli önlem, kendi hayatımızda “fabrika ayarlarımıza” mümkün mertebe uygun sadeleştirmeler ve düzenlemeler yapmak.</p>
				</div>
				<div class="_idFootnote" id="footnote-036">
					<p class="dipnot-css"><a class="_idFootnoteAnchor _idGenColorInherit" href="../Text/insanin-fabrika-ayarlari-2-iliskiler-ve-stres-7.xhtml#footnote-036-backlink">48</a>   Bir şekilde yürüme imkânı bulamayanlar, bu tip egzersizleri her gün yaptıkları başka otomatik hareketler için de rahatlıkla deneyebilirler.</p>
				</div>
			</div>
		</div>
</body>
</html>