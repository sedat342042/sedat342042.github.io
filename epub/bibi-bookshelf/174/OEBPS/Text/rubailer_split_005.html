<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_3">Eserleri ve Tesiri</h2>

  <p class="normal">Celaleddin Rumi (H: 604, M: 1207) Belh’te doğdu. Devrinin en büyük âlimlerinden olan babası Bahaeddin Veled bu şehri terk ettikten sonra Nişabur, Bağdat, Mekke ve Şam’a kona kona uzun bir köçümden sonra Lârende’ye geldi ve yedi sene orada kalıp, Selçuk Sultanı Alâeddin Keykubat’ın davetiyle Konya’ya yerleşti. Küçük Celaleddin bu seyahatte çok şey görmüş, öğrenmiş, bilhassa babasının teşkil ettiği irfan muhitinde bütün melekelerini vaktinden evvel inkişaf ettirmişti.</p>

  <p class="normal">Zekâsı o devir büyüklerinin dikkatini celp ediyordu. Babasının ölümü üzerine Konya’da daha 25 yaşında ders vermeye başladı. Bu kadar genç iken, zamanın hukuk ilmi demek olan fıkıhta üstat olmuştu. Daha o sıralarda küller altında korlar gibi yanan şair tarafı henüz meydana çıkmış değildi. Tebrizli Şemseddin isminde başı boş, coşkun, ümmi bir dervişle telakkisi manevi ve batıni istidadının inkişafına sadece bir vesile oldu.</p>

  <p class="normal">Bu hadiseden sonra Celaleddin Rumi hakiki manasıyla “Mevlânâ” olmuştur. Şarkta bu söz, ismi sorulmadan kendisini tanıtmaya yetiyordu. Altmış sekiz senelik hayatının imtidadınca okudu, okuttu, söyledi, yazdı ve yazdırttı. Muazzam bir cilt teşkil eden gazellerinden mürekkep “Divan-ı Şemsülhakayık”ı; son zamanlarda Şarktakinden daha büyük bir vukufla Garpta tetkik edilen “Mesnevi”si, bu büyük Türk şair ve hakimiyle iftihar etmemizin ne kadar yerinde olduğunu gösterir.</p>

  <p class="normal">Acemce yazdığı halde sofi mizacı, panteist telakkileriyle bilhassa bizim edebiyatımıza tesiri pek mühimdir. Mesnevi olmasaydı, Aşık Paşa Garipname’sine bu kadar mükemmel bir numune bulamayacak; Divan-ı Kebir bulunmasaydı Yunus Emre vecitli ilahilerine aynı coşkun ritmi vermekte çok güçlük çekecekti.</p>

  <p class="normal">Bunlardan başka Mevlânâ, Şark edebiyatında manzum birer vecize olan rubailerden de söylemiştir. Binlere bâliğ olan bu inciler, rubaiyatı çok meşhur olan Hayyam’ınkilerden şiir ve felsefe itibarıyla hiç de aşağı değildir. Bilhassa taassuba isyan ve aşkı daha platonik ve daha ila-hi bir lirizm ile söylemekte Hayyam’a üstün sayabiliriz.</p>

  <p class="normal">Derc ettiğimiz birinci rubai, ancak ocağını kaybeden bir Türk’ün duyabileceği yurt hislerini söylüyor. Onu okurken milletini ve milliyetini unutmamış büyük bir Türk ile gönül gönüle geldiğimizi hissetmiyor muyuz?</p>

  <p class="normal">O Türktü, bizdendi ve bizimdir. Hıristiyanın savmaasından <sup class="calibre3"><a href="../Text/rubailer_split_118.html#footnote-257-1" id="footnote-257-1-backlink">[1]</a></sup>, Musevinin havrasından, Budistin mabedinden ve nihayet mutaassıp Müslümanın mescidinden çıkıp ve onların hepsini yıkıp bizzat Tanrı ocağından başka bir şey olmayan “Gönül Evi”ni kendine ibadetgâh yaptı. En büyük vecdi orada duydu ve sevgilisine hiçbir kayda bağlı olmaksızın orada taptı.</p>

  <p class="normal">Ondaki bu coşkunluk ve taassupsa karşı gösterdiği manevi cürettir ki benim bu küçük tercümeyi Türk okuyucularına takdimime saik olmuştur.</p>

  <p class="normal">Bunlar, Şark metinlerindeki derin vukuf ve melekelerinden istifade ettiğim, Darülfünun müderrislerinden Şerefeddin ve Baki beyefendilerle beraber tercüme edilmiştir. Elimizde en eskisi 749’da yazılmış olmak üzere dört nüsha vardı.</p>

  <p class="normal">Rubai metinlerini Arap harfleriyle yazmayıp yeni harflerle koymamın sebebi, eski harfleri bugün bilmeyen ve yarın bilmeyecek olanlara okumak imkânını verebilmektir. Biz, kendi şiveleriyle Türkçe söyleyen İranlı kardeşlerimizi nasıl ve ne kadar anlıyorsak, onlar da kendi dilimize göre söylediğimiz Farisi’yi elbette o kadar anlayacaklardır.</p>
</body>
</html>
