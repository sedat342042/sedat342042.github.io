<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_9">IX</h1>

  <p class="normal">Ertesi gün Eugenia kapıcı dairesinin küçük, kirli aralığında genç bir adamla konuşurken, kapıcı kadın hava almak için gizlice ev kapısının önüne çıkmıştı.</p>

  <p class="normal">— Artık bu işi burada bitirmeliyiz, Mauricio, –diyordu Eugenia,– bunu sürdüremeyiz, özellikle dün olanları sana anlattıktan sonra.</p>

  <p class="normal">— Ama, –dedi Mauricio denilen delikanlı,– o seni isteyen kişi dalgının teki, saf bir adam olduğunu söylemiyor muydun sen?</p>

  <p class="normal">— Evet, ama paralı, üstelik halam beni rahat bırakmaz. Gerçeği söylemem gerekirse, kimseye kabalık yapmak hoşuma gitmez, kimsenin de benim başımı ağrıtmasını istemem.</p>

  <p class="normal">— Kov gitsin!</p>

  <p class="normal">— Nereden? Halamla eniştemin evinden mi? Ya onlar kovmamı istemezlerse?</p>

  <p class="normal">— Hiç aldırma.</p>

  <p class="normal">— Ne aldırdığım var, ne de aldırmayı düşünüyorum, ama zavallının, tam evde olduğum saatte beni ziyarete geleceğini sanıyorum. Sen de anlarsın ya, odama kapanıp beni görmesini yadsımam söz konusu olamaz ve bana sormadan, sessizce acı çeken rolünü oynayacaktır.</p>

  <p class="normal">— Bırak, oynasın.</p>

  <p class="normal">— Hayır, hangi türden olursa olsun, hiçbir dilenciye dayanamam, üstelik böyle, gözleriyle sadaka dilenenlere. Bana bakışlarını bir görsen!</p>

  <p class="normal">— Seni duygulandırıyor mu?</p>

  <p class="normal">— Beni rahatsız ediyor. Niçin doğrusunu söylemeyeyim ki sana, evet, beni duygulandırıyor</p>

  <p class="normal">— Peki korkuyor musun?</p>

  <p class="normal">— Saçmalama oğlum! Ben hiçbir şeyden korkmam. Benim için senden başka kimse yok.</p>

  <p class="normal">— Zaten biliyordum! –dedi Mauricio kendine güvenerek, bir elini Eugenia'nın dizine koydu ve öylece kaldı.</p>

  <p class="normal">— Karar vermen gerekir, Mauricio, –dedi.</p>

  <p class="normal">— Ama neye güzelim, ne için?</p>

  <p class="normal">— Olması gereken şeye oğlum, olması gereken şeye. Artık evlenmemize!</p>

  <p class="normal">— Peki neyle yaşayacağız?</p>

  <p class="normal">— Sen bir iş buluncaya dek benim kazandığımla.</p>

  <p class="normal">— Senin kazandığınla mı?</p>

  <p class="normal">— Evet, şu benim tiksindirici müziğimle.</p>

  <p class="normal">— Senin kazandığınla ha? Hayır, olamaz bu? Asla! Asla! Asla! Senin kazancınla yaşamaktansa!.. İş arayacağım, iş aramayı sürdüreceğim, bekleyelim bakalım...</p>

  <p class="normal">— Bekleyelim... bekleyelim... böylece yıllarımız geçip gidecek, –diye haykırdı Eugenia, Mauricio'nun dizkapağına elini koyduğu ayağıyla yere vurarak.</p>

  <p class="normal">Ve delikanlı, titrediğini hissedince elini çekti, ama bu kez kolunu kızın boynuna doladı ve parmaklarıyla sevgilisinin küpelerinden birisiyle oynamaya başladı. Eugenia ses çıkarmıyordu.</p>

  <p class="normal">— Bak Eugenia, eğlenmek için bu salak adama yüz verebilirsin.</p>

  <p class="normal">— Mauricio!</p>

  <p class="normal">— Haklısın! Kızma, güzelim!</p>

  <p class="normal">Koluyla Eugenia'nın başını kendine doğru çekti, dudaklarını dudaklarına yaklaştırdı ve gözlerini kapatarak ıslak, sessiz ve uzun bir öpücük kondurdu.</p>

  <p class="normal">— Mauricio!</p>

  <p class="normal">Ve sonra Eugenia onu gözlerinden öptü.</p>

  <p class="normal">— Bu böyle süremez, Mauricio!</p>

  <p class="normal">— Nasıl? Bundan daha iyi ne var? Asla daha iyi olamayacağımızı anlamıyor musun?</p>

  <p class="normal">— Sana söylüyorum Mauricio, bu böyle sürüp gidemez. İş aramak zorundasın. Müzikten tiksiniyorum.</p>

  <p class="normal">Zavallı kız, açıkça ayrımına varmadan, müziğin sonsuz bir hazırlanma, hiçbir zaman erişilemeyecek bir amaca hazırlanma, hiç bitmeyen sonsuz bir başlangıç olduğunu belli belirsiz duyumsuyordu. Müzikten bıkmıştı.</p>

  <p class="normal">— İş arayacağım, Eugenia, iş arayacağım.</p>

  <p class="normal">— Hep aynı şeyi söylüyorsun ve hep yerimizde sayıyoruz.</p>

  <p class="normal">— Sen sanıyorsun ki...</p>

  <p class="normal">— Aslında aylaktan başka bir şey değilsin sen ve sonunda benim sana iş aramam gerekecek. Kuşkusuz siz erkeklerin umurunda değil beklemek!..</p>

  <p class="normal">— Sen öyle sanıyorsun...</p>

  <p class="normal">— Evet, evet, ben ne söylediğimi biliyorum. Ve bir kez daha yineliyorum sana, aç bir köpeğin gözleri gibi, Don Augusto'nun yalvaran gözlerini görmek istemiyorum...</p>

  <p class="normal">— Sana neler oluyor böyle, kızım!</p>

  <p class="normal">— Hadi şimdi, –diye ekledi ayağa kalkıp onu eliyle iterken,– rahat dur, çık, temiz hava al, sana gereken bu!</p>

  <p class="normal">— Eugenia! Eugenia! –diye kulağına yalvardı, sert ve nerdeyse ateşli bir sesle,– istemiş olsaydın...</p>

  <p class="normal">— Sevmeyi öğrenmesi gereken insan sensin, Mauricio. Öyleyse... adam... olmayı da! İş ara, acele karar ver; olmazsa ben çalışacağım; acele karar ver. Yoksa...</p>

  <p class="normal">— Yoksa... ne?</p>

  <p class="normal">— Hiç! Bu işi bitirmek gerekir!</p>

  <p class="normal">Yanıt vermesini beklemeden kapıcı dairesinin küçük aralığından çıktı. Kapıcı kadınla karşılaşınca:</p>

  <p class="normal">— İşte yeğeniniz burada, Senyora Marta, söyleyin ona, artık bir karar versin.</p>

  <p class="normal">Eugenia başı dimdik sokağa çıktı, o sırada bir laternadan çılgın bir polka duyuluyordu. "Korkunç! Korkunç! Korkunç!" dedi kız kendi kendine, yokuş aşağı kaçarcasına gitti.</p>
</body>
</html>
