<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_5">V</h1>

  <p class="normal">Güçlü kanatları inci gibi çiy tanecikleriyle kaplı, yırtıcı kuş gözlerini bulanık güneşe dikmiş, fırtınalarla çelikleşen göğsü uykuya dalmış, pırıl pırıl bir kartal bulutları delip uçuyordu; çevresinde yeryüzünün uzaktan duyulan gürültülerinin verdiği sessizlik ve orada, yukarıda, gökyüzünün tepesinde, gözle görülmeyen kokulu reçineler yayan pırıltılı iki yıldız. Sessizliğin ortasında <span class="ideitalik">"La Correspondancia!..</span><sup class="calibre2"><a href="../Text/Sis1_split_039.html#footnote-100-7" id="footnote-100-7-backlink">[7]</a></sup>" diyen tiz bir çığlık yükseldi. Ve Augusto yeni bir günün ilk ışığını hafifçe görür gibi oldu.</p>

  <p class="normal">"Düş mü görüyorum, yoksa gerçek mi?" diye sordu kendi kendine battaniyesine sarılırken. "Kartal mıyım ben, yoksa insan mı? Bu gazetede ne var acaba? Yeni gün bana ne gibi yenilikler getirecek? Acaba bu gece Corcubión'u bir deprem yutmuş olabilir mi? Peki niçin Leipzig'i değil de? Ah! Düşüncelerin şiirsel çağrışımı, coşku verici kargaşa. Dünya bir kaleydoskop. Mantığı dünyaya insanoğlu koyuyor. En üstün sanat, rastlantı sanatıdır. Öyleyse biraz daha uyuyalım." Ve yatağında öteki yana dönüyor.</p>

  <p class="normal"><span class="ideitalik">La Correspondencia!..</span> Sirkeci! Sonra bir araba ve daha sonra bir otomobil, sonra da birkaç çocuk.</p>

  <p class="normal">"Olanaksız!" dedi Augusto yine kendi kendine. "İşte geri gelen bir yaşam. Ve yaşamla birlikte aşk... Peki aşk nedir? Acaba bütün bunların damıtılması mı? Sıkıntının özü olmasın? Eugenia'yı düşünelim, uygun bir saat."</p>

  <p class="normal">Eugenia'yı düşünmek amacıyla gözlerini kapadı. Düşünmek mi?</p>

  <p class="normal">Ama bu düşünce gittikçe sulandı, eridi ve az sonra bir polkaya dönüştü. Çünkü odasının penceresinin altına bir laterna gelmişti ve çalıyordu. Augusto'nun ruhu notalarla yankılanıyordu, düşünemiyordu.</p>

  <p class="normal">"Dünyanın özü müziksel," dedi Augusto, laternanın son notası susunca. "Peki benim Eugenia'm da müziksel değil mi? Her yasa bir ritim yasasıdır, ritim de aşktır. İşte şimdi, kutsal sabah, günün bekâreti bana bir buluştur sunuyor: aşk, ritimdir. Ritmin bilimi matematiktir; aşkın duygusal anlatımı müziktir. Anlaştık. gerçekleşmesi değil, anlatımı."</p>

  <p class="normal">Kapıya hafifçe vurulmasıyla düşünceleri kesildi.</p>

  <p class="normal">— Girin!</p>

  <p class="normal">— Beni mi çağırdınız, Küçük Bey? –diye sordu Domingo.</p>

  <p class="normal">— Evet... kahvaltım!</p>

  <p class="normal">Her zamankinden en az bir buçuk saat önce çağırmıştı, ayrımında bile olmamıştı, ama artık çağırdığına göre saati gelmemiş bile olsa, kahvaltıyı istemek zorundaydı.</p>

  <p class="normal">"Aşk canlılık veriyor ve iştahı zamanından önce getiriyor," dedi Augusto. "Sevmek için yaşamak gerek! Evet ve de yaşamak için sevmek gerek!"</p>

  <p class="normal">Kahvaltı etmek için kalktı.</p>

  <p class="normal">— Hava nasıl, Domingo?</p>

  <p class="normal">— Her zamanki gibi Küçük Bey.</p>

  <p class="normal">— Öyleyse ne iyi ne kötü.</p>

  <p class="normal">— Öyle.</p>

  <p class="normal">Uşağın kuramıydı, onun da kendine göre kuramları vardı.</p>

  <p class="normal">Augusto yıkandı, saçlarını taradı, giyindi ve yaşamında bir amacı varmış gibi, yaşamdan zevk alan bir insan gibi hazırlandı. Hüzünlü olmasına karşın.</p>

  <p class="normal">Kendini sokağa attı, birdenbire yüreği küt küt atmaya başladı. "Dur," dedi, "eğer onu görmüş olsaydım, onu uzun süredir tanıyor olsaydım; evet, hayali hemen hemen doğuştan beri var! Anacığım, koru beni!" Ve yakınından geçerken, karşılaştıklarında şapkasıyla değil de, daha çok gözleriyle selamladı Eugenia'yı.</p>

  <p class="normal">Onun peşine düşmek için geri dönmek üzereydi, ama mantığı ve kapıcı kadınla çene çalmak isteği üstün geldi.</p>

  <p class="normal">"Bu, o, evet o," diye sürdürdü konuşmasını, "bu o, bizzat kendisi, yıllardır, hem de bilmeden aradığım kadın; o da beni arıyordu. Önceden hazırlanmış bir uyumla birbirimize yazılmıştık; birbirimizi tamamlayan iki monadız biz. Aile, gerçek bir toplumsal hücredir. Ben ise molekülden başka bir şey değilim. Bilim ne kadar da şiirsel. Tanrım! Anacığım, anacığım, işte oğlun burada, gökyüzünden bana öğüt ver! Eugenia, benim Eugenia'm!.."</p>

  <p class="normal">Kendisini gözetleyip gözetlemediklerini görmek için her yana baktı, sonra havayı kucaklarken şaşırıp kaldı. Kendi kendine söylendi: "Aşk bir esrime; bizi biz olmaktan çıkarıyor."</p>

  <p class="normal">Margarita'nın gülümsemesi onu yine gerçeğe –gerçeğe mi?– döndürdü.</p>

  <p class="normal">— Peki yeni bir haber yok mu? –diye sordu ona Augusto.</p>

  <p class="normal">— Hiç yok, Küçük Bey. Henüz çok erken.</p>

  <p class="normal">— Mektubu ona teslim ederken hiçbir şey sormadı mı?</p>

  <p class="normal">— Hiçbir şey.</p>

  <p class="normal">— Ya bugün?</p>

  <p class="normal">— Evet bugün sordu. Adresinizi, sizi tanıyıp tanımadığımı ve kim olduğunuzu sordu. Küçük Bey'in kendi evinin adresini yazmayı unuttuğunu söyledi bana. Ve sonra bana bir görev verdi...</p>

  <p class="normal">— Görev mi? Ne gibi bir görev? Çabuk söyle.</p>

  <p class="normal">— Sizi bir daha görecek olursam sözlendiğini, sevgilisi olduğunu söylememi söyledi bana.</p>

  <p class="normal">— Sevgilisi olduğunu mu?</p>

  <p class="normal">— Daha önce bunu size söylemiştim beyim.</p>

  <p class="normal">— Önemli değil, savaşacağız! Bana yardım edeceğinize söz verir misiniz Margarita?</p>

  <p class="normal">— Kuşkusuz, evet.</p>

  <p class="normal">— Öyleyse yeneceğiz.</p>

  <p class="normal">Ve çekildi. Yeşillikleri seyrederek, kuşların aşklarını şakımalarını dinleyerek coşkusunu tazelemek için Alameda'ya gitti. Yüreği yeşilleniyordu ve yüreğinin derinliklerinde de, çocukluk anıları bülbül gibi şakıyordu.</p>

  <p class="normal">Özellikle annesiyle ilgili anılardan oluşan gökyüzü, bütün öteki anılarının üzerine hoş ve tatlı bir ışık saçıyordu.</p>

  <p class="normal">Babasını pek az anımsıyordu, daha uzaklarda yitip giden efsanevi bir gölgeydi; kan kırmızısı bir günbatımı bulutu. Kan kırmızısı, çünkü daha küçücükken, onu ağzından oluk oluk gelen kanlar içinde, ölü gibi görmüştü. Çok gerilerde kalmış olmasına karşın, annesinin evi inleten, o "oğlum!" diye haykırışı hâlâ yüreğinde yankılanıyordu; bu çığlık ölen babasına mı, yoksa ölümün anlaşılmaz gizemi karşısında bir şey anlayamamaktan taş kesilmiş Augusto'ya mı yönelikti, bilmiyordu.</p>

  <p class="normal">Az sonra acıdan titreyen annesi onu göğsüne bastırdı ve uzaklardan geliyormuş gibi duyulan "oğlum! oğlum! oğlum!" sesleriyle, ateşten gözyaşları içinde onu kutsuyordu. Annesinin göğsüne yaslanarak o da ağladı: Coco'nun insanı yutan bakışlarıyla karşılaşmak korkusuyla, o kederle çırpınan kucağın tatlı karanlığına yüzünü ne dönmek, ne de ayırmak yürekliliğini gösterebiliyordu.</p>

  <p class="normal">Ve gözyaşları içlerine akmaya başlayıncaya ve kara gölgeler evden silinip gidinceye dek ağıtlı ve karanlık günler birbirini izledi.</p>

  <p class="normal">Hoş ve sıcak bir evdi. Perdelere işlenmiş beyaz çiçeklerden ışıklar süzülüyordu. Koltuklar, yıllar geçtikçe çocuklaşan ninelerin ve dedelerin içtenliği ile kollarını açıyorlardı. Babasının içtiği son puronun külleri, hep oracıktaki küllükteydi. Ve orada, duvarda babasıyla artık dul kalan annesinin evlendikleri gün çekilmiş resimleri asılıydı. Baba uzun boyluydu, bir ayakkabısının dilini gösterecek biçimde ayak ayak üstüne atmış oturuyordu, annesi ise kısa boyluydu, yanında ayaktaydı, elini, tutmak için değil de, bir güvercin gibi hafifçe konmak için yaratılmış incecik elini kocasının omzuna dayamıştı.</p>

  <p class="normal">Her an siyahlar içinde olan annesi, her zaman ağzının ve araştıran gözlerinin çevresinde dulluğunun ilk günlerinde biriken gözyaşı tortusu ve bir gülümsemeyle, gürültü yapmadan küçük bir kuş gibi dolaşıp duruyordu. "Senin için yaşamalıyım, yalnızca senin için, Augusto." diyordu, geceleri yatmadan önce. Augusto da gözyaşlarıyla ıslanmış bir öpücüğü alıp gece düşlerine götürüyordu.</p>

  <p class="normal">Yaşam, her ikisi için de tatlı bir düş gibi geçiyordu.</p>

  <p class="normal">Geceleri annesi ona bir şeyler okurdu: Kimi zaman bir Azizin yaşamını, kimi zaman Jules Verne'in bir romanını ya da basit, içtenlikli bir masalı. Kimi zaman da uzaklarda kalmış gözyaşlarına karışan sessiz ve tatlı bir gülümsemeyle gülüyordu bile.</p>

  <p class="normal">Sonra Augusto okula başladı ve geceleri onu derslerine çalıştıran yine annesi oldu. Ve derslerine çalıştırmak için önce kendisi öğreniyordu. Dünya tarihinin bütün o acayip adlarını öğrendi ve her zaman gülümseyerek: "Tanrım insanlar ne saçma şeyler yapabilmişler!" diyordu. Matematik öğrendi ve bu tatlı annenin en iyi yaptığı şey matematik oldu. "Annem kendisini matematiğe vermiş olsaydı..." derdi kendi kendine. Ve iki bilinmeyenli bir denklemin çözümünde gösterdiği çabayı anımsardı. Psikoloji öğrendi, en büyük zorluğu bunda çekti. "Sorunları karmakarışık yapmak ne de hoşlarına gidiyor!" derdi. Fizik, kimya ve biyoloji çalıştı. Biyolojinin sevmediği yanı, hayvanlara ve bitkilere acayip adlar takılmasıydı. Fizyolojiden tiksiniyordu ve oğlunu bu derse çalıştırmayı reddetti. Çıplak kalp ya da akciğerleri gösteren resimlere bakınca, kocasının kanlı ölümünü gözlerinin önüne geliyordu. "Bütün bunlar çok çirkin, oğlum," diyordu Augusto'ya. "Tıp okuma. İçimizdeki organların nasıl olduklarını bilmemek daha iyi."</p>

  <p class="normal">Liseyi bitirince Augusto'yu kollarına aldı, dudaklarının üstündeki ayva tüylerine baktı, gözyaşlarını tutamayarak haykırdı: "Baban yaşasaydı da!.." Onu dizlerinin üstüne oturttu, artık bir delikanlı olan çocuk bundan utanıyordu, kadıncağız, oğlu kucağında, ölmüş kocasının küllüğüne sessiz sessiz bakakaldı.</p>

  <p class="normal">Peşinden yüksek öğrenim geldi, üniversite arkadaşlıkları ve oğlunun kendi kanatlarını çırpmaya başladığını görünce kederlenen zavallı anne. "Ben senin için yaşıyorum, senin için yaşıyorum ben," diyordu sık sık oğluna, "sen ise, kim bilir hangi kadın için!.. İşte dünya böyle, oğlum." Hukuk fakültesinden mezun olduğu gün, eve geldiğinde annesi gülünç bir ciddiyetle elini alıp öptü ve kucaklarken kulağına fısıldadı: "Baban seni kutsuyor, yavrum!"</p>

  <p class="normal">Annesi hiçbir zaman kendisi yatmadan yatmazdı ve yatağına yatınca bir öpücük kondururdu. Böylece hiçbir zaman geceyi dışarıda geçiremedi. Uyandığı zaman da ilk gördüğü kişi annesi oluyordu. Sofrada yemediği bir şey olursa, annesi de yemezdi.</p>

  <p class="normal">Sık sık birlikte dolaşmaya çıkarlardı ve gök kubbenin altında, kadın kocasını düşünerek, delikanlı da önlerinden geçen ilk kişiyi düşünerek sessizce yürürlerdi. Ve kadın ona her zaman aynı şeyleri, günlük şeyleri, çok eski ve her dem yeni şeyleri anlatırdı. Sözlerinin çoğu: "Sen evlendiğin zaman..." diye başlardı.</p>

  <p class="normal">Güzel ya da yalnızca şirin bir genç kıza rastlayacak olsalar, annesi Augusto'ya göz ucuyla bakardı.</p>

  <p class="normal">Ve ölüm gelip çattı, parmaklarının ucuna basa basa, göçmen bir kuş gibi gürültü yapmadan, o ağır, ciddi ve acısız, tatlı ölüm geldi, bir sonbahar akşamı ağır ağır uçarak aldı götürdü kadını. Eli oğlunun elleri arasında, gözleri gözlerinde öldü. Augusto elinin soğumaya başladığını, gözlerinin sabitleştiklerini duyumsadı. Soğuk bedenine sıcacık bir öpücük kondurduktan sonra, elini bıraktı ve gözlerini kapadı. Yatağın yanına diz çöktü o birbirinin aynı yılların öyküsü gözlerinin önünden geçti.</p>

  <p class="normal">Şimdi ise orada, Alameda'da kuş cıvıltıları altında Eugenia'yı düşünüyordu. Eugenia'nın ise sevgilisi vardı. "Korkarım oğlum," derdi ona annesi, "yaşam yolunda ilk dikene rastlamandan." Ah! Şimdi o burada olsaydı, bu ilk dikende gül açtırmak için!</p>

  <p class="normal">"Annem hayatta olsaydı buna bir çözüm yolu bulurdu," dedi Augusto kendi kendine, "ne olursa olsun, iki bilinmeyenli bir denklemin çözümünden daha güç değil ya."</p>

  <p class="normal">Kendi kendine konuşması, zavallı bir hayvanın zayıf iniltileriyle kesildi. Gözleriyle çevreyi kolaçan etti ve sonunda bir ağaççığın yeşilliğinde yolunu arıyora benzeyen, ufacık, zavallı bir köpek gördü. "Zavallıcık!" dedi, "daha yeni doğmuş, ölsün diye bırakmışlar; öldürme yürekliliğini gösterememişler." Ve hayvanı aldı yanına.</p>

  <p class="normal">Hayvancık anne kucağı arıyordu. Augusto ayağa kalktı, düşüne düşüne evine geldi. "Eugenia öğrenirse, rakibim için kötü bir darbe olacak! Kim bilir zavallı hayvancığı ne kadar sever! Sevimli de, çok sevimli. Zavallıcık, nasıl da yalıyor elimi!.."</p>

  <p class="normal">— Süt getir, Domingo; çabuk getir, –dedi uşağa, kapıyı açar açmaz.</p>

  <p class="normal">— Şimdi de köpek almak mı geldi aklınıza, Küçük Bey?</p>

  <p class="normal">— Onu satın almadım, Domingo; bu köpek tutsak değildi, özgürdü; buldum onu.</p>

  <p class="normal">— Ha, demek sokağa atılmış.</p>

  <p class="normal">— Hepimiz atılmışız, Domingo. Süt getir.</p>

  <p class="normal">Domingo süt ve emmesini kolaylaştırmak için de küçük bir sünger getirdi. Daha sonra Augusto, Orfeo'ya –niçin bilmiyordu, ama bu adı vermişti köpeğe– bir biberon istedi.</p>

  <p class="normal">Zamanla Orfeo sırdaşı oldu, Eugenia'ya olan aşkının sırlarını anlatıyordu ona.</p>

  <p class="normal">"Bak Orfeo," diyordu alçak sesle, "savaşmak zorundayız. Ne yapmamı salık verirsin? Annemi tanımış olsaydın... Ama göreceksin, Eugenia'nın kucağında, yumuşak ve sıcacık ellerinin altında uyuduğun zaman göreceksin. Peki şimdi ne yapacağız, Orfeo?"</p>

  <p class="normal">O gün yemek hüzünlü geçti, gezinti hüzünlü oldu, satranç oyunu hüzünlü oldu ve o gece gördüğü düş hüzünlüydü.</p>
</body>
</html>
