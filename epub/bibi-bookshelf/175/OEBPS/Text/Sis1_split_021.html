<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_17">XVII</h1>

  <p class="normal">Victor, Augusto'ya:</p>

  <p class="normal">— Don Eloíno Rodríguez de Alburquerque y Alvarez de Castro'yu anımsar mısın? –diye sordu.</p>

  <p class="normal">— Maliye Bakanlığı'ndaki o kızların, özellikle kolay kızların peşinden koşan memuru mu?</p>

  <p class="normal">— Ta kendisi. İşte o... Evlendi!</p>

  <p class="normal">— Onu kabul eden kız, hızlı bir moruğun eline düştü, desene.</p>

  <p class="normal">— Ama hoş olan yanı, evlenme biçimi. Beni iyi dinle ve not al. Bilirsin ya, Don Eloíno Rodríguez de Alburquerque y Alvarez de Castro'nun bu kadar uzun adına karşın, içinde öleceği doğru dürüst bir yatağı ya var ya yok, Maliye Bakanlığı'ndaki maaşından başka bir şeyi yok, üstelik sağlığı da iyice berbat.</p>

  <p class="normal">— Sürdürdüğü yaşam.</p>

  <p class="normal">— Zavallıda tedavisi olanaksız bir kalp hastalığı var. Günleri sayılı. Geçenlerde çok ciddi bir kriz geçirmiş, ölümün eşiğinden dönmüş, bu yüzden evlenmek istemiş, ama bir kriz daha gelirse... Zavallıcık o pansiyondan o pansiyona dolaşıp durmuş, hep ayrılmak zorunda kalmış; çünkü dört pesetayla ne lezzetli yemekler, ne de sade suya tirit yenebilir. Mıymıntının tekidir. Temizlikse, hak getire. İşte böyle pansiyon pansiyon dolaşırken, sonunda kendisinden büyük –adam elli yaşlarını bırakıp altmışına merdiven dayamış– ve iki kez dul kalmış, yaşlıca bir kadının evine varmış, kadının birinci kocası dülgermiş, bir binanın iskelesinden sokağa atlayarak intihar etmiş, kadıncağız Rogelio'm diyerek sık sık anımsıyormuş onu; ikincisi ise jandarma çavuşuymuş, ölünce kendisine günlüğü bir peseta olan bir maaş bağlanmış. Bizim Don Eloíno, dul kadının evine daha adımını atar atmaz fenalaşmış, çok kötü olmuş, o kadar kötü ki, çaresiz öldü ölecek gibiymiş; görmesi için önce Don José'yi çağırmışlar, sonra da Don Valentín'i. Ve adamcağız ölecek! Hastalığı çok iyi, aynı zamanda bazılarında mide bulandıran bakım istiyormuş, sonunda pansiyoncu kadının tüm zamanını alır olmuş; pansiyonda kalan öteki müşteriler, kadını çekip gitmekle tehdit ediyorlarmış. Ve daha fazla para veremeyen Don Eloíno, kendisini evinde daha fazla tutamayacağını, işinin bozulmakta olduğunu söyleyen <span class="ideitalik">çifte</span> dul pansiyoncu kadına yalvarıp duruyormuş: "Tanrı aşkına, ne olur Senyora, acıyın bana! Bu durumda nereye gidebilirim ben, hangi pansiyon alır beni? Eğer beni kapı dışarı ederseniz, hastanede ölürüm... Tanrı aşkına, acıyın! Geride kalan günlerim için!.." Kendisi yakında, çok yakında öleceğine inanmıştı. Kadın da haklı olarak evinin hastane olmadığını, ekmeğini pansiyondan çıkardığını, zaten çok içeri girdiğini söylüyormuş. Bu sırada, Don Eloíno'nun daire arkadaşlarından birisinin aklına şahane bir fikir gelmiş ve: "Don Eloíno" demiş, "bu iyi kalpli kadının yaşadığınız sürece sizi evinde alıkoyması için tek bir çareniz var." "Ne gibi?" diye sormuş Don Eloíno. "Birincisi," demiş arkadaşı, "siz hastalığınız hakkında ne düşünüyorsunuz, bunu bir bilelim." "Ben kısa, çok kısa süreceğini düşünüyorum, hayattayken kardeşlerim beni görmeye yetişemeyecekler bile." "Kendinizi çok kötü mü hissediyorsunuz?" "Ölmekte olduğumu hissediyorum..." "Peki eğer öyleyse, bu kadıncağızın tekmeyle sizi sokağa atmaması ve hastaneye gitmeye zorlamaması için tek çare kalıyor." "Hangi çare?" "Onunla evlenmek" "Onunla evlenmek mi? Pansiyonun sahibesiyle? Ben kimim? Bir Rodríguez de Alburquerque y Alvarez de Castro! Dostum, şaka kaldıracak durumda değilim!" Bu öneri onu öylesine etkilemiş ki, ölecek gibi olmuş.</p>

  <p class="normal">— Ne var bunda şaşılacak!</p>

  <p class="normal">— İçine düştüğü ilk şaşkınlıktan kurtulunca, arkadaşı ona, pansiyon sahibesiyle evlenince kadının ayda on üç duroluk dul aylığı alacağını, aksi halde aylığının kimseye düşmeyeceğini ve devlete gideceğini anlattı. Anlıyorsun ya...</p>

  <p class="normal">— Evet, Victor, –dedi,– dul aylıkları devlete kalmasın diye evlenen çok tanıdığım var. İşte bir yurtseverlik örneği!</p>

  <p class="normal">— Ama, eğer Don Eloíno öfkelenip böyle bir öneriyi yadsısa, sen düşün pansiyonun sahibesi ne derdi: "Ben mi? Ben bu yaşta ve üçüncü kez, hem de bu morukla evleneceğim ha? Ne iğrenç!" Ama doktordan bilgi almış, Don Eloíno'nun birkaç günlük hayatı kaldığına güvence vermişler; "Doğrusu," demiş, "ayda on üç duro işime yarar." ve sonunda kabul etmiş. O zaman umudu kalmamış Don Eloíno'yu ikna etmesi için kilise papazını, senin de bildiğin gibi, iyi yürekli, sözü dinlenir Don Matías'ı çağırmışlar. "Evet, evet, evet," demiş Don Matías, "evet zavallıcık, zavallıcık!" Ve onu ikna etmiş. Daha sonra Don Eloíno, Correíta'yı çağırmış, nikâhında şahidi olmasını istemiş, güya barışmak içinmiş, söylenenlere göre küslermiş. "Ama siz evleniyor musunuz, Don Eloíno?" "Evet, Correíta, evet; pansiyonun sahibesiyle evleniyorum, Donya Sinfo ile! Bir Rodríguez de Alburquerque y Alvarez de Castro olan ben, düşün bir kez! Ömrümden kalan şu birkaç gün bana baksın diye... Bilmiyorum, ölmeden önce kardeşlerim gelebilecekler mi? Ve ona da on üç duroluk dul aylığı bırakıyorum." Anlatıldığına göre Correíta eve gidip doğal olarak her şeyi karısı Emilia'ya bir bir söyleyince haykırmış kadın: "Sen aptalsın Pepe! Ona Encarna ile evlenmesini niçin söylemedin?" –Encarnación, evlenirken Emilia'nın çeyiz olarak getirdiği hizmetçi kadın, ne güzeldir, ne çirkin– "On üç duroluk dul aylığı için o moruk kadından daha iyi bakardı ona." Ve söylenenlere göre, Encarnación da şöyle eklemiş: "Haklısınız Senyorita; ben de evlenebilirdim onunla ve çok olmasa da on üç duroya yaşadığı sürece bakabilirdim."</p>

  <p class="normal">— Ama bütün bunlar Victor, uydurma gibi geliyor.</p>

  <p class="normal">— Hayır, değil. Uydurulması olanaksız şeyler de vardır. Dahası da var. Don José'den sonra, Eloíno'yu tedavi eden Don Valentín bunu anlattı, bir gün onu görmeye gittiğinde Don Matías'ı dinsel giysiler içinde görmüş, hastanın son dini görevini yapmakta olduğunu sanmış, ama Don Matías'ın nikâh kıydığını söylemişler. Daha sonra uğradığında; yeni gelin pansiyoncu kadın kapıya dek eşlik etmiş kendisine; acılı ve tedirgin bir sesle sormuş: "Üçüncü kez! Söyleyin Don Valentín, yaşayacak mı? Daha yaşayacak mı?" "Hayır Senyora, hayır, ancak birkaç gün." "Yakında ölür, hııı!" "Evet, çok yakında?" "Ama gerçekten ölecek mi?"</p>

  <p class="normal">— Ne yersiz bir laf.</p>

  <p class="normal">— Hepsi bu değil. Don Valentín hastaya yalnızca süt verilmesini söylemiş ve ancak bir parçacık, ama Donya Sinfo pansiyonerlerden birisine:</p>

  <p class="normal">— Boş verin, –demiş,– ben hasta ne isterse veririm! Bu denli az yaşayacaksa, neden son isteklerinden yoksun kalsın!..</p>

  <p class="normal">Sonra Don Valentín hastaya lavman yapılmasını söylemiş, kadın ise:</p>

  <p class="normal">— Lavman mı? Öff! Ne iğrenç bir şey. Kadidi çıkmış bu moruk adama! Ben yapamam, hayır, ben yapamam! Kendi isteğimle evlendiğim iki kocamdan birisine olsaydı, neyse de! Ama buna! Lavman yapacağım ha! Ben? Nasıl olur!</p>

  <p class="normal">— Bütün bunlar düş ürünü şeyler.</p>

  <p class="normal">— Hayır, tarihsel. Daha sonra Eloíno'nun kız kardeşi ile erkek kardeşi gelmişler, acı haberden bitkin düşen erkek kardeşi: "Benim kardeşim, bir Rodríguez de Alburquerque y Alvarez de Castro olan benim kardeşim, Pellejeros Sokağı'ndaki bir pansiyoncu kadınla evlensin! Zaragoza, Za–ra–go–za Mahkemesi başkanlarından birisinin oğlu olan kardeşimle... Donya Sinfo ha!.." Adam mahvolmuş. İntihar eden adamın dul karısı, ölümcül adamın yeni karısı kendi kendine söyleniyormuş: "Düşündüğüm gibi, eminim, göreceksiniz, görümcem ve kayınbiraderim oldukları bahanesiyle, ekmek param olan pansiyon parasını ödemeden çekip gidecekler!" Galiba kadına para vermişler, evet, pansiyon parasını kocası ona ödemiş, ama giderken altın elma başlığı olan bastonunu da alıp götürmüşler.</p>

  <p class="normal">— Peki öldü mü?</p>

  <p class="normal">— Evet, epey sonra. Düzeldi, oldukça düzeldi. Pansiyoncu kadın kendi kendine: "Suç, adamın hastalığına doğru tanı koymuş olan bu Don Valentín'in... Öteki, Don José anlamamıştı hastalığı. Yalnızca Don José tedavi etseydi, şimdiye dek ölmüş olacaktı ve benim başıma da bela olmayacaktı." Donya Sinfo'nun, birinci kocasından olan oğullarından başka, jandarma çavuşu kocasından da bir kızı vardı. Don Eloíno evlendikten az sonra kıza demiş ki: "Gel, buraya gel, yanıma, seni bir öpeyim, artık babanım ben senin, benim kızımsın..." "Kızın mı, hayır olamaz," diyormuş annesi, "manevi kızınız!" "Üvey kızım, Senyora, üvey kızım! Mirasımı bırakıyorum sizlere." Kuşkusuz kadın homurdanıyormuş: "Utanmaz adam, sırf kızı sıkıştırmak için!.. Görülmüş şey mi!" Doğal olarak az sonra araları bozulmuş. "Bu sahtekârlık, sahtekârlıktan başka şey değil, Don Eloíno. Öleceğinize, çok yakında öleceğinize güvence verdikleri için sizinle evlendim, yoksa lanet olasıca! Beni aldattılar, aldattılar beni." "Beni de aldattılar Senyora. Benim ne yapmamı isterdiniz. Sizi mutlu etmek için ölmeli miydim? "Bu bir anlaşmaydı." "Ben artık öleceğim Senyora, artık öleceğim... hem de istediğiniz zamandan daha önce!.. Bir Rodríguez de Alburquerque y Alvarez de Castro olarak!"</p>

  <p class="normal">Aylığın birkaç kuruş az ya da çok olması yüzünden kavga etmişler ve sonunda kadın onu kapı dışarı atmış. "Güle güle Don Eloíno, yolunuz açık olsun!" "Tanrı'ya emanet olun Donya Sinfo!" Ve sonunda bu kadının üçüncü kocası da kendisine günlüğü 2,15 pesetadan dul aylığı bırakarak ölmüş, ayrıca ölüm masraflarını karşılaması için de 500 pesetalık bir tazminat ödenmiş. Kuşkusuz bu parayı gerekli masraflar için harcamamıştır. Vicdan azabı çekmemek için ve on üç duroluk dul aylığına duyduğu şükran borcu nedeniyle kocasının ruhuna iki ayin yaptırmış.</p>

  <p class="normal">— Aman Tanrım, ne biçim öykü!</p>

  <p class="normal">— Uydurulmayan öyküler, uydurulması olanaksız öyküler. Şimdi bu trajikomedi, bu berbat kaba güldürü için daha çok veri toplamaya çalışıyorum. Önce bununla küçük bir komedi yazmayı düşündüm; ama sonra daha iyi düşününce, karımın hamileliği yüzünden çektiğim sıkıntıdan kurtulmak için yazdığım <span class="ideitalik">novela</span>'ya sokmaya karar verdim: Tıpkı Cervantes'in Don Quijote'de anlattığı <span class="ideitalik">novela</span>'lar gibi.</p>

  <p class="normal">— Ama sen <span class="ideitalik">novela</span> yazmaya mı başladın?</p>

  <p class="normal">— Ne yapmamı isterdin?</p>

  <p class="normal">— Peki konusu ne, öğrenebilir miyim?</p>

  <p class="normal">— <span class="ideitalik">Novela</span>'mın konusu yok, daha doğrusu kendiliğinden nasıl giderse. Konu kendi kendine oluşuyor.</p>

  <p class="normal">— Nasıl olur ki?</p>

  <p class="normal">— Bak öyleyse, ne yapacağımı bilemediğim son günlerin birinde, bir şeyler yapmak gereğini duydum, içten gelen bir heves, yazma fantezisi; kendi kendime, "Bir <span class="ideitalik">novela</span> yazacağım," dedim, "ama nereye sürükleneceğini bilmeden, nasıl yaşanıyorsa, öyle yazacağım." Oturdum, birkaç yaprak kâğıt aldım, önce içimden geldiği gibi başladım, hiçbir taslak yapmadan, nasıl gideceğini bilmeden. Kahramanlarım hareketleriyle, konuşmalarıyla, özellikle konuşmalarıyla oluşacaklar; karakterleri yavaş yavaş gelişecek. Ve kimi zaman da karakterleri karaktersizlikleri olacak.</p>

  <p class="normal">— Evet, benimki gibi.</p>

  <p class="normal">— Bilmiyorum. Yavaş yavaş oluşacak. Bırakacağım, nereye götürürse.</p>

  <p class="normal">— Psikolojik yanı olacak mı? Betimlemeler?..</p>

  <p class="normal">— Konuşmalar, özellikle karşılıklı konuşma. Önemli olan kişilerin konuşmaları, hiçbir şey söylemeseler de çok konuşmaları.</p>

  <p class="normal">— Bu fikri sana Elena esinledi, değil mi?</p>

  <p class="normal">— Niçin?</p>

  <p class="normal">— Çünkü bir kez benden zaman öldürmek için <span class="ideitalik">novela</span> isterken, kısa kısa karşılıklı konuşmaların çok olmasını söylediğini anımsıyorum.</p>

  <p class="normal">— Evet, okuduğu kitapta uzun uzun betimlemeler, öğütler ya da anlatılar oldu mu, "boş laf, boş laf, boş laf!" deyip atlıyor onları! Ona göre yalnızca karşılıklı konuşmalar boş laf değildir. Anlarsın ya, insan rahatça karşılıklı konuşma içine bir öğüt sıkıştırabilir...</p>

  <p class="normal">— Peki niçin böyle olsun?..</p>

  <p class="normal">— Çünkü insanlar, hiçbir anlamı olmasa da konuşmayı konuşma olduğu için seviyor. Bir söyleve yarım saat bile dayanamayan insanlar vardır, ama bir kahvede üç saat çene çalar. Konuşmuş olmak için konuşmak, ipe sapa gelmez şeyler söylemek, konuşmaya çekicilik sağlar.</p>

  <p class="normal">— Söylevin tınlaması(?) bana da sıkıcı gelir...</p>

  <p class="normal">— Evet, insan, konuşmadan zevk alır, canlı konuşmadan... özellikle yazarın söylediklerini kendisi için söylememiş olması ve kişiliği ve şeytansı benliğiyle bizi sıkmaması. Kuşkusuz, benim kahramanlarımın söylediklerini ben söylüyorsam da...</p>

  <p class="normal">— Belli bir noktaya kadar...</p>

  <p class="normal">— Nasıl belli bir nokta?</p>

  <p class="normal">— Evet, öyle ki, onları sen kendi elinle götürdüğünü inanmaya başlıyorsun ve sonunda seni onların götürdüklerine inanman kolay oluyor. Bir yazarın kendi kişilerinin oyuncağı olmasına çok sık rastlanıyor...</p>

  <p class="normal">— Belki bu <span class="ideitalik">novela</span>'ya ne olursa olsun, başıma gelen her şeyi koyduğumu düşünüyorum.</p>

  <p class="normal">— Demek ki, sonunda <span class="ideitalik">novela</span> olmayacak.</p>

  <p class="normal">— Hayır, olacak... <span class="ideitalik">nivola</span> olacak... <span class="ideitalik">nivola</span></p>

  <p class="normal">— <span class="ideitalik">Nivola</span> da ne?</p>

  <p class="normal">— Antonio Machado'nun ozan kardeşi Manuel Machado'yu<sup class="calibre2"><a href="../Text/Sis1_split_039.html#footnote-100-12" id="footnote-100-12-backlink">[12]</a></sup> Don Eduardo Benot'a<sup class="calibre2"><a href="../Text/Sis1_split_039.html#footnote-100-13" id="footnote-100-13-backlink">[13]</a></sup> götürdüğünü duydum; aleksandren ya da ne bileyim ben, aykırı ölçüde bir soneyi okumak için ve okumuş: "Bu bir sone değil ki!.." demiş Don Eduardo."Hayır," diye yanıtlamış Machado, "sone değil... <span class="ideitalik">sonite</span>." Benimki de <span class="ideitalik">novela</span> olmayacak, ama... ne demiştim?.. <span class="ideitalik">navilo... nebulo</span>, hayır, hayır, <span class="ideitalik">nivola</span> olacak, evet, evet <span class="ideitalik">nivola</span>! Böylece türünün kurallarını çiğnediğimi hiç kimse söyleyemeyecek... Türü ben bulmuş oluyorum, bir türü bulmak, ona yeni bir ad takmaktan başka şey değildir ve kuralları istediğim gibi koyuyorum. Ve bolcana karşılıklı konuşma!</p>

  <p class="normal">— Peki bir kahraman tek başına kalınca ne olacak?</p>

  <p class="normal">— O zaman... monolog olacak. Ve bunun bir karşılıklı konuşmaya benzemesi için kahramanın konuşacağı bir köpek yaratıyorum.</p>

  <p class="normal">— Biliyor musun Victor, beni keşfetmek üzere olduğunu düşünüyorum?..</p>

  <p class="normal">— Olabilir!</p>

  <p class="normal">Birbirlerinden ayrıldıktan sonra Augusto: "Peki benim yaşamım," diye soruyordu kendi kendine: "<span class="ideitalik">novela</span> mı, <span class="ideitalik">nivola</span> mı, yoksa başka bir şey mi? Benim başımdan geçen ve benim çevremdeki insanların başından geçenler gerçek mi, kurgu mu? Bütün bunlar Tanrı'nın ya da uyanır uyanmaz buharlaşan başka bir varlığın düşü olmasın? Bunun için mi ona dua ediyoruz, onu uyutmak ve düş görmesini sağlamak için, ona şarkılar, ilahiler söylüyoruz? Bütün dinlerde yapılan ibadetler, Tanrı'nın düşünü sürdürmesi ve uyanmaması ve bizim de düş görmemizi sağlaması için değil mi? Ah Eugenia'm! Benim Eugenia'm! Ve benim Rosario'cuğum..."</p>

  <p class="normal">— Merhaba Orfeo!</p>

  <p class="normal">Orfeo onu karşılamaya koştu, sevincinden sıçrayıp hopluyor, patileriyle üzerine atlamak istiyordu. Augusto kollarına aldı ve hayvancık elini yalamaya başladı.</p>

  <p class="normal">— Küçük Bey, –dedi Liduvina,– Rosario ütülediklerini getirmiş sizi bekliyor.</p>

  <p class="normal">— Niçin başından savmadın onu?</p>

  <p class="normal">— Ne bileyim ben... Küçük Bey'in gecikmeyeceğini, isterse bekleyebileceğini söyledim ona...</p>

  <p class="normal">— Ama eskiden yaptığın gibi savabilirdin onu...</p>

  <p class="normal">— Evet, ama... beni anlarsınız ya...</p>

  <p class="normal">— Liduvina! Liduvina!</p>

  <p class="normal">— Başınızdan sizin savmanız daha iyi.</p>

  <p class="normal">— Hemen geliyorum.</p>
</body>
</html>
