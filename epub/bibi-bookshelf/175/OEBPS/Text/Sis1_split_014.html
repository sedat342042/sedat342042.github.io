<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_10">X</h1>

  <p class="normal">Augusto bir sırdaşa gereksinme duyduğu için, Eugenia'nın evini ziyaret ettiğinin ertesi günü ve kızın, kapıcı kadının evinde sevgilisinin gevşek âşıklığını kışkırttığı saatte, arkadaşı Victor'u görmek için Gazino'ya gitti.</p>

  <p class="normal">Augusto, bu ziyaret ve güçlü kadın imajı –gözlerinden güç fışkırıyordu– ruhunun derinliklerine dek işlemiş ve şimdiye dek gizli kalmış bir kaynağı aydınlatmışçasına kendisini değişmiş duyumsuyordu. Ayağını yere daha sağlam basıyor ve daha özgürce soluklanıyordu.</p>

  <p class="normal">"Yaşamda artık bir amacım, bir ereğim var," diyordu kendi kendine, "bu genç kızı elde etmek ya da onun beni elde etmesi. Aynı şey. Aşkta yenme ya da yenilme, aynı şey. Yine de hayır!.. Burada yenilmek, Eugenia'nın öteki erkek için beni terk etmesi demek. Öteki için, çünkü burada kuşkusuz başka bir erkek var. Öteki mi? Öteki kim? Yoksa ben öteki miyim? Ben bir talibim, evlenmek istiyorum, peki öteki... öteki artık ne taliptir, ne de evlenmek istiyor, çünkü elde etmiş. Kuşkusuz yalnızca tatlı Eugenia'nın aşkından başka. Daha başka?"</p>

  <p class="normal">Yanından geçerken gençlik, sağlık ve neşe saçan bir kadın bedeni, kendi kendine konuşmasını kesti ve peşinden sürükledi. İç konuşmalarını sürdürürken kurulmuş bir makine gibi bedeni izlemeye başladı:</p>

  <p class="normal">"Ne güzel! Bu kadın da ve şu kadın da, biri ve öteki. Belki ötekinin talip olup istemesi yerine, kız ona talip olmuş ve istemiştir; kim bilir belki de layık olduğu gibi kıza karşılık vermiyor... Ama ne denli cıvıl cıvıl bu kız! Oradan geçeni nasıl da sevimli bir biçimde selamlıyor! Bu gözleri nereden almış olabilir? Nerdeyse ötekiler gibi, Eugenia'nın gözleri gibi. Yaşamın ve ölümün bu kollar arasında unutulması ne tatlıdır kim bilir! Bedenin dalgalanıyorcasına o kolların arasında sallanmak! Öteki!.. Ama öteki Eugenia'nın sevgilisi değil, kızın sevdiği o değil; öteki benim. Evet, ben ötekiyim; ben ötekiyim!"</p>

  <p class="normal">Kendisinin öteki olduğu kararına vardıktan sonra, izlediği kız bir eve girdi. Augusto eve bakakaldı. Ve o zaman, onu izleyerek oraya geldiğinin ayrımına vardı. Gazino'ya gitmek üzere çıktığını ve bu yola saptığını anımsadı. Ve sürdürdü konuşmasını:</p>

  <p class="normal">"Ama ne kadar çok güzel kadın var bu dünyada, Tanrım! Hemen hemen hepsi. Şükürler olsun Tanrım! Şükürler olsun! <span class="ideitalik">Gratis agimis tibi propter magnam gloriam tuam!</span><sup class="calibre2"><a href="../Text/Sis1_split_039.html#footnote-100-10" id="footnote-100-10-backlink">[10]</a></sup> Senin ululuğun kadının güzelliği, Tanrım! Ama o ne saçlar, Tanrım, o ne saçlar!"</p>

  <p class="normal">O sırada kolunda sepetle karşısına çıkan hizmetçi kızın gerçekten de şahane saçları vardı. Ve Augusto kızın peşine düştü. Işık, örgülerinden kaçıp kurtulmaya, açık ve serin havada açılmaya çabalıyorlarmış gibi görünen bu altın saçların arasında yuvalanmak istiyordu sanki. Ve bu saçların altında safi gülümsemeden oluşmuş bir yüz.</p>

  <p class="normal">"Ben ötekiyim, ben ötekiyim," diye sürdürdü konuşmasını Augusto, sepetli kızı izlerken; "ama başka kadınlar yok mu? Evet, öteki için başka kadınlar var! Ama birisi gibi, onun gibisi, o biricik gibisi hiç yok! Hiç yok! Bütün bu kadınlar onun, biriciğin, benim tatlı Eugenia'mın kopyası gibi. Benimki mi? Evet, ben düşüncelerimle, arzumla onu kendimin yapıyorum. O, birisi yani öteki adam bedenen ona sahip olabilir; ama o gözlerin gizemli ruhsal ışığı benim. Benim! Benim! Ve bu altın saçlar da gizemli bir ruhsal ışık yansıtmıyorlar mı? Tek bir Eugenia mı var, yoksa iki mi? Birisi benimki, öteki sevgilisinin. Evet, bu böyleyse, iki Eugenia varsa, o adam kendisininkiyle kalsın, ben de kendiminkiyle kalacağım. Hüzün beni yokladığı zaman, özellikle geceleri ve neden olduğunu bilmeden içimden ağlamak geldiği zaman, yüzümü, dudaklarımı, gözlerimi bu altın gibi saçlarla örtmek ve bu saçların arasından süzülen ve onun kokusuyla dolan havayı solumak ne tatlı olur kim bilir! Ama..."</p>

  <p class="normal">Birdenbire durdurulmuş gibi geldi. Sepetli kız bir arkadaşıyla konuşmak için durmuştu. Augusto bir an duraksadı ve kendi kendine: "Boş ver," dedi, "Eugenia'yı tanıdığımdan beri öyle güzel kadınlara rastlıyorum ki!.." Gazino'nun yolunu tutmak üzere yürümeye başladı.</p>

  <p class="normal">"Eğer Eugenia ötekini, yani sevgilisini yeğleyecek olursa, yüceliği herkesi şaşırtabilecek, kahramanca bir karar alabilirim. Her şeyden önce, beni sevsin sevmesin, ipotek işi askıda bırakılamaz!"</p>

  <p class="normal">Kendi kendine konuşması, gökyüzünün dinginliğinden fışkırıyormuşa benzeyen bir sevinç fırtınasıyla kesildi. Hemen yanında iki genç kız gülüyordu ve gülüşleri, çiçeğe durmuş bir daldaki iki kuşun cıvıltıları gibiydi. Augusto, güzelliğe susamış bakışlarını bir an tek bir vücutmuş gibi görünen bu iki kıza dikti. Kol kola yürüyorlardı. Onları yakalamak ve her birini bir koluna takıp, yaşam rüzgârının onları sürükleyeceği gökyüzüne bakarak, ikisinin ortasında yürümek için korkunç bir istek duydu.</p>

  <p class="normal">"Ama Eugenia'yı tanıdığımdan beri güzel kadınlar ne kadar çoğaldı!" diyordu kendi kendine bu güler yüzlü ikiliyi izlerken; "Dünya cennete dönüştü! Bu ne gözler! Bu ne saçlar! Bu ne gülüşler! Birisi sarışın, öteki ise esmer; ama hangisi sarışın? Hangisi esmer? İkisini birbiriyle karıştırıyorum!.."</p>

  <p class="normal">— Ama birader, uyanık mısın, yoksa uyuyor musun?</p>

  <p class="normal">— Selam Victor.</p>

  <p class="normal">— Seni Gazino'da bekliyordum, ama gelmeyince...</p>

  <p class="normal">— Oraya gidiyordum...</p>

  <p class="normal">— Oraya mı? Bu taraftan mı? Sen deli misin?</p>

  <p class="normal">— Evet, haklısın; ama bak, sana gerçeği söyleyeceğim. Sanırım, sana Eugenia'dan söz etmiştim...</p>

  <p class="normal">— Piyanist kızdan mı? Evet.</p>

  <p class="normal">— Tamam işte, ona delicesine âşık oldum, deli gibi vurgunum...</p>

  <p class="normal">— Evet, bir sevdalı gibi. Devam et.</p>

  <p class="normal">— Ben deliyim oğlum, deli. Halasını ve eniştesini ziyaret bahanesiyle dün onu evinde gördüm; onu gördüm...</p>

  <p class="normal">— Sana baktı, öyle değil mi? Sen de Tanrı'ya inandın yine?</p>

  <p class="normal">— Hayır, bana bakmadı, beni bakışlarıyla sarıp sarmaladı; Tanrı'ya inanmak değildi bu, kendimi bir Tanrı sandım.</p>

  <p class="normal">— Altüst olmuşsun dostum...</p>

  <p class="normal">— Nasıl da kendinden emin! Ama bilmiyorum o zamandan beri bana neler oluyor; gördüğüm kadınların hemen hemen hepsi bana güzel görünüyor ve evden çıkalı daha yarım saat olmadı, kadınlardan üçüne, hayır, hayır dördüne âşık oldum: Birincisi gözden ibaretti, ikincisi şahane saçlardan, biraz önce de melek gibi gülüşen, birisi sarışın birisi esmer iki genç kız. Dördünü de izledim. Bu ne demek oluyor?</p>

  <p class="normal">— Bu şu demek, Augusto dostum, senin sevgi hazinen, nerede kullanılacağını bilmeden ruhunun derinliklerinde devinimsiz uyuyordu; piyanist Eugenia geldi, seni sarstı senin aşkının uyuduğu su birikintisini gözleriyle dalgalandırdı: Aşkın uyandı, su birikintisinden fışkırdı ve çok büyük olduğu için her yana yayıldı. Senin gibi birisi bir kadına gerçekten âşık olursa, aynı zamanda bütün kadınlara âşık olur.</p>

  <p class="normal">— Ben tersi olur sanıyordum... Ama, ayraç içinde, bak hele, nasıl da güzel bir esmer! Parlayan gece! Işığı en çok özümleyenin siyah olduğunu söylemekte haklılar. Saçlarının arasında, gözlerinin siyah kehribarında gizlenmiş ışığı görmüyor musun? Peşinden gidelim onun...</p>

  <p class="normal">— Nasıl istersen...</p>

  <p class="normal">— Evet, evet tam tersi olur sanıyordum; bir insan gerçekten âşık olursa, aşkını hepsine dağıtmaktansa, tek birisine yoğunlaştırdığını, bütün öteki kadınların yok olduklarını, değerlerini yitirdiklerini sanırdım... Ama bak, saçlarının siyahlığına inen güneşin şu vuruşuna bak!</p>

  <p class="normal">— Hayır; göreceksin, sana açıklayabilirsem, göreceksin. Kuşkusuz sen ayrımında olmadan ne şuna ne buna, kadına, soyuta âşıktın; Eugenia'yı görünce, bu soyut somutlaştı ve kadın kadınlaştı ve sen ona âşık oldun ve şimdi onu bırakıp gitmeden, onda hemen hemen bütün kadınlara âşık oluyorsun ve karşı cinsin hepsine âşık oluyorsun. Şu halde soyuttan somuta, somuttan karşı cinse, kadından bir kadına ve bir kadından kadınlara geçtin.</p>

  <p class="normal">— İşte bir metafizik!</p>

  <p class="normal">— Metafizik değilse, aşk nedir?</p>

  <p class="normal">— Hadi canım sen de!</p>

  <p class="normal">— Özellikle senin için. Senin bütün aşkın yalnızca beyinsel ya da söyledikleri gibi kafadan.</p>

  <p class="normal">— Sen öyle san... –diye haykırdı Augusto biraz alınmış ve keyifsizce, çünkü aşkının yalnızca kafadan olması, yüreğinin derinliklerini sızlattı.</p>

  <p class="normal">— Beni daha da zorlarsan, senin salt bir düşünce, kurgusal bir birey olduğunu söylerim...</p>

  <p class="normal">— Başka insanlar gibi benim de âşık olabileceğime inanmıyor musun?..</p>

  <p class="normal">— Gerçekten âşıksın, buna inanıyorum, yalnızca kafadan. Aşık olduğunu sanıyorsun sen...</p>

  <p class="normal">— Bu, âşık olduğunu sanmaktan başka bir şey değilse, âşık olmak nedir ki?</p>

  <p class="normal">— Ah dostum ah! Bu sandığından daha da karışık!..</p>

  <p class="normal">— Peki söyle bana, bir insanın gerçekten âşık olması, salt âşık olduğunu sanmaması nasıl anlaşılır?</p>

  <p class="normal">— Bak, en iyisi bu konuyu bir yana bırakalım, başka şeylerden söz edelim.</p>

  <p class="normal">Augusto evine döndüğü zaman Orfeo'yu kolları arasına aldı ve: "Göreceğiz Orfeo'cuğum," dedi, "bir insanın âşık olmasıyla, âşık olduğunu sanması arasında ne fark var? Ben Eugenia'ya âşık mıyım, değil miyim? Onu gördüğüm zaman göğsümde yüreğim çarpmıyor mu? Kanım tutuşmuyor mu? Ben de öteki insanlar gibi değil miyim? Onlar gibi olduğumu onlara kanıtlamalıyım, Orfeo!"</p>

  <p class="normal">Akşam yemeğinde Liduvina ile karşı karşıya gelince ona sordu:</p>

  <p class="normal">— Söyle Liduvina, bir erkeğin gerçekten âşık olduğu nasıl anlaşılır?</p>

  <p class="normal">— Ama Küçük Bey, ne oluyor böyle size!..</p>

  <p class="normal">— Boş ver, sen söyle, nasıl bilinir?</p>

  <p class="normal">— Yani... şöyle ki... Bir sürü saçmalık yapması ve saçma sapan konuşmasıyla anlaşılır. Bir erkek gerçekten âşık olursa, diyelim, bir kadına <span class="ideitalik">vurulursa</span>, artık insan değildir...</p>

  <p class="normal">— Peki nedir?</p>

  <p class="normal">— Şey... şey... şey... bir nesnedir, bir hayvan... O kadın onu istediği gibi yapar.</p>

  <p class="normal">— Öyleyse bir kadın, bir adama gerçekten âşık olursa, senin dediğin gibi, vurulursa, adam kadını istediği gibi yapar mı?</p>

  <p class="normal">— Durum tam olarak aynı değil...</p>

  <p class="normal">— Nasıl? Nasıl?</p>

  <p class="normal">— Bunu açıklamak çok zor, Küçük Bey. Ama siz gerçekten âşık mısınız?</p>

  <p class="normal">— Benim de kanıtlamaya çalıştığım bu. Saçmalıklar, kocaman kocaman saçmalıklar, hiçbirisini ne söyledim, ne de yaptım... sanırım</p>

  <p class="normal">Liduvina sustu ve Augusto kendi kendine: "Gerçekten âşık olacak mıyım?" dedi.</p>
</body>
</html>
