<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_28">XXVIII</h1>

  <p class="normal">Bir sabah Liduvina bir gencin kendisini beklediğini söyleyince, Augusto yüzünü buruşturdu ve sonra Mauricio ile karşı karşıya geldi. Onu hiç dinlemeden kovmak üzereydi, ama bir zamanlar Eugenia'nın sevgilisi olan, genç kızın sevdiği, belki de bir biçimde hâlâ sevmekte olduğu bu adama karşı bir ilgi duydu; Augusto'nun karısı olacak bu kadını, önceden tanıyordu bu adam, kendisinin bilmediği özel yaşamını belki bu adam biliyordu, bu adam... İkisini birbirine bağlayan bir bağ vardı.</p>

  <p class="normal">Mauricio sıkılarak:</p>

  <p class="normal">— Senyor, –dedi,– Eugenia'nın aracılığı ile bana yapmak büyüklüğünü gösterdiğiniz yardım için size teşekkür etmeye geldim...</p>

  <p class="normal">— Bana teşekkür etmenize gerek yok Senyor; umarım ilerde karım olacak kadını rahat bırakırsınız.</p>

  <p class="normal">— Ama ben onu hiç rahatsız etmedim ki!</p>

  <p class="normal">— Ben ne söylediğimi biliyorum.</p>

  <p class="normal">— Beni başından savdığından beri –beni savmakta haklıydı, çünkü ona göre birisi değilim– bu mutsuz olaydan ötürü olabildiğince kendimi avutabildim ve kuşkusuz kararlarına saygı gösterdim. Ama o size başka şeyler söylediyse...</p>

  <p class="normal">— Karım olacak kadını bir daha ağzınıza almamanızı, özellikle de hakikati saptırdığını ileri sürmemenizi rica ediyorum. Elinizden geldiğince avunun ve bizi rahat bırakın.</p>

  <p class="normal">— Doğru. Bu küçük işi bana sağlamak lütfunda bulunduğunuz için ikinize de tekrar tekrar teşekkür ediyorum. İşe başlamak için gideceğim ve elimden geldiğince bununla avunmaya çalışacağım. Küçük bir kızı da yanımda götürmeyi düşünüyorum...</p>

  <p class="normal">— Bunun benimle ne ilgisi var Senyor?</p>

  <p class="normal">— Bence onu tanıyor olmalısınız...</p>

  <p class="normal">— Nasıl? Nasıl? Siz benimle alay etmek mi istiyorsunuz?..</p>

  <p class="normal">— Hayır... hayır... Çamaşırhanede çalışan Rosario adında bir kız ve sanırım size ütülenmiş çamaşırlarınızı getirirmiş...</p>

  <p class="normal">Augusto sarardı. "Bu adam her şeyi biliyor mu yoksa?" diye sordu kendi kendine ve Eugenia hakkında kendisinin bilmediklerini bildiği konusunda duyduğu biraz önceki kuşkusundan daha çok utandı. Ama hemen kendine geldi ve yüksek sesle:</p>

  <p class="normal">— Bu laflarla nereye varmak istiyorsunuz?</p>

  <p class="normal">— Bana kalırsa, –diye sürdürdü konuşmasını Mauricio, hiçbir şey duymamış gibi– biz, küçümsenen insanlar birbirimizi avutmalıyız.</p>

  <p class="normal">— Ama ne söylemek istiyorsunuz yahu? Ne demek istiyorsunuz? –diye sordu Augusto ve Rosario ile son serüveninin geçtiği aynı yerde adamın boğazına sarılıp sarılmamayı düşündü.</p>

  <p class="normal">— Kızmayın, böyle Don Augusto, kızmayın! Söylediğimden başka bir şey söylemek istemiyorum. O... adını anmamı istemediğiniz kadın beni küçük gördü, kovdu; ben de ötekinin küçümsediği bu zavallı kızcağıza rastladım ve...</p>

  <p class="normal">Augusto artık kendini tutamaz oldu; önce sarardı, sonra kızardı, ayağa kalktı ve Mauricio'yu iki kolundan yakaladı, havaya kaldırdı ve ne yaptığının ayrımına varmadan boğmak istermiş gibi kanepeye fırlattı. Kendisini kanepede bulan Mauricio büyük bir soğukkanlılıkla:</p>

  <p class="normal">— Şimdi gözlerimin içine bakın Don Augusto, –dedi,– ne denli küçük göründüğünüzü anlayacaksınız...</p>

  <p class="normal">Zavallı Augusto eriyip gittiğini sandı. En azından kollarında güç kuvvet kalmamıştı. Gözlerinin önünde oda, sis bulutuna dönüşmeye başladı, "Düş görüyor olmalıyım." diye düşündü. Ve Mauricio'yu ayakta, karşısında gördü, kurnazca gülerek bakıyordu:</p>

  <p class="normal">— Ah, hiçbir şey olmadı, hiçbir şey olmadı, Don Augusto! Bağışlayın beni! Bir anlık öfke... ne yaptığımı bilemedim... yaptığımın ayrımında değilim... Teşekkürler, teşekkürler, bir kez daha teşekkürler! Ona... ve size teşekkür ederim. Elveda!</p>

  <p class="normal">Mauricio çıkar çıkmaz Don Augusto, Liduvina'yı çağırdı.</p>

  <p class="normal">— Söyle Liduvina, burada, benim yanımdaki kimdi?</p>

  <p class="normal">— Bir genç.</p>

  <p class="normal">— Nasıl bir gençti?</p>

  <p class="normal">— Size anlatmam mı gerekiyor?</p>

  <p class="normal">— Gerçekten burada benim yanımda birisi var mıydı?</p>

  <p class="normal">— Küçük Bey!</p>

  <p class="normal">— Yo... yo... benim yanımda, söylediğin özellikte bir genç olduğuna yemin et bana... uzun boylu, sarışın, değil mi? Bıyıklı, zayıf değil de tombulca, sivri burunlu... buradaydı değil mi?</p>

  <p class="normal">— Aman Don Augusto siz iyi misiniz?</p>

  <p class="normal">— Düş değil miydi?..</p>

  <p class="normal">— İkimiz de düş görmediğimize göre...</p>

  <p class="normal">— Hayır, iki kişi aynı şeyi bir anda düşünde göremez. Açıkçası bir şeyin düş olmadığı, onu yalnızca bir kişinin görmemiş olmasından anlaşılır...</p>

  <p class="normal">— Öyleyse rahatlayın! Evet o genç buradaydı.</p>

  <p class="normal">— Peki çıkarken ne dedi?</p>

  <p class="normal">— Çıkarken benimle konuşmadı... onu görmedim ki...</p>

  <p class="normal">— Onun kim olduğunu biliyor musun, Liduvina?</p>

  <p class="normal">— Evet, kim olduğunu biliyorum... Önceki sevgilisi...</p>

  <p class="normal">— Tamam, yeter. Peki şimdi kimin sevgilisi?</p>

  <p class="normal">— O kadarını da bilemem.</p>

  <p class="normal">— Siz kadınlar, bize öğretilmeyen pek çok şey bilirsiniz.</p>

  <p class="normal">— Evet ama, buna karşılık, bize öğretmek istediklerini öğrenemeyiz.</p>

  <p class="normal">— Tamam Liduvina, gerçeği söyle: bu herifin... şimdi kiminle düşüp kalktığını bilmiyor musun?</p>

  <p class="normal">— Ama az çok tahmin ediyorum.</p>

  <p class="normal">— Nasıl?</p>

  <p class="normal">— Sizin bana söylediklerinize göre.</p>

  <p class="normal">— Pekâlâ, şimdi Domingo'yu çağır.</p>

  <p class="normal">— Ne için?</p>

  <p class="normal">— Hâlâ düş görüp görmediğimi ya da senin gerçekten onun karısı olup olmadığını bilmek için, ya da...</p>

  <p class="normal">— Ya Domingo da düş görüyorsa? Ama daha iyi bir şey var sanıyorum.</p>

  <p class="normal">— Ne gibi?</p>

  <p class="normal">— Orfeo gelsin.</p>

  <p class="normal">— Haklısın; o düş görmez.</p>

  <p class="normal">Liduvina çıktıktan biraz sonra köpek içeri girdi.</p>

  <p class="normal">"Buraya gel, Orfeo,"dedi sahibi köpeğe, "buraya gel. Zavallıcık! Benimle yaşayacak ne kadar az günün kaldı! Eugenia seni evde istemiyor. Seni nereye atabilirim? Seni ne yapabilirim? Bensiz ne yaparsın sen? Ölebilirsin, biliyorum. Yalnızca köpekler, sahipsiz kalınca ölebilirler. Sadece sahibin değildim ben, babandım, Tanrındım! O, seni evde istemiyor, yanı başımdan çekip atıyor. Sadakatin simgesi olan sen, evde onu rahatsız mı edersin? Kim bilebilir ki!.. Belki bir köpek, konuşmasa bile, birlikte yaşadığı insanların en gizemli düşüncelerini sezinler!.. Evlenmek zorundayım ben, evlenmekten başka çarem yok... aksi takdirde hiçbir zaman düşlerden kurtulamayacağım. Uyanmam gerek.</p>

  <p class="normal">"Ama niçin bana böyle bakıyorsun, Orfeo? Gözyaşı dökmeden ağlıyora benziyorsun!.. Bana bir şey mi söylemek istiyorsun? Konuşamadığın için acı çekiyorsun gibi geliyor bana. Düş görmediğini söylemekte acele etmişim! Evet, sen beni düşlemektesin, Orfeo! Biz insanlar, köpekler ve kediler ve atlar ve öküzler ve koyunlar ve her tür hayvan, özellikle evcil hayvanlar oldukları için mi insanız. İnsan, yaşam hayvanlığının yükünü yükleyeceği hayvanlar olmasaydı, insanlığına ulaşabilir miydi? İnsan, atı ehlileştirmemiş olsaydı, soyumuzun yarısı öteki yarısını sırtında taşımayacak mıydı? Evet, uygarlığı size borçluyuz. Ve de kadınlara. Ama belki kadın da başka bir ehlileştirilmiş hayvan değil mi? Kadınlar olmasaydı erkekler, erkek olurlar mıydı? Ah Orfeo, dağdan gelen seni bağdan kovuyor!"</p>

  <p class="normal">Orfeo'yu göğsüne bastırdı ve ağlıyor gibi görünen köpek, onun sakalını yalıyordu.</p>
</body>
</html>
