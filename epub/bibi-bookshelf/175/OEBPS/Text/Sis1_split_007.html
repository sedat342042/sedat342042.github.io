<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_3">III</h1>

  <p class="normal">— Delikanlı, bugün biraz geciktin, –dedi Victor, Augusto'ya,– sen ki, her zaman dakiksindir.</p>

  <p class="normal">— Ne yaparsın... iş güç...</p>

  <p class="normal">— İş güç ha, senin mi?</p>

  <p class="normal">— Yoksa sen yalnızca borsa oynayanların mı işi gücü var sanıyorsun? Yaşam sandığından çok daha karmaşık.</p>

  <p class="normal">— Ya da senin sandığından daha basit...</p>

  <p class="normal">— Hepsi olabilir.</p>

  <p class="normal">— Tamam, başla.</p>

  <p class="normal">Augusto şahın önündeki piyonu iki kare ileri sürdü ve her zaman yaptığı gibi bir opera aryası mırıldanacağına kendi kendine konuşmaya başladı: "Eugenia, Eugenia, Eugenia, benim Eugenia'm, yaşamımın amacı, sisler arasında iki yıldızın tatlı ışıltısı, savaşacağız! Evet, burada mantık varsa, satranç tahtasında var ve yine de her şey ne denli sisli, ne denli beklenmedik! Mantık da bir parça rastlantısal, biraz beklenmedik değil mi? Ve Eugenia'cığımın birden ortaya çıkması bir parça mantıksal değil mi? İlahi bir satranca boyun eğmeyecek mi?"</p>

  <p class="normal">— Ama birader, –diye sözünü kesti Victor,– yaptığımız hamleden vazgeçmek yok diye anlaşmamış mıydık? Dokunulmuş taş, oynamış sayılır.</p>

  <p class="normal">— Evet, haklısın.</p>

  <p class="normal">— Bu hamleyi yaptığına göre, şu fili bedavadan alıyorum.</p>

  <p class="normal">— Doğru, doğru; dalmış gitmişim.</p>

  <p class="normal">— Dalgınlığa gelmez; oyun oynayanın eli armut toplamamalı. Sen de bilirsin, dokunulan taş oynanmış sayılır.</p>

  <p class="normal">— Elden ne gelir, olan oldu, düzeltilemez.</p>

  <p class="normal">— Böyle olmalı. Bu oyunun eğitimsel kuralı bundan ibaret.</p>

  <p class="normal">"Oyun sırasında insan neden dalıp gidemezmiş?" diyordu Augusto kendi kendine. "Yaşam da bir oyun mu, değil mi? İleri sürülen taşlar niçin geri dönmesin? İşte bu mantık! Mektup belki Eugenia'nın elleri arasındadır. <span class="ideitalik">Alea iacta est!</span><sup class="calibre2"><a href="../Text/Sis1_split_039.html#footnote-100-4" id="footnote-100-4-backlink">[4]</a></sup> Olan oldu. Peki yarın ne olacak. Yarın Tanrı'nın günü. Peki dün kimindi? Kimindi dün? Ah dün, güçlülerin hazinesi! Kutsal dün, her günkü sisimizin özü!"</p>

  <p class="normal">— Şah! –diye söze girdi Victor.</p>

  <p class="normal">— Doğru, doğru... hadi bakalım... Ne yaptım da iş bu raddeye geldi?</p>

  <p class="normal">— Her zaman olduğu gibi birader, dalgınlıkla. Eğer bu denli dalgın olmasaydın, en iyi satranç oyuncularımızdan biri olurdun.</p>

  <p class="normal">— Ama söyle bana Victor, yaşam bir oyun mu, yoksa bir eğlence mi?</p>

  <p class="normal">— Oyun zaten bir eğlence.</p>

  <p class="normal">— Öyleyse insanın kendisini şöyle ya da böyle eğlendirmesi de ne oluyor?</p>

  <p class="normal">— Madem oynuyorsun birader, iyi oyna.</p>

  <p class="normal">— Peki niçin kötü oynamayacakmışım? İyi oynamak ne, kötü oynamak ne? Niçin şu taşları oynattığımızdan başka bir biçimde oynatmıyoruz?</p>

  <p class="normal">— Bu bir sav, dostum Augusto, sen büyük bir düşünürsün sen, bunu bana sen öğrettin.</p>

  <p class="normal">— Pekâlâ, öyleyse sana önemli bir haber vereyim.</p>

  <p class="normal">— Ver bakalım!</p>

  <p class="normal">— Ama şaşıracaksın, dostum.</p>

  <p class="normal">— Ben <span class="ideitalik">a priori</span> ya da önceden şaşıranlardan değilim.</p>

  <p class="normal">— Hadi ama... Başıma ne geldi, biliyor musun?</p>

  <p class="normal">— Gittikçe dalgınlaşıyorsun.</p>

  <p class="normal">— Çünkü âşık oldum ben.</p>

  <p class="normal">— Püff, zaten biliyordum ben.</p>

  <p class="normal">— Nerden biliyordun?</p>

  <p class="normal">— Kuşkusuz sen <span class="ideitalik">ab orijin</span>'den, yani doğduğundan beri âşıksın; yaradılıştan vurulmuşsun sen.</p>

  <p class="normal">— Evet aşk, doğduğumuz zaman bizimle birlikte doğuyor.</p>

  <p class="normal">— Ben aşk demedim, vurulmak dedim. Sen bana söylemek zorunda kalmadan ben zaten senin âşık olduğunu, daha doğrusu birisine vurulduğunu biliyordum. Hem senden daha iyi biliyordum.</p>

  <p class="normal">— Peki kime? Söyle bana. Kime vuruldum?</p>

  <p class="normal">— Bunu sen benden daha iyi bilemezsin.</p>

  <p class="normal">— Tamam, dur bakalım, bak belki haklısın.</p>

  <p class="normal">— Sana demedim mi? Demedimse söyle bana, sarışın mı esmer mi?</p>

  <p class="normal">— Doğrusunu istersen, ben de bilmiyorum. Bana göre ne öyle, ne böyle; kestane renginde diyelim.</p>

  <p class="normal">— Uzun boylu mu, yoksa kısa boylu mu?</p>

  <p class="normal">— Bunu da pek iyi anımsamıyorum. Ama orta karar olmalı. Ama bir gözleri var dostum, bir gözleri var Eugenia'mın!</p>

  <p class="normal">— Eugenia mı?</p>

  <p class="normal">— Evet, Eugenia Domingo del Arco. Adresi; Alameda Bulvarı 58.</p>

  <p class="normal">— Piyano öğretmeni mi?</p>

  <p class="normal">— Ta kendisi. Ama...</p>

  <p class="normal">— Evet, tanıyorum onu. Hadi... bir şah daha!</p>

  <p class="normal">— Ama...</p>

  <p class="normal">— Şah, dedim ya!</p>

  <p class="normal">— Pekâlâ...</p>

  <p class="normal">Ve Augusto şahın önünü bir atla kapattı. Sonunda oyunu bitirdi, kaybetmişti.</p>

  <p class="normal">Ayrılırlarken, Victor sağ elini boyunduruk gibi boynuna doladı ve kulağına fısıldadı:</p>

  <p class="normal">— Demek piyanist Eugenia ha? Çok iyi Augusto'cuğum, çok iyi, dünyalar senin olacak.</p>

  <p class="normal">"Ah bu küçültme ekleri," diye düşündü Augusto, "bu korkunç küçültme ekleri!" Ve sokağa çıktı.</p>
</body>
</html>
