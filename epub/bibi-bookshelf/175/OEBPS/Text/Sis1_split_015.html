<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_11">XI</h1>

  <p class="normal">Bir başka gün Augusto, Don Fermín ile Donya Ermelinda'nın kapısını çalınca, hizmetçi kadın onu salona buyur etti: "Şimdi haber veririm" dedi. Augusto bir süre tek başına ve boşluktaymış gibi kaldı. Göğsünde korkunç bir sıkışma vardı. Boğucu bir resmiyet duygusu sarıyordu benliğini. Hemen kalkmak üzere oturdu ve duvarlarda asılı resimlere bakarak oyalandı, aralarından birisi Eugenia'nındı. İçini koşa koşa kaçmak isteği doldurdu. Biraz sonra hafif adım sesleri duyunca, göğsüne buzdan bir hançer saplandığını duyumsadı, bir sis tabakası kafasını doldurmuştu sanki. Salonun kapısı açıldı ve Eugenia göründü. Zavallı Augusto bir koltuğun arkalığına dayandı. Eugenia onu böyle soluk görünce bir an sarardı ve salonun ortasında kalakaldı ve sonra Augusto'ya yaklaşarak tok ve alçak bir sesle:</p>

  <p class="normal">— Neyiniz var Don Augusto? –diye sordu,– fenalaştınız mı?</p>

  <p class="normal">— Hayır, hayır, bir şeyim yok; ne bileyim...</p>

  <p class="normal">— Bir şey ister misiniz? Bir gereksinmeniz var mı?</p>

  <p class="normal">— Bir bardak su.</p>

  <p class="normal">Eugenia, bahane yakalamış birisi gibi, bir bardak su almak için salondan çıktı ve hemen bir bardak su getirdi. Su bardakta çalkalanıyordu, ama Augusto'nun elinde daha da çalkalandı, beceriksizce bir yudumda içti, su çenesinden aşağıya doğru akarken gözlerini Eugenia'nın gözlerinden ayıramıyordu.</p>

  <p class="normal">— Eğer isterseniz, –dedi,– size bir fincan çay, papatya çayı ya da ıhlamur yaptırabilirim... Ne oldu size böyle?</p>

  <p class="normal">— Hayır, hayır, hiçbir şey olmadı; teşekkürler Eugenia, teşekkürler, –dedi ve sakalındaki suları sildi.</p>

  <p class="normal">— Pekâlâ öyleyse, oturun şimdi.</p>

  <p class="normal">İkisi de oturduktan sonra Eugenia konuşmasını sürdürdü:</p>

  <p class="normal">— Bugünlerde sizi bekliyordum, kimi öğleden sonraları olduğu gibi halamla eniştem evde olmasalar bile, sizi buyur etmesini ve bana haber vermesini söylemiştim hizmetçi kadına. Öyle ya da böyle sizinle baş başa konuşmak istiyordum.</p>

  <p class="normal">— Ah Eugenia! Eugenia!</p>

  <p class="normal">— Peki, olayları daha soğukkanlılıkla ele alın. Salona girdiğimde beni öylesine korkuttunuz ki, sizi bu denli etkileyeceğimi hiç düşünemezdim; ölü gibiydiniz.</p>

  <p class="normal">— İnanın bana, canlı cenaze gibiydim.</p>

  <p class="normal">— Karşılıklı konuşmamız gerek.</p>

  <p class="normal">— Eugenia! –diye haykırdı zavallı Augusto ve bir elini uzattı, ama hemen geri çekti.</p>

  <p class="normal">— Henüz iki yakın dost gibi rahat rahat konuşabilecek durumda olmadığınızı sanıyorum. Hadi bakalım!</p>

  <p class="normal">Ve nabzını ölçmek için elini tuttu. Zavallı Augusto'nun nabzı hızlı hızlı atmaya başladı, alnı yanıyordu. Eugenia'nın gözleri silinip gitmişti sanki ve sisten, kıpkırmızı sisten başka bir şey görmedi. Bir an bilincini yitirdiğini sandı.</p>

  <p class="normal">— Bana acıyın Eugenia! Bana acıyın!</p>

  <p class="normal">— Sakin olun, Don Augusto, sakin olun!</p>

  <p class="normal">— Don Augusto... Don Augusto... Don... Don...</p>

  <p class="normal">— Evet, dostum Augusto, sakin olun ve rahat rahat konuşalım.</p>

  <p class="normal">— Ama, izin verin bana...</p>

  <p class="normal">Ve piyanonun tuşlarını okşamak, tatlı tatlı arpej yapmak için yaratılmış incecik parmaklı, kar gibi beyaz ve soğuk sağ elini iki eli arasına aldı.</p>

  <p class="normal">— Nasıl isterseniz, Don Augusto.</p>

  <p class="normal">Augusto bu eli dudaklarına götürdü ve öpücüklere boğdu, ama kar gibi soğukluğu pek ısıtamadı.</p>

  <p class="normal">— Eğer bitirdinizse Don Augusto, konuşmaya başlayabiliriz.</p>

  <p class="normal">— Ama dinleyin, Eugenia, bakın...</p>

  <p class="normal">— Hayır, hayır, hayır, biraz ciddi olun!</p>

  <p class="normal">Ve elini, onun elleri arasından kurtararak:</p>

  <p class="normal">— Bilmiyorum, –dedi,– halamla eniştem, daha doğrusu halam size ne gibi umut verdi, ama bence, aldanmışa benziyorsunuz.</p>

  <p class="normal">— Nasıl aldanmış?</p>

  <p class="normal">— Evet, size bir sevgilim olduğunu söylemeleri gerekirdi.</p>

  <p class="normal">— Biliyorum.</p>

  <p class="normal">— Bunu size onlar mı söyledi?</p>

  <p class="normal">— Hayır, hayır, bunu kimse söylemedi bana, ama ben biliyorum.</p>

  <p class="normal">— Öyleyse...</p>

  <p class="normal">— Ama ben Eugenia, hiçbir öneride bulunmuyorum, hiçbir şey aramıyorum, hiçbir şey istemiyorum; ama yalnızca, bu gözlerin bakışlarında ruhumu yıkamak ve soluğunuzun buğusunda sarhoş olmak için arada bir gelmeme izin vermeniz bana yeter...</p>

  <p class="normal">— Tamam Don Augusto, bunlar kitap lafları, bırakalım bunu. Ne zaman isterseniz, gelmenize, beni görmenize, tekrar tekrar görmenize, benimle konuşmanıza, hatta... hiç karşı değilim, gördünüz işte, elimi öpmenize bile karşı çıkmadım, ama benim bir sevgilim var, âşık olduğum ve evlenmeyi düşündüğüm bir sevgili.</p>

  <p class="normal">— Ama gerçekten ona âşık mısınız?</p>

  <p class="normal">— İşte bir soru ki!</p>

  <p class="normal">— Ona âşık olduğunuzu nasıl biliyorsunuz?</p>

  <p class="normal">— Çıldırdınız mı siz, Don Augusto?</p>

  <p class="normal">— Hayır, hayır, en iyi arkadaşım bana, âşık olmadıkları halde âşık olduklarını sanan çok insan olduğunu söylemişti de...</p>

  <p class="normal">— Bunu sizin için söyledi, değil mi?</p>

  <p class="normal">— Evet, benim için söyledi, yani?..</p>

  <p class="normal">— Çünkü sizin durumunuzda belki bu bir gerçek olabilir...</p>

  <p class="normal">— Ama Eugenia gerçekten size... sana âşık olmadığımı mı sanıyorsun?</p>

  <p class="normal">— Sesinizi bu denli yükseltmeyin Don Augusto, hizmetçi kadın duyabilir...</p>

  <p class="normal">— Evet, evet, –dedi heyecanla Don Augusto,– benim gerçekten âşık olamayacağımı sananlar var!..</p>

  <p class="normal">— Bir dakika, özür dilerim, –diyerek Eugenia sözünü kesti ve dışarı çıkarak yalnız bıraktı onu.</p>

  <p class="normal">Biraz sonra döndü ve büyük bir rahatlıkla:</p>

  <p class="normal">— Peki Don Augusto, –dedi,– artık sakinleştiniz mi?</p>

  <p class="normal">— Eugenia! Eugenia!</p>

  <p class="normal">O sırada kapının çalındığı işitildi ve Eugenia:</p>

  <p class="normal">— Halamla eniştem, –dedi.</p>

  <p class="normal">Biraz sonra halasıyla eniştesi salona girdiler.</p>

  <p class="normal">— Don Augusto bizi ziyarete gelmiş, kapıyı ben açtım, gitmek istiyordu, ama içeri girmesini, sizin biraz sonra geleceğinizi söyledim, işte burada!</p>

  <p class="normal">— Zamanı gelecek, –dedi Don Fermín,– bütün toplumsal uzlaşmacılıklar ortadan kalkacak. Özel mülkiyetlerdeki çitlerin ve duvarların hırsız dediklerimiz için yalnızca birer özendirici olduklarından eminim, aslında hırsız olanlar ötekilerdir, mal sahipleridir. Çitsiz, duvarsız olan, herkesin erişebileceği mülkiyetten daha güvenli mülkiyet yoktur. İnsan iyi olarak doğar, doğal olarak iyidir; toplum onu bozar, yoldan çıkarır...</p>

  <p class="normal">— Sus be adam, –diye haykırdı, Donya Ermelinda,– kanaryanın ötüşünü duyamıyorum. Siz de onu duymuyorsunuz, değil mi, Don Augusto? Onu dinlemek şahane! O zamanki kanaryamı, Eugenia piyano derslerini çalışmaya başladığı an dinlemeliydiniz: Coşuyordu, Eugenia tuşlara ne kadar çok vurursa, o da o kadar çok şarkı söylüyordu. O kanaryam ölünce, hem de bundan çatlayıp ölünce...</p>

  <p class="normal">— Erdemsizliklerimiz evcil hayvanlara bile bulaşır! –dedi enişte bey.– Hatta bizimle birlikte yaşayan hayvanları o kutsal doğal ortamlarından çekip çıkardık! Ah insanlık! İnsanlık!</p>

  <p class="normal">— Peki çok beklemeniz gerekti mi, Don Augusto? –diye sordu hala.</p>

  <p class="normal">— O, o, yo, yo Senyora, hayır, hiç, hiç, bir an, göz açıp kapayacak kadar kısa bir an... en azından bana böyle geldi...</p>

  <p class="normal">— Ya öyle demek!</p>

  <p class="normal">— Evet, hala, çok kısa bir süre, ama sokakta yakalandığı hafif bir rahatsızlığı iyileştirmeye yetecek kadar bir zaman.</p>

  <p class="normal">— Nasıl?</p>

  <p class="normal">— Hiçbir şey olmadı, Senyora, hiç...</p>

  <p class="normal">— Şimdi sizi bırakıyorum, yapacak işim var, –dedi Eugenia ve elini Don Augusto'ya uzattıktan sonra çekip gitti.</p>

  <p class="normal">— Peki, nasıl gidiyor? –diye sordu hala hanım, Augusto'ya, Eugenia dışarıya çıkar çıkmaz.</p>

  <p class="normal">— Ne nasıl gidiyor?</p>

  <p class="normal">— Fetih, doğal olarak!</p>

  <p class="normal">— Kötü, çok kötü! Bana sevgilisi olduğunu ve onunla evlenmek istediğini söyledi.</p>

  <p class="normal">— Sana bunu söylemiyor muydum, Ermelinda? Söylemiyor muydum?</p>

  <p class="normal">— Hayır, hayır, yine de hayır! Olamaz. Sevgili konusu bir çılgınlık, Don Augusto, bir çılgınlık!</p>

  <p class="normal">— Ama Senyora, ya ona âşıksa?..</p>

  <p class="normal">— Ben de bunu söylüyorum, –diye haykırdı Don Fermín.– Bunu söylüyorum. Özgürlük, kutsal özgürlük, seçme özgürlüğü!</p>

  <p class="normal">— Yine de hayır, hayır, hayır! Bu kızcağız ne yaptığını biliyor mu acaba? Sizi küçümsemek Don Augusto, hem de sizi! Bu olamaz!</p>

  <p class="normal">— Ama Senyora, düşünün bir, dikkat edin... olamaz, Eugenia gibi bir genç kızın istenci zorlanmamalı... Söz konusu olan onun mutluluğu ve hepimizin de onun mutluluğunu düşünmemiz gerekir, bu mutluluğu elde edebilmesi için özveride bulunacak kadar...</p>

  <p class="normal">— Siz de mi Don Augusto, siz de mi?</p>

  <p class="normal">— Evet, ben de Senyora, ben de! Eugenia'nın, yeğeninizin mutluluğu için kendimi feda etmeye hazırım, çünkü benim mutluluğum, onun mutlu olmasına bağlı!</p>

  <p class="normal">— Bravo! –diye bağırdı Don Fermin.– Bravo! Bravo! Burada bir kahraman var, bir anarşist var... mistik!</p>

  <p class="normal">— Anarşist mi? –diye sordu Don Augusto.</p>

  <p class="normal">— Evet, anarşist. Çünkü benim anarşizmim bu işte, tam olarak bu, her bireyin karşısındakiler için ödün verdiği, başkaları mutlu olduğu için mutlu olduğu anarşizm...</p>

  <p class="normal">— Bir gün yemeğin on ikide değil de, on ikiyi on geçe önüne konulduğu zaman seni görmeli!</p>

  <p class="normal">— Pekâlâ Ermelinda, benim anarşizmimin kuramsal olduğunu biliyorsun artık... mükemmele ulaşmak için çabalıyorum, ama...</p>

  <p class="normal">— Mutluluk da kuramsaldır, –diye haykırdı Don Augusto, üzüntülü ve kendi kendine konuşuyormuş gibi ve sonra:</p>

  <p class="normal">— Eugenia'nın mutluluğu için, –dedi,– kendimi feda etmeye karar verdim ve kahramanca bir hareket yapmak istiyorum.</p>

  <p class="normal">— Ne gibi?</p>

  <p class="normal">— Senyora, bir gün siz bana talihsiz babasının evi ona bıraktığını söylemediniz mi?..</p>

  <p class="normal">— Evet, zavallı kardeşim.</p>

  <p class="normal">— ...ve bütün gelirini alıp götüren ipotek durumunu da, değil mi?</p>

  <p class="normal">— Evet, Senyor.</p>

  <p class="normal">— Ben de ne yapmam gerektiğini biliyorum artık!</p>

  <p class="normal">Ve kapıya doğru ilerledi.</p>

  <p class="normal">— Ama Don Augusto...</p>

  <p class="normal">Augusto en kahramanca kararları alabileceğini, büyük bir özveride bulunabileceğini duyumsuyor. İşte şimdi yalnızca kafasıyla mı, yoksa yürekten mi sevdiği, âşık olmadan kendisini âşık sanıp sanmadığı anlaşılacak. Baylar, bayanlar, Eugenia benim yaşamımı uyandırdı, gerçek yaşamımı ve o kim olursa olsun, ben ona karşı sonsuz şükran borçluyum. Ve şimdilik hoşça kalın!</p>

  <p class="normal">Ve Augusto tüm ağırbaşlılığı ile çıktı. O çıkar çıkmaz Donya Ermelinda, hemen: "Kızım!" diye bağırdı!</p>
</body>
</html>
