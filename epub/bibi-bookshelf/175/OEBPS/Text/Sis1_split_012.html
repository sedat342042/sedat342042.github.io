<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_8">VIII</h1>

  <p class="normal">Augusto titriyor, koltuğunda kendini işkence iskemlesinde oturuyormuş gibi duyumsuyordu; oradan kalkmak, o salonda dolaşmak, havaya yumruk sallamak, bağırmak, sirk çılgınlıkları yapmak, var olduğunu unutmak gibi korkunç bir öfkeye kapılmıştı. Ne Eugenia, ne Eugenia'nın halası, ne kocası, kuramsal ve mistik anarşist Don Fermín onu gerçeğe döndürebiliyorlardı.</p>

  <p class="normal">— Evet, Don Augusto, –dedi Donya Ermelinda,– sanırım en iyisi sizin beklemeniz, çünkü gelmesi gecikmez; çağırırım onu, sizler birbirinizi görür ve tanışırsınız ve bu ilk adımdır. Bütün bu tür ilişkiler, tanışmakla başlar, değil mi?</p>

  <p class="normal">— Gerçekten Senyora, –dedi Augusto, başka bir dünyadan konuşuyormuş gibi,– ilk adım birbirini görmek ve tanışmak...</p>

  <p class="normal">— Ve sanırım o sizi böylece tanıyınca da, zira... durum çok açık!</p>

  <p class="normal">— O denli açık değil, –dedi Don Fermín.– Yazgının yolları her zaman gizemlidir... Evlenmek işine gelince, önceden tanışmanın gerekli... daha doğrusu uygun olacağı düşüncesine ben karşıyım... karşıyım... Birbirini gerçekten tanımanın tek biçimi, <span class="ideitalik">post nuptias</span><sup class="calibre2"><a href="../Text/Sis1_split_039.html#footnote-100-9" id="footnote-100-9-backlink">[9]</a></sup> tanımadır. Sana tanımanın İncil'de ne anlama geldiği konusunda söylediklerimi işittin ya karıcığım. Ve inan bana, bundan daha esaslı, daha temel tanışma yoktur, derinlere işleyen tanışma...</p>

  <p class="normal">— Sus be adam, sus, saçmalama.</p>

  <p class="normal">— Tanışmak, Ermelinda...</p>

  <p class="normal">Kapının zili çaldı.</p>

  <p class="normal">— Odur! –dedi enişte, gizemli bir sesle.</p>

  <p class="normal">Augusto, topraktan başlayıp başından çıkan ve onu kendinden geçirinceye dek yükselen bir ateş dalgası duyumsadı. Ve yüreği çekiç darbeleriyle atmaya başladı.</p>

  <p class="normal">Kapının açıldığını ve hızlı, birbirinin aynı, ritmik adımların sesini duydular. Ve Augusto nasıl olduğunu anlamadan, bedeninin yeniden dinginleştiğini duyumsadı.</p>

  <p class="normal">— Çağırayım onu, –dedi Don Fermín, yerinden kalkıyormuş gibi yaparak.</p>

  <p class="normal">— Hayır, hiç olmaz! –diye bağırdı, Donya Ermelinda ve zili çaldı.</p>

  <p class="normal">Sonra aşçı kadın gelince de:</p>

  <p class="normal">— Senyorita Eugenia'ya söyle, gelsin, –dedi.</p>

  <p class="normal">Bir sessizlik oldu. Suç ortağıymışlar gibi üçü de sustu. Augusto ise kendi kendine konuşuyordu: "Buna dayanabilecek miyim? Gözleri şu kapının boşluğunu doldurunca, bir gelincik gibi kıpkırmızı ya da bir zambak gibi bembeyaz kesilmeyecek miyim acaba? Kalbim çatlamayacak mı?"</p>

  <p class="normal">Uçuşa kalkan bir güvercin sesi gibi hafif bir ses duyuldu, kısa ve kuru bir "A!" ve yere basmıyora benzeyen bir bedendeki gencecik bir yüzde Eugenia'nın gözleri, sahneye yeni ve gizemli ruhsal bir ışık yaydı. Olduğu yere çivilenmiş olan Augusto, burada bitmiş bir bitki gibi, kendinden geçmiş ve gözlerin yaydıkları gizemli ruhsal ışıkta emilmiş, kendisini dingin, aşırı dingin duyumsadı. Ve ancak Donya Ermelinda'nın yeğenine: "Dostumuz Don Augusto Pérez burada..." dediğini duyar duymaz kendine geldi, gülümsemeye çalışarak ayağa kalktı.</p>

  <p class="normal">— İşte seni tanımak isteyen dostumuz Augusto Pérez...</p>

  <p class="normal">— Kanaryalı bey mi? –diye sordu Eugenia.</p>

  <p class="normal">— Evet, kanaryalı bey, –diye Augusto yanıt verdi, kıza yaklaşıp elini uzatırken. Ve düşündü: "Eli elimi yakacak!"</p>

  <p class="normal">Ama hiç öyle olmadı. Beyaz ve soğuk bir el, kar gibi beyaz, kar gibi soğuk bir el değdi eline. Ve Augusto tüm benliğine, bir dinginlik sıvısının yayıldığını duyumsadı.</p>

  <p class="normal">Eugenia oturdu.</p>

  <p class="normal">— Peki bu beyefendi... –diye söze başladı piyano öğretmeni.</p>

  <p class="normal">"Bu beyefendi... bu beyefendi..." diye düşündü Augusto çabuk çabuk, "bu beyefendi! Bana beyefendi, diyor. Kötü bir alâmet bu!"</p>

  <p class="normal">— Kızım, iyi bir rastlantı sonucu bu beyefendi...</p>

  <p class="normal">— Evet, kanarya nedeniyle.</p>

  <p class="normal">— Yazgı yolları gizemlidir! –diye kesip attı anarşist.</p>

  <p class="normal">— Diyorum ki, bu beyefendi iyi bir rastlantı sonucu bizimle tanıştı; sonunda tanıdığım ve çok saygı duyduğum bir hanımın oğlu olduğu anlaşıldı; artık bizimle iyi bir dost olduğu için, seni de tanımak istedi kızım, Eugenia.</p>

  <p class="normal">— Ve size hayran olmak, –diye ekledi Augusto.</p>

  <p class="normal">— Bana mı hayran olduğu için? –diye haykırdı Eugenia.</p>

  <p class="normal">— Evet, piyanist olarak.</p>

  <p class="normal">— Ya!</p>

  <p class="normal">— Sanata olan büyük aşkınızı biliyorum, Senyorita...</p>

  <p class="normal">— Sanata mı? Hangisine, müziğe mi?</p>

  <p class="normal">— Kuşkusuz, müziğe</p>

  <p class="normal">— Demek sizi aldatmışlar, Don Augusto!</p>

  <p class="normal">"Don Augusto! Don Augusto!" diye düşündü. "Don!.. Ne berbat şu Don sözcüğü! Nerdeyse şu adam, der gibi." Sonra yüksek sesle:</p>

  <p class="normal">— Siz müzikten hoşlanmaz mısınız?</p>

  <p class="normal">— Hiç sevmem, emin olun.</p>

  <p class="normal">"Liduvina haklıymış," diye içinden geçirdi Augusto; "bu kız evlendikten sonra ve kocası geçimini sağlayacak olsa, piyanonun tuşlarına dokunmaz." Sonra yüksek sesle:</p>

  <p class="normal">— Herkes sizi çok mükemmel bir öğretmen olarak tanıyor...</p>

  <p class="normal">— Mesleğimi olabildiğince iyi yapmaya çalışıyorum, bir de hayatımı kazanmak zorundayım.</p>

  <p class="normal">— Hayatını kazanmak sorununa gelince... –diye konuşmaya başladı Don Fermín.</p>

  <p class="normal">— Pekâlâ, yeter, –diye araya girdi halası,– Senyor her şeyi biliyor zaten...</p>

  <p class="normal">— Her şeyi mi? Neyi? –diye sordu Eugenia sertçe, kalkmak için hafif bir hareket yaparken.</p>

  <p class="normal">— Evet, ipotek sorununu...</p>

  <p class="normal">— Nasıl? –diye bağırdı Eugenia ayağa kalkarak. Ama bütün bunlar ne anlama geliyor? Bu ziyaretin amacı ne?</p>

  <p class="normal">— Yeğenim sana söyledim ya, bu beyefendi seninle tanışmak istiyor... Sen de böyle telaşlanma...</p>

  <p class="normal">— Ama kimi şeyler vardır ki...</p>

  <p class="normal">— Halanızı bağışlayın, Senyorita, –diye yalvardı Augusto, ayağa kalktı, halasıyla eniştesi de kalktılar.– başka bir şey olmadı ki... İpotek sorunu, özveriniz ve çalışma aşkınız konusunda ağzından pek ilginç ve daha çok laf almak için halanıza hiçbir şey yapmadım; yo...</p>

  <p class="normal">— Evet, bana bir mektup yolladıktan birkaç gün sonra kanaryayı getirmekle yetindiniz...</p>

  <p class="normal">— Doğru, bunu inkâr etmiyorum.</p>

  <p class="normal">— Pekâlâ beyefendi, mektubunuzu canımın istediği ve kimsenin beni zorlamadığı an yanıtlayacağım. Ve şimdi çekilmem daha iyi olacak.</p>

  <p class="normal">— İyi, çok iyi, –diye haykırdı Don Fermín.– İşte karakterlilik ve özgürlük bu! Bu geleceğin kadını! Böyle kadınları bilek gücüyle yenmek gerek, Pérez dostum, bilek gücüyle!</p>

  <p class="normal">— Senyorita!.. –diye yakardı Augusto, kıza yaklaşarak.</p>

  <p class="normal">— Haklısınız, –dedi Eugenia ve vedalaşmak için biraz önceki, aynı kar gibi bembeyaz ve soğuk elini uzattı.</p>

  <p class="normal">Arkasını dönmüş çıkarken ve gizemli ruhsal ışığın kaynağı, o gözler kaybolurken, Augusto bir ateş dalgasının bedenini sardığını duyumsadı; göğsünde yüreği çekiç darbeleriyle vuruyordu ve başı çatlayacak gibiydi.</p>

  <p class="normal">— Kendinizi iyi hissetmiyor musunuz? –diye sordu Don Fermín.</p>

  <p class="normal">— Ne biçim kız, Tanrım, ne biçim kız! –diye haykırıyordu Donya Ermelinda.</p>

  <p class="normal">— Şahane! Görkemli! Kahraman! Bir Kadın! Gerçek bir kadın! –dedi Augusto.</p>

  <p class="normal">— Bana göre de, –dedi Don Fermín.</p>

  <p class="normal">— Bağışlayın, Senyor Don Augusto, –diye yineledi Ermelinda hala,– bağışlayın, bu kız küçük bir kirpi; kimin aklına gelirdi!..</p>

  <p class="normal">— Ama ben hayran kaldım Senyora, hayran kaldım! Beni en çok coşturan, ben de olmayan bu güçlü bağımsızlık özelliği!.. evet bu kadın, bu, gereksinme duyduğum başka bir kadın değil, bu!</p>

  <p class="normal">— Evet, Senyor Pérez, evet, –diye onayladı anarşist;– geleceğin kadını bu işte!</p>

  <p class="normal">Donya Ermelinda yadsıdı:</p>

  <p class="normal">— Ya ben?</p>

  <p class="normal">— Sen, geçmişin kadınısın! Diyorum ki, geleceğin kadını bu işte! Kuşkusuz, gelecekteki toplum ve geleceğin kadını ile ilgili olarak sık sık yaptığım konuşmaları boşuna dinlemedi; anarşizmin... bombasız anarşizmin özgürlükçü doktrinlerini onun kafasına boşuna sokmadım!</p>

  <p class="normal">— Şu halde, –dedi halası sıkıntıyla,– bu ufaklığın bomba atabileceğine de inanırım!</p>

  <p class="normal">— Öyle bile olsa... –dedi Augusto.</p>

  <p class="normal">— Hayır, hayır! O kadar da değil! –dedi Don Fermín.</p>

  <p class="normal">— Peki sonra?</p>

  <p class="normal">— Don Augusto! Don Augusto!</p>

  <p class="normal">— Sanırım, –dedi Ermelinda hala,– bu olup bitenler yüzünden isteklerinizden vazgeçmeyeceksiniz ya...</p>

  <p class="normal">— Kuşkusuz hayır! Daha da önem kazandı.</p>

  <p class="normal">— Öyleyse elde etmeye! Sizin tarafınızda olduğumuzu artık biliyorsunuz ve ne zaman canınız isterse bu eve gelebilirsiniz. Eugenia'yı sevin sevmeyin.</p>

  <p class="normal">— Ama hanım, Don Augusto'nun buraya gelmesinden hoşlanıp hoşlanmayacağı konusunda Eugenia hiçbir şey söylemedi!.. Onu bilek gücüyle kazanmak gerekir dostum, bilek gücüyle! Onu tanıdıkça nasıl bir karakteri olduğunu göreceksiniz. O gerçek bir kadındır Don Augusto ve onu bilek gücüyle kazanmanız gerekir. Onu tanımak istemez misiniz?</p>

  <p class="normal">— Evet, ama...</p>

  <p class="normal">— Anlaşıldı, anlaşıldı dostum! Şu halde savaşmaya!</p>

  <p class="normal">— Doğru, kuşkusuz ve şimdilik hoşça kalın!</p>

  <p class="normal">Don Fermín bir şey söylemek için Don Augusto'yu bir kenara çekti:</p>

  <p class="normal">— Size söylemeyi unutmuşum, Eugenia'ya yazacak olursanız adını "j" ile yazın "ge" ile değil, soyadı Arco'yu da "k" ile: Eujenia Domingo del Arko.</p>

  <p class="normal">— Peki niçin?</p>

  <p class="normal">— Esperanto'nun tek dil olacağı, bütün insanlar için tek bir dil olacağı mutlu güne dek İspanyolca'nın fonetik yazımla yazılması gerek. Artık "c" harfi yok! "C"lere savaş! Za, ze, zi, zo, zu da, "z" harfi var ve ka, ke, ki, ko, ku da "k" ile. "H"ler kapı dışarı! "H" saçmalıktır, tepkidir, otoritedir, ortaçağdır, gerilemedir! "H"ye savaş!</p>

  <p class="normal">— Demek siz aynı zamanda fonetikçisiniz?</p>

  <p class="normal">— Aynı zamanda mı? Niçin aynı zamanda?</p>

  <p class="normal">— Anarşistsiniz, Esperantocusunuz...</p>

  <p class="normal">— Hepsi bir, Senyor, hepsi bir. Anarşizm, Esperantoculuk, ispritizmacılık, vejetaryenlik, fonetik... Hepsi bir! Otoriteyle savaş! Dillerin bölünmesiyle savaş. Kötü malzemeyle savaş! Ölümle savaş! Etle savaş! H harfiyle savaş! Elveda!</p>

  <p class="normal">Birbirlerinden ayrıldılar ve Augusto büyük bir yükten kurtulmuş gibi, hatta sevinçle çıktı sokağa. Ruhunun derinliklerinden geçecekleri hiçbir zaman önceden kestiremezdi. İlk kez rahat bir biçimde karşı karşıya geldikleri, yakın oldukları ve onu incitmeden konuştuklarında, Eugenia onu daha çok coşturmuş ve canlandırmıştı. Dünya daha büyük görünüyordu, hava daha temiz ve gökyüzü daha mavi. İlk kez soluklanıyormuş gibiydi. Kulaklarında en içtenlikle şakıyan, annesinin "evlen!" sözüydü! Sokakta karşılaştığı hemen hemen bütün kadınlar güzel, çok güzel görünüyorlardı, hiçbirisi çirkin değildi. Augusto için, gökyüzünün maviliklerinin ötesinde, görünen kubbesinin arkasına sığınan görünmez iki büyük yıldızdan çıkan gizemli, yeni bir ışığın aydınlattığı bir dünya oluşmaya başlıyor denebilirdi. Dünyayı tanımaya başlıyordu. Ve nasıl olduğunu bilmeden, bedensel günahla Adem Baba'mızla Havva Ana'mızın iyilik ve kötülük bilgisi ağacının meyvesini denedikleri için günaha girmeleri arasındaki kaba anlaşılmazlığın derin kaynağını düşünmeye başladı.</p>

  <p class="normal">Ve Don Fermín'in bilginin kökeni ile ilgili öğretisini düşündü.</p>

  <p class="normal">Evine geldi ve Orfeo kendisini karşılamak için dışarı fırlayınca kollarının arasına aldı, okşadı ve: "Bugün," dedi, "yeni bir yaşama başlıyoruz, Orfeo. Dünyanın daha büyük, havanın daha temiz ve gökyüzünün daha mavi olduğunu duyumsamıyor musun? Ah Orfeo, onu gördüğün zaman, onu tanıdığın zaman!.. O zaman ben nasıl insandan başka bir şey olmayışımın acısını çekiyorsam, sen de köpekten başka bir şey olmadığının acısını duyacaksın. Söyle bana Orfeo, günah işleyip işlemediğinizi, bilginin günah olup olmadığını siz köpekler nasıl bilebilirsiniz? Günah olmayan bilgi, bilgi değildir, akılcı değildir."</p>

  <p class="normal">Sadık Liduvina'sı yemek servisi yaparken bakakaldı ona.</p>

  <p class="normal">— Ne bakıyorsun? –diye sordu Augusto.</p>

  <p class="normal">— Bir değişiklik var gibi geliyor bana.</p>

  <p class="normal">— Bunu da nereden çıkarıyorsun?</p>

  <p class="normal">— Küçük Bey'in yüzü değişmiş.</p>

  <p class="normal">— Öyle mi geldi sana?</p>

  <p class="normal">— Kuşkusuz. Yani... piyanistle işler nasıl?</p>

  <p class="normal">— Liduvina! Liduvina!</p>

  <p class="normal">— Haklısınız, Küçük Bey; ama mutluluğunuz beni çok ilgilendiriyor.</p>

  <p class="normal">— Mutluluk nedir, bilen var mı?</p>

  <p class="normal">— Doğru ya.</p>

  <p class="normal">Mutluluk yerin altındaymış gibi ikisi birden yere baktı.</p>
</body>
</html>
