<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_20">XX</h1>

  <p class="normal">Yolculuğa çıkacak mıydı, yoksa çıkmayacak mıydı? Bunu ilk önce Rosario'ya söylemişti, ne söylediğini bilmeden, bir şey söylemiş olmak için ya da kendisine eşlik edip edemeyeceğini sormak için bir bahaneydi ve sonra da Donya Ermelinda'ya onu denemek için... Ne?.. Bir yolculuğa çıkacağını söylemekle neyi denemek amacındaydı? Her neyiyse! Ama iki kez, uzak ve uzun bir yolculuğu çıkacağını söylemişti, kişilik sahibi bir erkekti, kişilik sahibiydi; sözünün eri olmalı değil miydi?</p>

  <p class="normal">Sözünün eri insanlar önce bir şey söylerler, sonra bunu düşünürler, en son olarak da yaparlar, bir kez düşündükten sonra, sonuç iyi olurmuş, kötü olurmuş... Sözünün eri kişiler bir kez söyledikten sonra düzeltelim, bu sözden dönelim demezler. Ve o da uzak ve uzun bir yolculuğa çıkacağını söylemişti bir kez.</p>

  <p class="normal">Uzak ve uzun bir yolculuk! Niçin? Ne için? Nasıl? Nereye?</p>

  <p class="normal">Genç bir kızın kendisini aradığını bildirdiler ona.</p>

  <p class="normal">— Bir genç kız mı?</p>

  <p class="normal">— Evet, –dedi Liduvina,– sanırım... piyanist hanım!</p>

  <p class="normal">— Eugenia?</p>

  <p class="normal">— Ta kendisi!</p>

  <p class="normal">Augusto kalakaldı. Yıldırım gibi kafasından onu kovmak fikri geçti, evde olmadığını söyleyebilirlerdi. "Beni elde etmeye, bir kuklayla oynar gibi benimle oynamaya geliyor," diye söylendi, "yedek olmamı, ötekinin yerini doldurmamı istiyor..." Sonra daha iyi şeyler geldi aklına. "Hayır, güçlü görünmem gerek!"</p>

  <p class="normal">— Söyle ona, şimdi geliyorum.</p>

  <p class="normal">Bu kadının gözü pekliği onu şaşkına çeviriyordu. "İtiraf etmeliyim ki, tam bir kadın, tam kişilik sahibi bir kadın, korkusuz mu korkusuz! Kararlı mı kararlı! Ya o gözler! Hayır, hayır, hayır beni kandıramaz! Elde edemez beni!"</p>

  <p class="normal">Augusto salona girdiğinde Eugenia ayaktaydı. Oturmasını işaret etti, ama genç kız oturmadan önce haykırdı: "Beni aldattıkları gibi, sizi de aldattılar Don Augusto!" Zavallı adam kendini savunmasız duyumsadı, ne diyeceğini bilemiyordu. İkisi birden oturdu ve bunu kısa bir sessizlik izledi.</p>

  <p class="normal">— Doğru, Don Augusto, –dedi,– sizi benimle ilgili olarak aldattılar, beni de sizinle ilgili olarak; hepsi bu.</p>

  <p class="normal">— Ama biz karşılıklı konuşmuştuk birbirimizle, Eugenia!</p>

  <p class="normal">— Benim size söylediğimi ciddiye almadınız. Geçmiş, geçmiştir!</p>

  <p class="normal">— Evet, geçmiş, geçmiştir. Başka türlü olamaz!</p>

  <p class="normal">— Demek ki, beni anlıyorsunuz. Cömertçe yaptığınız armağanı kabul edişime başka bir anlam vermenizi istemiyorum.</p>

  <p class="normal">— Benim istediğim de bu Senyorita, benim armağanıma kendi anlamından başka bir anlam vermemenizi çok istiyorum.</p>

  <p class="normal">— İşte buna, dürüstlüğe karşı dürüstlük derler. Ve artık açık konuşmamız gerektiğine göre, bütün olup bitenlerden ve size söylediklerimden sonra, istesem de bu büyük armağanı, derin şükran duygularımdan başka bir şeyle ödeyemeyeceğimi size belirtmem gerek. Böylece sizin gibi sanıyorum ki...</p>

  <p class="normal">— Gerçek bu Senyorita, ben de, olup bitenlerden, sizin bana son görüşmemizde söylediklerinizden, sayın halanızın bana anlattıklarından ve tahmin ettiklerimden sonra, istesem de cömertliğimden bir çıkar bekleyemem.</p>

  <p class="normal">— Demek ki, anlaştık, değil mi?</p>

  <p class="normal">— Tümüyle anlaştık, Senyorita.</p>

  <p class="normal">— Şu halde yeniden dost olabilir miyiz? Candan dost, gerçek dost.</p>

  <p class="normal">— Evet, olabiliriz.</p>

  <p class="normal">Eugenia, tuşlara egemen olmak için yaratılmış ince parmaklı, beyaz, kar gibi soğuk, ince elini Augusto'ya uzattı ve kendi avucunun içinde sıktı, bu sırada titriyordu.</p>

  <p class="normal">— Öyleyse Don Augusto dost olacağız, iyi dost, bu dostluk... bana şey etse de...</p>

  <p class="normal">— Ne?</p>

  <p class="normal">— Belki insanların nazarında...</p>

  <p class="normal">— Ne? Söyleyin! Söyleyin!</p>

  <p class="normal">— Ama son olarak yaşadığım acı deneyimlerden sonra, kimi şeylerden vazgeçtim ben...</p>

  <p class="normal">— Biraz daha açık konuşun, Senyorita. Yarım yarım söylemenin bir anlamı yok.</p>

  <p class="normal">— Öyleyse Don Augusto, durum ortada, apaçık. Olup bitenlerden sonra ve tanıdıklarımız arasında, babamdan kalan evin ipoteğini kaldırıp bana armağan ettiğiniz bilindiğine göre, birisinin çıkıp da bana evlenme teklifinde bulunması kolay mı sanıyorsunuz?</p>

  <p class="normal">"Bu kadın şeytan!" diye düşündü Augusto ve ne yanıt vereceğini bilemeden başını önüne eğdi. Hemen sonra başını kaldırınca Eugenia'nın gizlice gözyaşlarını sildiğini gördü.</p>

  <p class="normal">— Eugenia! –diye haykırdı, sesi titriyordu.</p>

  <p class="normal">— Augusto! –diye fısıldadı yavaşça.</p>

  <p class="normal">— Ama siz, ne yapalım istiyorsunuz?</p>

  <p class="normal">— A! Hayır, yazgı bu, yazgıdan başka bir şey değil; bizler yazgının oyuncağıyız. Bu bir talihsizlik!</p>

  <p class="normal">Augusto koltuğundan kalktı, kanepeye, Eugenia'nın yanını oturdu.</p>

  <p class="normal">— Bak Eugenia, Tanrı aşkına! Benimle böyle oynama! Yazgı sensin; burada senden başka yazgı yok. Beni çekip sürükleyen sensin; beni fırdöndü gibi çeviren sensin; sensin beni çıldırtan; en kesin kararlarımda beni duraksatan sensin; sensin, beni kendi benliğimden çıkaran sensin...</p>

  <p class="normal">Ve kolunu boynuna doladı, kendine çekti ve göğsüne dayadı. Eugenia ise şapkasını çıkardı.</p>

  <p class="normal">— Evet, Augusto, bizi bu duruma sürükleyen yazgı. Ne... ne sen, ne ben kendimize karşı içtenliksiz, ikiyüzlü, kötü niyetli olamayız; ne sen bir şaşkınlık anımda söylediğim gibi beni satın almak isteyen bir erkek gibi görünebilirsin, ne de ben halama söylediğin gibi, yalnızca cömertliğini ödüllendirmek için, seni başka bir erkeğin yerine koymak üzere yedek olarak elimde tutmak, ikinci yemek gibi görmek isteyen bir kadın olarak görünmek isterim...</p>

  <p class="normal">— Ama Eugenia'cığım, şöyle ya da böyle görünmenin ne önemi var? Hem de kimlerin gözüne?</p>

  <p class="normal">— Bizzat kendi gözümüze.</p>

  <p class="normal">— Peki sonra Eugenia'cığım...</p>

  <p class="normal">Yine kızı göğsüne bastırdı, alnına, gözlerine öpücükler kondurdu. Her ikisinin de solumaları duyuluyordu.</p>

  <p class="normal">— Bırak beni! Bırak beni! –dedi, saçlarını düzeltirken.</p>

  <p class="normal">— Hayır, sen... sen... sen... Eugenia... sen...</p>

  <p class="normal">— Hayır, ben olmaz, olamaz...</p>

  <p class="normal">— Yani beni sevmiyor musun?</p>

  <p class="normal">— Sevmek konusu... sevmenin ne demek olduğunu kim biliyor? Ben bilmiyorum... bilmiyorum... Bundan emin değilim.</p>

  <p class="normal">— Peki biraz önceki?</p>

  <p class="normal">— O... o bir anlık yazgı! Pişmanlığın sonucu... ne bileyim işte... Bu şeyleri denemek gerek... Zaten Augusto, dost olacağımız, hem de iyi dost olacağımız konusunda anlaşmamış mıydık, başka bir şey değil...</p>

  <p class="normal">— Evet, ama... Peki bu senin özverin? Dostluğumuz sayesinde, benim armağanımı kabul etmen yüzünden kimsenin sana evlenme teklifinde bulunmayacağını söylemedin mi?</p>

  <p class="normal">— A! Bu önemli değil; kararımı verdim ben!</p>

  <p class="normal">— Yoksa bu bozuşmadan sonra mı?..</p>

  <p class="normal">— Olabilir...</p>

  <p class="normal">— Eugenia! Eugenia!</p>

  <p class="normal">Bu sırada kapıya vurulduğu işitildi ve Augusto yüzü kıpkırmızı olmuş, titreyerek, umursamaz bir sesle:</p>

  <p class="normal">— Ne var? –diye bağırdı.</p>

  <p class="normal">— Rosario bekliyor! –dedi Liduvina'nın sesi.</p>

  <p class="normal">Augusto'nın rengi değişti, morardı.</p>

  <p class="normal">— Ya! –diye haykırdı Eugenia,– burada rahatsız ediyorum. Sizi Rosario bekliyormuş. Anlıyor musunuz, biz ancak dost, iyi dost, çok iyi dost olabiliriz?</p>

  <p class="normal">— Ama Eugenia...</p>

  <p class="normal">— Rosario sizi bekliyormuş...</p>

  <p class="normal">— Beni reddedince, Eugenia, seni satın almak istediğimi ve kesin kesin başka bir erkek olduğunu söyleyerek beni reddedince, ben, sevmeyi seninle öğrenen ben ne yapabilirdim? Acının ve karşılık görmeyen sevginin ne demek olduğunu bilmiyor musun yoksa?</p>

  <p class="normal">— Hadi Augusto, uzatın elinizi; yine görüşürüz, unutmayın geçmiş, geçmiştir.</p>

  <p class="normal">— Hayır, hayır geçmiş, geçmiş değildir.</p>

  <p class="normal">— Tamam, tamam, Rosario bekliyormuş...</p>

  <p class="normal">Tanrı aşkına, Eugenia?</p>

  <p class="normal">— Hayır, tuhaf bir şey yok bunda; beni de bir zamanlar... Mauricio beklerdi. Yine görüşürüz. Kendimize karşı ciddi ve dürüst olalım.</p>

  <p class="normal">Şapkasını giydi, elini Augusto'ya doğru uzattı, Augusto dudaklarına götürdü ve öptü, sonra kapıya kadar genç kıza eşlik etti. O kibar haliyle ve emin adımlarla merdivenleri inerken bir süre baktı arkasından. Eugenia aşağıdan, merdiven sahanlığından gözlerini kaldırdı, bakışları ve eliyle selamladı Augusto'yu. Don Augusto döndü, odasına girdi ve Elinde ütülenmiş çamaşır sepetiyle Rosario'yu ayakta görünce, sertçe "Ne var?"diye sordu.</p>

  <p class="normal">— Bana öyle geliyor ki Don Augusto, bu kadın sizi aldatmakta...</p>

  <p class="normal">— Seni ne ilgilendiriyor?</p>

  <p class="normal">— Sizinle ilgili her şey beni ilgilendiriyor.</p>

  <p class="normal">— Seni de aldattığımı söylemek istiyorsun herhalde...</p>

  <p class="normal">— Bu da beni ilgilendirmiyor.</p>

  <p class="normal">— Seni umutlandırdıktan sonra, kıskanç olmadığına mı inandıracaksın beni?</p>

  <p class="normal">— Nasıl büyüdüğümü, nasıl bir aileden geldiğimi bilmiş olsaydınız Don Augusto, genç bir kız olmama karşın, kıskançlıkla ilgim olmadığını anlardınız. Benim durumumda olan bizler...</p>

  <p class="normal">— Sus!</p>

  <p class="normal">— Siz nasıl isterseniz. Ama bir daha söylüyorum, bu kadın sizi aldatıyor. Böyle olmasaydı ve siz onu seviyor olsaydınız, ondan hoşlansaydınız, onunla evlenmenizden başka ne isterdim ki?</p>

  <p class="normal">— Ama bütün bunlar doğru mu?</p>

  <p class="normal">— Doğru.</p>

  <p class="normal">— Kaç yaşındasın sen?</p>

  <p class="normal">— On dokuz.</p>

  <p class="normal">— Buraya gel, –dedi, iki eliyle omuzlarından tuttu, kızla yüz yüze geldiler ve gözlerinin içine öylece bakakaldı.</p>

  <p class="normal">Renkten renge giren kız değil, Augusto oldu.</p>

  <p class="normal">— Gerçek şu ki kızım, seni anlayamıyorum.</p>

  <p class="normal">— Sanırım.</p>

  <p class="normal">— Bunun saflık mı, cin fikirlilik mi, alay mı, erken gelişme mi olduğunu bilmiyorum...</p>

  <p class="normal">— Bu sevgiden başka bir şey değil.</p>

  <p class="normal">— Sevgi mi? Niçin?</p>

  <p class="normal">— Niçin olduğunu bilmek ister misiniz? Size söylersem kızmayacak mısınız? Kızmayacağınıza söz veriyor musunuz?</p>

  <p class="normal">— Hadi, söyle bana.</p>

  <p class="normal">— Peki öyleyse, çün... çün... çünkü siz mutsuzsunuz, zavallı bir adamsınız...</p>

  <p class="normal">— Sen de mi?</p>

  <p class="normal">— Nasıl isterseniz. Ama bu küçük kıza... Rosario'ya güvenin. Size benden daha sadık kimse yoktur... Orfeo bile!</p>

  <p class="normal">— Her zaman mı?</p>

  <p class="normal">— Her zaman!</p>

  <p class="normal">— Ne olursa olsun mu?</p>

  <p class="normal">— Evet, ne olursa olsun.</p>

  <p class="normal">— Sen, sen gerçekten... –ve kızı kucaklamak istedi.</p>

  <p class="normal">— Hayır, şimdi olmaz, daha sakin olduğunuz zaman. Ve ne zaman...</p>

  <p class="normal">— Yeter, seni anlıyorum.</p>

  <p class="normal">Ve ayrıldılar.</p>

  <p class="normal">Augusto yalnız kalınca: "Bu ikisi beni çıldırtacak," dedi, "artık ben, ben değilim..."</p>

  <p class="normal">— Bana göre Küçük Bey politikaya ya da buna benzer bir işe atılmalı, –dedi Liduvina, yemek servisi yaparken,– bu sizi oyalar!</p>

  <p class="normal">— Bu da nereden geldi aklına, be kadın?</p>

  <p class="normal">— Başkaları oyalayacağı yerde, insanın kendi kendisini oyalaması daha iyi ve... görüyorsunuz ya!</p>

  <p class="normal">— Pekâlâ, şimdi kocanı, Domingo'yu çağır, yemeğini bitirir bitirmez gelsin, onunla bir el <span class="ideitalik">tute</span><sup class="calibre2"><a href="../Text/Sis1_split_039.html#footnote-100-16" id="footnote-100-16-backlink">[16]</a></sup> oynamak istiyorum, biraz oyalanayım.</p>

  <p class="normal">Tam oynarlarken Augusto birden oyun kâğıtlarını masanın üstüne bıraktı ve sordu:</p>

  <p class="normal">— Söyle Domingo, bir erkek aynı anda iki ya da daha çok kadına âşık olursa, ne yapmalı?</p>

  <p class="normal">— Duruma bağlı!</p>

  <p class="normal">— Nasıl duruma bağlı?</p>

  <p class="normal">— Evet. Eğer çok parası var ve çok tutkunsa, hepsiyle evlenir, yoksa hiçbiriyle evlenmez.</p>

  <p class="normal">— Ama be birader, birincisi olanaksız!</p>

  <p class="normal">— Paran çoksa her şey olur!</p>

  <p class="normal">— Peki ya kadınlar bunu öğrenirlerse?</p>

  <p class="normal">— Onlar buna önem vermezler.</p>

  <p class="normal">— Yahu bir kadın için, kocasının beslediği sevginin bir kısmını, başka bir kadının alması önemli olmaz mı?</p>

  <p class="normal">— Kendine payına düşenle yetinir Küçük Bey, harcadığı paraya kısıtlama getirmedikçe. Bir kadını rahatsız eden şey, yemesine, giymesine, her çeşit lüksüne kocasının kısıtlama getirmesi; ama istediği gibi para harcamasına izin verirse... Bir de ondan çocukları olursa...</p>

  <p class="normal">— Çocukları olursa mı, ne?</p>

  <p class="normal">— Gerçek kıskançlık oradan çıkar Küçük Bey, çocuklardan, Küçük Bey; bir anne olan ya da olacak olan öteki anneyi çekemez; bir anne başka çocuklar uğruna ya da başka bir kadın için ihmal edilmeyi bağışlamaz. Ama çocuğu yoksa ve yemesinde, giyiminde, gösterişinde, lüksünde masrafları kısılmıyorsa, bütün tatsızlıklar engellenmiş olur... Eğer bir erkeğin, kendisine pahalıya gelen bir karısı varsa ve bir de hiç masrafı olmayan bir karısı varsa, masraflı kadın masrafsız kadını pek kıskanmaz; üstelik masrafsız olmak dışında, bir de evin gelirine katkıda bulunuyorsa ve bundan aldığını ötekine verebiliyorsa... o zaman işler tıkır tıkır yürür.</p>

  <p class="normal">— Peki sonra?</p>

  <p class="normal">— O zaman her şey mükemmel yürür. İnanın bana Küçük Bey, Bayan Othello'lar yoktur.</p>

  <p class="normal">— Ne de Bay Desdemon'lar!</p>

  <p class="normal">— Olabilir!</p>

  <p class="normal">— Ama sen neler de söylüyorsun.</p>

  <p class="normal">— Ben Liduvina ile evlenip sizin yanınızda işe girmeden önce pek çok beyin evinde çalışmıştım. Bunları o şatafatlı yerlerde öğrendim.</p>

  <p class="normal">— Peki sizin sınıfınızdaki insanlarda nasıl bu işler?</p>

  <p class="normal">— Bizim sınıfımızda mı? Boş ver! Böyle lüks işlere kalkışmayız bizler...</p>

  <p class="normal">— Neye lüks diyorsun sen?</p>

  <p class="normal">— Tiyatroda görülen, romanlarda okunan şeylere...</p>

  <p class="normal">— Ama oğlum, sizin sınıfta da aşk yüzünden, kıskançlık yüzünden az cinayet işlenmiyor!..</p>

  <p class="normal">— Boş ver! Çünkü bu haylazlar tiyatroya gidiyorlar, roman okuyorlar. Aksi halde...</p>

  <p class="normal">— Aksi halde ne?</p>

  <p class="normal">— Rol yapmak hepimizin hoşuna gider, Küçük Bey, hiç kimse kendisi değildir, başkalarının yaratılarıdır.</p>

  <p class="normal">— Bir düşünürsün sen ha...</p>

  <p class="normal">— En son efendim filozofsun derdi bana. Ama Liduvina'cığımın size söylediği gibi politikaya atılmalısınız siz.</p>
</body>
</html>
