<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_14">XIV</h1>

  <p class="normal">Augusto, arkadaşı Victor'un başına kötü bir şey geldiğini sezinledi; oyunda sırasını kaçırıyordu, keyifsiz ve sessizdi.</p>

  <p class="normal">— Victor, bir şey mi var?..</p>

  <p class="normal">— Evet dostum, çok ciddi bir durum var. Rahatlamam gerek, dışarı çıkalım; gece çok güzel; durumu sana anlatacağım.</p>

  <p class="normal">Victor, Augusto'nun en samimi arkadaşıydı, ama beş altı yaş daha büyüktü ve on iki yıldan fazla bir zamandır evliydi, dediklerine göre, vicdanının sesine uyarak çok genç yaşta evlenmişti. Çocukları yoktu.</p>

  <p class="normal">Sokağa çıkınca Victor konuşmaya başladı:</p>

  <p class="normal">— Biliyorsun Augusto, çok genç yaşta evlenmek zorunda kalmıştım...</p>

  <p class="normal">— Evlenmek zorunda mı kalmıştın?</p>

  <p class="normal">— Hadi şimdi, bilmiyormuşsun gibi yapma, dedikodusu herkesin kulağına gelmişti. Daha çok çok gençken ailemiz, Elena'cığımın ve benim annelerimiz ve babalarımız bizi evlendirdiler. Evlilik bizim için oyundu. Karı kocalık oyunu oynuyorduk. Ama bunlar yanlış bir alarmdı.</p>

  <p class="normal">— Yanlış alarm olan neydi?</p>

  <p class="normal">— Bizi evlendirmelerindeki neden. Anne ve babalarımızın utanmaları. Bir skandala neden olabilecek bir yanlış hareketimizin ayrımına vardılar ve bu yanlışlığın ne gibi sonuçları olup olmadığını ya da sonuçları olup olmayacağını beklemeden bizi evlendirdiler.</p>

  <p class="normal">— İyi de yaptılar.</p>

  <p class="normal">— Ben aynı şeyi söyleyemem. Fakat ne bu yanlıştan bir sonuç çıktı, ne de evlendikten sonraki yanlışlardan.</p>

  <p class="normal">— Yanlışlar mı?</p>

  <p class="normal">— Evet, bizim durumumuzda ancak yanlış vardı. Yanlış şeyler yapıyorduk. Karı kocalık oynuyorduk demiştim sana...</p>

  <p class="normal">— Deme be!</p>

  <p class="normal">— Hayır, bu kadar da kötü niyetli olma. Baştan çıkacak kadar gençtik, hâlâ da genciz. Ama en az düşündüğümüz şey bir yuva kurmaktı. Evlilik denilen şeyi yaparak birlikte yaşayan iki gençtik. Fakat bir yıl geçti, ama evliliğin meyvesi gelmeyince birbirimize surat asmaya, göz ucuyla birbirimize bakmaya, karşılıklı olarak sessizce birbirimizi suçlamaya başladık. Baba olamamayı kabul edemiyordum, artık bir erkektim, yirmi bir yaşımı geçmiştim ve öteki erkeklerden ya da evlendikten tam dokuz ay sonra ya da daha önce ilk çocuğu olan aptal bir adamdan daha aşağı olmaya doğrusu razı değildim... buna razı olamazdım.</p>

  <p class="normal">— Ama dostum, suç kimindi?</p>

  <p class="normal">— Ve kuşkusuz kendisine söylemeden suçu ona atıyordum ve kendi kendime: "Bu kadın kısır ve seni herkese rezil ediyor." diyordum. Karım da kuşkusuz beni suçluyordu ve hatta ne bileyim, kim bilir ne düşünüyordu...</p>

  <p class="normal">— Ne düşünüyordu?</p>

  <p class="normal">— Hiç, bir yıldan sonra bir yıl daha, bir yıl daha geçip de çocuk olmayınca, kadın erkeğin evlenirken sağlıklı olmaması, gizli bir hastalığı olması yüzünden suçun erkekte olduğunu düşünür... Birbirimizi düşman gibi görüyorduk, evimize şeytan sokulmuştu. Ve sonunda bu şeytan ortaya çıktı ve karşılıklı suçlamalar başladı: "Görevini yapmıyorsun sen!" "Görevini yapamayan sensin." gibi daha pek çok suçlama.</p>

  <p class="normal">— Vaktiyle, evlendikten iki üç yıl sonra olmalıydı, sağlıksızdın, tedirgindin, sinir hastası gibiydin, sanatoryuma tek başına gitmek zorunda kalmıştın, hepsi bu yüzdendi değil mi?</p>

  <p class="normal">— Hayır, böyle olmadı, daha kötü bir şey...</p>

  <p class="normal">Bir sessizlik oldu. Victor yere bakıyordu.</p>

  <p class="normal">— Peki, peki, kendine sakla, sırlarını açıklamanı istemiyorum.</p>

  <p class="normal">— Nasıl olsa sana söyleyeceğim! Zavallı karımla olan evdeki kavgalar yüzünden öfkelendikçe, sorunun birleşmemizin yoğunluğundan –ne dersen de– değil de, sayısından olduğu kanısına vardım, anlıyor musun beni?</p>

  <p class="normal">— Evet, seni anlıyor gibiyim...</p>

  <p class="normal">— Kendimi yemeğe verdim: Her türlü baharatı, özellikle güç artırıcı baharatları katarak en özlü, en besleyici sandığım yiyecekleri domuz gibi yutuyordum ve karıma olabildiğince çok yaklaşıyordum. Ve kuşkusuz...</p>

  <p class="normal">— Hasta oldun!</p>

  <p class="normal">— Doğal olarak! Zamanında anlayıp, aklımızı başımıza toplamasaydık, öteki dünyayı boylardım. Ama iki anlamda iyileştim, karıma döndüm, ikimiz de rahatladık ve yazgımıza boyun eğdik. Yavaş yavaş evimize yalnızca barış değil, mutluluk da geldi. Bu yeni yaşantımızın başlarında, evliliğimizin dördüncü, beşinci yılında kimi kez yalnızlığımızdan yakınıyorduk, ama hemen sonra teselli bulmakla kalmayıp alıştık da. Sonunda çocuk özlemimizi bir yana bıraktığımız gibi, çocuğu olanlara acıyorduk bile. Birbirimize alıştık, birbirimizi tamamladık. Sen bunu anlamazsın...</p>

  <p class="normal">— Hayır, anlayamam.</p>

  <p class="normal">— Öyleyse bak: Karım benim için alışkanlık haline geldi, ben de Elena için. Evimizde her şey ölçülü, düzenli gidiyordu, her şey, yemek saatleri de. Saat tam on ikide, ne bir dakika önce ne bir dakika sonra yemekler sofrada olurdu, öyle ki, her gün hemen hemen aynı şeyleri, aynı sırayla ve aynı miktarda yerdik. Değişiklikten nefret ederim, Elena da. Evimde saat gibi yaşanır.</p>

  <p class="normal">— Sahi bu bana dostumuz Luis'in Romera çifti için söylediğini anımsatıyor: Karı koca bekâr gibi yaşarlarmış.</p>

  <p class="normal">— Gerçekten de, çocuksuz evli bir insandan daha bekâr, daha müzmin bekâr insan yoktur. Çocuğun yokluğunu doldurmak için bir gün –sonuç olarak ne bende babalık duygusu ölmüştü, ne de karımda annelik duygusu– bir köpek almaya karar verdik –istersen, evlat edinmek diyebilirsin– fakat boğazına kemik kaçtığı için gözlerimizin önünde öldüğünü görmek, yaşamak için yalvarıyora benzeyen o nemli gözlerine bakmak bize öyle bir acı, öyle bir korku verdi ki, bir daha evimizde ne köpek, ne canlı bir varlık istedik. Evimizde gördüğün ve Elena'nın soyup giydirdiği bebekler ve kuklalarla yetiniyoruz.</p>

  <p class="normal">— Bunlar ölüp elinizden gitmeyecek.</p>

  <p class="normal">— Gerçekten de. Üstelik her şey yolunda ve biz çok mutluyuz. Ne çocuk ağlamalarıyla uykumdan oluyorum, ne de çocuğum oğlan mı, olacak kız mı olacak diye dertlere düşüyorum, oğlan olursa ne yapmam gerekir, kız olursa ne yapmam gerekir diye tedirgin olmuyorum... Üstelik karım rahatça emrimde, ne hamilelik sıkıntıları var, ne de emzirme; kısacası şahane bir yaşam!</p>

  <p class="normal">— Biliyor musun, zaten ikisi arasında fazla bir fark da yok?..</p>

  <p class="normal">— Neyle? Gayri meşru bir ilişkiyle mi? Ben de böyle düşünüyorum. Çocuksuz karı kocalık, yasal bir metres hayatına dönüşebilir, çok düzenli, çok hijyenik, oldukça iffetli, ama sonuçta bekâr. Bekâr karı koca, ama birbirine bağlı olan. Böylece on bir yıldan fazla bir zaman geçti, nerdeyse on iki yıl olacak... Ama şimdi... Başıma ne geldi biliyor musun?</p>

  <p class="normal">— Dostum, nerden bileyim?</p>

  <p class="normal">— Demek başıma geleni bilmiyorsun?</p>

  <p class="normal">— Yoksa karını hamile bırakmış olmayasın!..</p>

  <p class="normal">— Evet, dostum, evet. Düşün ne büyük bir mutsuzluk!</p>

  <p class="normal">— Mutsuzluk mu? O kadar çok çocuk istemiyor muydunuz?</p>

  <p class="normal">— Evet, başlangıçta, evliliğimizin ilk, ikinci üçüncü yıllarında, belki biraz daha fazla. Ya şimdi... şimdi... Şeytan eve döndü, tartışmalar başladı. Ve eskiden nasıl birimiz ötekini kısırlıkla suçluyorsa, şimdi de başımıza gelen işle suçluyor. Ve birbirimize neler demeye başladık... hayır, hayır... söylemeyeyim sana...</p>

  <p class="normal">— İstemiyorsan söyleme.</p>

  <p class="normal">— Ona "davetsiz misafir" demeye başladık! Ve ben onun bir sabah boğazına kaçan bir kemik yüzünden ölüp gideceğini aklımdan geçirdim...</p>

  <p class="normal">— Ne saçmalık!</p>

  <p class="normal">— Evet, haklısın, saçmalık. Ve düzene elveda, rahatlığa elveda, alışkanlıklara elveda! Dün Elena hâlâ kusuyordu; Gebeliğin ilginç, ilginç, ilginç dedikleri o sıkıntılı durumlarından birisi sanıyorum! İlginçmiş! Kusmak! Bundan daha iğrenç, daha pis bir şey gördün mü sen?</p>

  <p class="normal">— Ama Elena, annelik duygusuyla çok mutlu olmalı, değil mi?</p>

  <p class="normal">— O mu? O da benim gibi! Bu, Tanrı'nın, doğanın, ne dersen de, bir şakası. Zamanında gelmiş olsaydı... oğlan ya da kız, ne olursa olsun, bizler analık babalık aşkından çok, övüngenlikle dopdoluyken, kendisini beklerken gelmiş olsaydı ya; çocuğumuz olmadığı için başkalarına göre kendimizi aşağı sandığımız zaman gelmiş olsaydı ya; o zaman gelmiş olsaydı, başımızın üstünde yeri vardı! Ama şimdi, şimdi? Bu kötü bir şaka diyorum sana. Eğer istersen...</p>

  <p class="normal">— Ne istersem dostum?</p>

  <p class="normal">— Onu sana armağan edeyim, Orfeo'ya arkadaşlık eder.</p>

  <p class="normal">— Kendine gel dostum ve saçmalayıp durma...</p>

  <p class="normal">— Haklısın, saçmalıyorum. Özür dilerim. Ama nerdeyse on iki yıl sonra, her şey yolunda giderken ve yeni evlilerin o gülünç övüngenliğinden kurtulmuşken başımıza bunun çıkıp gelmesi sence doğru mu? Apaçık, öylesine rahat, öylesine güven içinde, öylesine mutlu yaşarken!..</p>

  <p class="normal">— Dostum, dostum!</p>

  <p class="normal">— Haklısın, evet haklısın. En korkunç şeyin ne olduğunu düşünemezsin: Zavallı Elena'mın kapıldığı gülünçlük duygusundan kurtulamaması. Kendisini gülünç buluyor!</p>

  <p class="normal">— Anlamıyorum...</p>

  <p class="normal">— Ben de anlamıyorum, ama durum bu; gülünç göründüğü duygusuna kapılıyor. Ve öyle şeyler yapıyor ki, korkuyorum, davetsiz oğlan... ya da davetsiz kız...</p>

  <p class="normal">— Dostum! Sakın ha! –diye bağırdı Augusto telaşla.</p>

  <p class="normal">— Hayır, hayır Augusto, hayır, hayır! Ahlak duygusunu yitirmedik daha ve senin de bildiğin gibi çok dindar olan Elena, dişlerini sıkarak da olsa Tanrı'nın isteklerine saygı gösteriyor ve anne olmaya razı oluyor. Ve çok iyi bir anne olacak, bunda hiç kuşkum yok, çok iyi bir anne. Ama gülünçlük duygusu onda öylesine yer etti ki, korkarım durumunu gizlemek, hamileliğini örtmek için her şeyi yapabilir... Tamam, bunu düşünmek bile istemiyorum. Bir haftadır evden çıkmıyor; utandığını söylüyor, sokakta yürürken herkesin durup kendisine bakacağını sanıyor. "Buradan çekip gidelim." diyor, hamileliği ilerledikçe, güneşlemek ve temiz hava almak için sokağa çıkmak zorunda kalacağını, kendisini tanıyan ve bebek için kutlamak isteyen insanların bulunduğu yerlerde dolaşmak istemediğini söylüyor.</p>

  <p class="normal">İki arkadaş bir süre sustu, öykü bittikten ve kısa bir sessizlikten sonra Victor:</p>

  <p class="normal">— Hadi Augusto, –dedi,– hadi evlen, belki senin de başına buna benzer bir şey gelir; o piyanistle evlen.</p>

  <p class="normal">— Kim bilir!.. –dedi Augusto kendi kendine konuşuyormuş gibi,– Kim bilir?.. Belki evlenince yine annem olur...</p>

  <p class="normal">— Anne, evet, –diye ekledi Victor,– çocuklarının annesi! Çocukların olursa...</p>

  <p class="normal">— Tanrım. Belki hemen, Victor, karının kişiliğinde bir anne aramaya başla, kendi anneni.</p>

  <p class="normal">— Asıl şimdi gecelerimi yitirmeye başlayacağım...</p>

  <p class="normal">— Ya da gecelerini kazanmaya Victor, ya da gecelerini kazanmaya.</p>

  <p class="normal">— Sonuçta bilmiyorum, bana ne oluyor, bize ne oluyor. Ve ben kendi hesabıma razı olacağımı sanıyorum, ama Elena'cığım, zavallı Elena'cığım... Zavallıcık!</p>

  <p class="normal">— Görüyor musun?. Ona acımaya başlıyorsun artık.</p>

  <p class="normal">— Sonuç olarak Augusto, evlenmeden önce iyi düşün!</p>

  <p class="normal">Birbirlerinden ayrıldılar.</p>

  <p class="normal">Augusto kafası, Don Avito ve Victor'un söyledikleriyle dopdolu olarak evine geldi. Ne Eugenia'yı anımsadığı vardı, ne ipoteğin kaldırılmasını, ne de ütücü kızı.</p>

  <p class="normal">Eve girerken Orfeo onu karşılamak üzere zıplayarak dışarı çıktı, kollarının arasına aldı, boynunu okşadı ve göğsüne bastırarak: "Kemiğe dikkat et, Orfeo," dedi, "çok çok dikkat et, tamam mı? Kemikle boğulmanı istemiyorum; yaşatmam için bana yalvarırken gözlerimin önünde öldüğünü görmek istemiyorum. Görüyorsun ya Orfeo, pedagog Don Avito atalarının dinine döndü... Kalıtım bu. Victor da baba olmaya razı değil. Birisi oğlunu kaybettiği için hiçbir şeyle teselli olamıyor. Birisi de çocuğu olacak diye teselli bulamıyor. Nasıl gözler, Orfeo, o nasıl gözler! Beni satın almak istiyorsunuz! Benim aşkımı değil, –aşk satın alınmaz– benim bedenimi satın almak istiyorsunuz! Evim sizin olsun! Bedenimi satın alacakmışsınız, bedenimi... derken gözleri ateş saçıyordu. Bedenini satın alıyormuşum! Bedenini! Benimki zaten bana fazla geliyor, Orfeo, fazla geliyor. Benim gerek duyduğum şey ruh, ruh, ruh. Ve onun, Eugenia'nın gözlerinden yayılan ruh gibi, ateşten ruh. Bedeni!.. Bedeni!.. evet, bedeni gösterişli, görkemli, olağanüstü; ama onun bedeni ruh, safi ruh, tümüyle yaşam, tümüyle anlam, tümüyle simge! Benim bedenim bana fazla geliyor, Orfeo, ruhum olmadığı için bedenim bana yük oluyor. Ya da daha doğrusu bedenim fazla geldiği için mi ruhum yok acaba?</p>

  <p class="normal">"Bedenimi elliyorum Orfeo, bedenime dokunuyorum, görüyorum, ama ruhum? Ruhum nerede? Ruhum var mı benim? Ruhumu yalnızca burada Rosario'yu, zavallı Rosario'cuğu, dizlerimin üzerine alıp kucakladığım zaman birazcık duyumsadım; O ağladığı ve ben ağladığım zaman. O gözyaşları bedenimden çıkamıyorlar, ruhumdan çıkıyorlardı. Ruh, yalnızca gözyaşları halinde ortaya çıkan bir kaynak. Gerçekten ağlayıncaya dek, insan bir ruhu olup olmadığını bilmiyor. Orfeo, artık şimdi gidip uyuyalım, bize izin verirlerse."</p>
</body>
</html>
