<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_29">XXIX</h1>

  <p class="normal">Düğün için bütün hazırlıklar tamamdı. Augusto düğünün sade ve gösterişsiz olmasını istiyordu, müstakbel karısı ise görkemli olmasını, yankı uyandırmasını yeğliyor gibiydi.</p>

  <p class="normal">Gün yaklaştıkça Augusto ufak tefek taşkınlıklarda, teklifsizce davranışlarda bulunmak için yanıp tutuşuyordu, Eugenia ise daha bir temkinliydi.</p>

  <p class="normal">— Ama birkaç gün sonra birbirimizin olacağız Eugenia! –diyordu.</p>

  <p class="normal">— Öyle de olsa, birbirimize saygılı davranmaya başlamamız gerekir.</p>

  <p class="normal">— Saygı... saygı... Saygı, sevgiyi dışlıyor.</p>

  <p class="normal">— Sen böyle sanıyorsun... Ne olacak bir erkek!</p>

  <p class="normal">Augusto nişanlısında biraz acayiplik, bir zorakilik sezinliyordu. Kimi kez bakışlarını kaçırmaya çalışıyormuş gibi geliyordu ona, O zaman annesini, zavallı anneciğini ve her zaman oğlunun iyi bir evlilik yapmasını istediğini anımsadı. İşte şimdi yakında tam Eugenia ile evlenecekken, Mauricio'nun kendisine Rosario'yu alıp götüreceğini söylemesi çok üzmüştü onu. Kıskançlık duyuyordu, bir fırsatı kaçırmış olmaktan, kızın önünde gülünç duruma düşmekten aşırı bir kıskançlık ve öfke duyuyordu. "Şimdi her ikisi benimle alay ediyordur," diyordu kendi kendine, "bana kakalamak için Eugenia'yı bıraktığı ve Rosario'yu alıp götüreceği için, Mauricio iki kat alay ediyordur." Kimi zaman nişanı bozup, Rosario'yu elde etmek ve Mauricio'yu mahvetmek gibi korkunç bir istek duyuyordu.</p>

  <p class="normal">Düğünden birkaç gün önce Eugenia:</p>

  <p class="normal">— O kıza, Rosario denen o kıza ne oldu? –diye sordu.</p>

  <p class="normal">— Niçin şimdi bana bunu anımsatıyorsun?</p>

  <p class="normal">— Ha, anımsamak hoşuna gitmiyorsa, bırakalım!</p>

  <p class="normal">— Yo... yo... ama...</p>

  <p class="normal">— Evet, bir görüşmemiz sırasında birden gelmişti hani... Ondan bir daha haber alamadın mı?</p>

  <p class="normal">Ve Augusto'yu süzer gibi bir bakış fırlattı.</p>

  <p class="normal">— Hayır, ondan bir daha haber almadım.</p>

  <p class="normal">— Kim bilir şu anda kim onu elde etmekte ya da kim elde etmiş olmalı?..</p>

  <p class="normal">Bakışlarını Augusto'dan kaçırıp boşluğa, bakar izlenimi verdiği uzaklara çevirdi.</p>

  <p class="normal">Nişanlı adamın kafasından karmakarışık, acayip düşünceler geçti. "Bu kız bir şeyler biliyor olmalı." diye söylendi ve sonra yüksek sesle:</p>

  <p class="normal">— Sen bir şey mi biliyorsun?</p>

  <p class="normal">— Ben mi? –dedi Eugenia, ilgisizmiş gibi ve yine Augusto'ya baktı.</p>

  <p class="normal">İkisinin arasında gizemli gölgeler dalgalanıyordu.</p>

  <p class="normal">— Umarım, unutmuşsundur onu.</p>

  <p class="normal">— Niçin bundan... bu kızcağızdan söz etmekte ısrarlısın?</p>

  <p class="normal">— Ne bileyim ben! Başka şeyden söz edelim, bir adam, evlenmek istediği bir kızı başka bir adam elinden alıp götürürse ne olur?</p>

  <p class="normal">Augusto bu lafları duyar duymaz kan beynine sıçradı. Sokağa fırlamak, koşa koşa Rosario'yu bulmak, onu elde ettikten sonra alıp Eugenia'nın karşısına gelmek ve "İşte o genç kız, benim... <span class="ideitalik">senin</span> Mauricio'nun değil!" demek için yanıp tutuşuyordu.</p>

  <p class="normal">Düğüne üç gün vardı. Augusto düşünceli düşünceli nişanlısının evinden çıktı. Gece hemen hemen hiç uyumamıştı.</p>

  <p class="normal">Ertesi gün daha yeni uyanmıştı ki, Liduvina odasına girdi.</p>

  <p class="normal">— Burada Küçük Bey için bir mektup var; biraz önce getirdiler. Sanırım Senyorita Eugenia'dan...</p>

  <p class="normal">— Mektup mu? Ondan mı? Ondan bir mektup? Buraya bırak ve çık!</p>

  <p class="normal">Liduvina dışarı çıktı. Augusto titremeye başladı. Tuhaf bir tedirginlikle çarpıyordu yüreği. Önce Rosario'yu, sonra Mauricio'yu anımsadı. Ama mektuba dokunmak istemedi. Korkuyla zarfa baktı. Ayağa kalktı, yıkandı, giyindi, kahvaltısını istedi, sonra hepsini yiyip bitirdi. "Hayır, hayır onu burada okumak istemiyorum." dedi kendi kendine. Evinden çıktı, en yakın kiliseye gitti ve orada dua eden birkaç dindarın arasında mektubu açtı. "Kendimi tutmam gerek," dedi içinden, "çünkü yüreğimin bana neler söylediğini bilmiyorum." Mektupta şunlar yazılıydı:</p>

  <p class="indentmetinitalik">Değerli Augusto,</p>

  <p class="indentmetinitalik">Bu satırları okuduğun zaman ben, Mauricio ile birlikte, senin iyiliğin sayesinde iş bulduğu köye gidiyor olacağım, yine senin iyiliğin sayesinde kendi gelirim ve Mauricio'nun maaşı rahat yaşamamızı sağlayacak. Beni bağışlamanı istemeyeceğim senden, çünkü bundan sonra, ne benim seni mutlu edebileceğime, ne de senin beni mutlu edebileceğine inanacağını sanıyorum. İlk etkisi geçer geçmez, niçin bu yolu seçtiğimi ve ne biçimde yaptığımı açıklamak için yine yazacağım sana. Mauricio, düğün günü, kiliseden çıkarken kaçmamızı istiyordu; ama planı çok karışıktı, üstelik bana hiç yararı olmayacak bir acımasızlık gibi göründü. Ve sana geçen sefer de söylediğim gibi dost kalacağımızı sanıyorum.</p>

  <p class="sagitalik">Dostun<br class="chapter" />
  Eugenia Domingo del Arco<br class="chapter" />
  P.S. Rosario bizimle gelmiyor. O burada kalıyor ve sen onunla avunabilirsin.</p>

  <div class="clrb"></div>

  <p class="normal">Augusto bitkin bir halde banka yığıldı. Biraz sonra diz çöktü ve dua etti.</p>

  <p class="normal">Kiliseden çıkarken daha bir rahatlamış gibiydi, ama korkunç bir utanç rahatlığıydı bu. Eugenia'nın evine gitti ve halayla enişteyi bitkin bir durumda buldu. Yeğenleri bir mektupla kararını onlara da bildirmişti ve bütün gece görünmemişti. Gece yarısı, Augusto nişanlısıyla son kez görüştükten hemen sonra hareket eden bir trene binmişti çift.</p>

  <p class="normal">— Peki şimdi ne yapacağız, –diye sordu Donya Ermelinda.</p>

  <p class="normal">— Katlanmaktan başka ne yapabiliriz, Senyora, –diye yanıtladı Augusto!</p>

  <p class="normal">— Bu alçaklık! –diye bağırdı Don Fermín,– böyle şeyler örnek olacak biçimde cezalandırılmalı, cezasız kalmamalı.</p>

  <p class="normal">— Siz, Don Fermín, siz ki anarşistsiniz?</p>

  <p class="normal">— Bununla ne ilgisi var? Bu işler böyle yapılmaz. Bir erkek böylesine aldatılmaz!</p>

  <p class="normal">— Ötekini aldatmadı ya! –dedi Augusto, soğuk bir ifadeyle ve bunu söyledikten sonra, bu denli soğuk konuşmasından kendisi de ürktü.</p>

  <p class="normal">— Ama daha aldatır... aldatır... Bundan kuşkunuz olmasın!</p>

  <p class="normal">Augusto, Eugenia'nın sonunda Mauricio'yu da aldatacak olmasını düşününce şeytansı bir zevk duydu. "Nasıl olsa benimle olacak değil ya." dedi çok alçak sesle, kendisi bile pek duymadı.</p>

  <p class="normal">— Pekâlâ hanımefendi, beyefendi, olanlara çok üzüldüm, daha çok da yeğeniniz için, artık ayrılmak zorundayım.</p>

  <p class="normal">— Siz anlarsınız ya Don Augusto, biz... –diye söze başladı Donya Ermelinda.</p>

  <p class="normal">— Kuşkusuz! Kuşkusuz! Ama...</p>

  <p class="normal">Konuşma daha fazla uzatılamazdı. Augusto kısa birkaç laf ettikten sonra çıktı.</p>

  <p class="normal">Başına gelenlerden, hatta gelmeyenlerden kendisi de ürkmüştü. Bu çapta bir alayı, en azından görünüşte bu denli soğukkanlılıkla karşılaması, kendi varlığından kuşku duymasına bile neden olmuştu. "Başkaları gibi bir erkek olsaydım," diyordu içinden, "gerçek bir erkek olsaydım, gerçekten var olsaydım, bu duruma, böylesi bir rahatlıkla dayanabilir miydim?" Ayrımında olmadan orasını burasını eliyle yoklamaya başladı ve hatta hissedip hissetmediğini anlamak için kendini çimdikledi.</p>

  <p class="normal">Az sonra birisinin bacağından çektiğini hissetti. Karşılayıp avutmak için dışarı fırlayan Orfeo idi. Orfeo'yu görünce tuhaf bir şey, büyük bir sevinç duydu, köpeği kollarının arasına aldı ve ona: "Sevin Orfeo'cuğum, sevin," dedi. "İkimiz de sevinelim! Artık seni evden atan yok; artık seni benden ayıramayacaklar; birbirimizden ayıramayacaklar. Birlikte yaşayıp, birlikte öleceğiz. Her felaketin iyi bir yanı vardır; felaket ne denli büyük olursa olsun, iyilik ne denli küçük olursa olsun, ya da tersi. Sen, sen sadık bir köpeksin Orfeo'cuğum, sen sadıksın! Sanırım, dişi köpeğini arada bir arayacaksın, ama, ama bunun için evden kaçacak değilsin, beni terk edecek değilsin, sen sadıksın, sen. Bak, gitmek zorunda kalmaman için eve dişi bir köpek getireceğim, evet onu getireceğim sana. Çünkü duymam gereken acımı hafifletmek için beni karşılamaya mı çıktın, yoksa eşini ziyaretten dönerken mi bana rastladın? Her ne olursa olsun, sen sadıksın, sadıksın sen ve artık kimse seni benim evimden kovamayacak, kimse bizi ayıramayacak."</p>

  <p class="normal">Augusto evine girdi, evde yalnız kalır kalmaz ruhunda, sakinleşmiş gibi görünen fırtına koptu. Karmakarışık bir duygu, hüzün, buruk bir hüzün, kıskançlık, öfke, korku, kin, aşk, acıma, küçümseme ve özellikle utanç, büyük bir utanç ve bunların üstüne çöreklenen gülünçlüğün bilincinde olma gibi karmakarışık duygular bütün benliğini kapladı.</p>

  <p class="normal">— Beni öldürdü, –dedi Liduvina'ya.</p>

  <p class="normal">— Kim öldürdü?</p>

  <p class="normal">— O.</p>

  <p class="normal">Ve odasına kapandı. Kendisiyle alay eden Eugenia'nın ve Mauricio'nun imgeleriyle birlikte, yine kendisiyle alay eden Rosario'nun imgesi de kafasında canlandı. Ve annesini anımsadı. Yatağına attı kendini, yastığı ısırdı, somut bir şey söyleyemiyordu, monologdan vazgeçti, ruhunun bomboş olduğunu duyumsadı ve ağlamaya başladı. Ve ağladı, ağladı, ağladı. Sessiz gözyaşları arasında düşünceleri yitip gitti.</p>
</body>
</html>
