<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_25">XXV</h1>

  <p class="normal">Augusto, dünyaya geç gelmiş oğlanı okşamak, ailenin yeni mutluluğunu seyrederek hoşça vakit geçirmek ve bu arada ruhsal durumu üzerine onunla görüşüp konuşmak için Victor'u görmeye gitti. Arkadaşıyla baş başa kalınca:</p>

  <p class="normal">— Peki yazmakta olduğun o roman, –diye sordu,– ya da... neydi adı? Ha sahi <span class="ideitalik">nivola</span> idi!.. Sanırım çocuğun olunca bırakmışsındır yazmayı, değil mi?</p>

  <p class="normal">— Tahmininde yanılıyorsun. Hele baba olunca yeniden döndüm ona. İçimi dolduran sevinci bu romana döküyorum.</p>

  <p class="normal">— Ondan bir parça okumak ister miydin bana?</p>

  <p class="normal">Victor kâğıtlarını çıkardı, arkadaşına oradan buradan bir şeyler okumaya başladı.</p>

  <p class="normal">— Ama dostum, –diye haykırdı Augusto,– sen değişmişsin!</p>

  <p class="normal">— Niçin?</p>

  <p class="normal">— Çünkü burada pornografiye varan, hatta onu da aşan şeyler var...</p>

  <p class="normal">— Pornografi mi? Asla! Burada yazılanlar pornografi değil, biraz açık saçık. Kimi zaman biraz çıplak, ama asla giysisiz değil... Var olan gerçekçilik...</p>

  <p class="normal">— Gerçekçilik, evet, bir de...</p>

  <p class="normal">— Sinizm, değil mi?</p>

  <p class="normal">— Evet, sinizm.</p>

  <p class="normal">— Ama sinizm, pornografi değildir. Bu açık saçıklıklar, sorunların gerçeğini daha derinden araştırmak için imgeleme yetisini kışkırtma yoludur; bu açık saçıklıklar... pedagojik açık saçıklıklardır. Pedagojik dedim!</p>

  <p class="normal">— Biraz da kaba...</p>

  <p class="normal">— Doğru, bunu yadsımıyorum. Soytarılıktan hoşlanıyorum.</p>

  <p class="normal">— Temelinde her zaman hüzün vardır.</p>

  <p class="normal">— İşte bunun için. Ancak acı veren şakalardan, hüzünlü nüktelerden hoşlanıyorum. Salt gülmek için gülmek bana tiksinti veriyor, hatta korku veriyor. Gülmek, trajediye hazırlanmaktan başka bir şey değildir.</p>

  <p class="normal">— Bu çiğ soytarılıklar bende de tiksindirici bir etki yaratıyor.</p>

  <p class="normal">— Çünkü bekârsın sen, Augusto, bir bekâr, beni doğru anla... bir bekâr... Ben bunları, tedavi etmek için yazıyorum... Hayır, hayır, bir şey için yazıyor değilim, yazmak beni eğlendirdiği için yazıyorum ve eğer bunları okuyanlar eğleniyorlarsa, emeğimin karşılığını alıyorum demektir. Ama bu yazılarla senin gibi iki kat yalnız olan bir münzeviyi iyileştirmeyi bir başarabilirsem...</p>

  <p class="normal">— İki kat mı?</p>

  <p class="normal">— Evet, bedenin yalnızlığı, ruhun yalnızlığı.</p>

  <p class="normal">— Tam üstüne bastın, Victor...</p>

  <p class="normal">— Evet, bana ne söyleyeceğini biliyorum. Bir süredir alarm veren, gerçekten alarm veren durumun konusunda bana danışmaya geliyordun, değil mi?</p>

  <p class="normal">— Evet, doğru.</p>

  <p class="normal">— Tahmin etmiştim. Öyleyse Augusto evlen, olabildiğince çabuk evlen.</p>

  <p class="normal">— Ama hangisiyle?</p>

  <p class="normal">— Demek ki, birden fazla aday var, ha?</p>

  <p class="normal">— Peki bunu nasıl bildin?</p>

  <p class="normal">— Çok basit. Kiminle diye sormuş olsaydın, birden fazla kadın olduğunu, hatta bir kadın olduğunu bile tahmin edemezdim; ama hangisi diye sorunca, iki kadından, üç kadından, on kadından ya da <span class="ideitalik">n</span> tane kadından hangisiyle diye anlaşılır.</p>

  <p class="normal">— Doğru.</p>

  <p class="normal">— Evlen, <span class="ideitalik">n</span> tanenin içinde âşık olduğun herhangi birisiyle, şu anda elinin altında bulunanla evlen ve de daha fazla düşünmeden. Görüyorsun işte, ben düşünmeden evlendim; bizi evlendirmeleri gerekti.</p>

  <p class="normal">— Ben şimdi kadın psikolojisiyle ilgili deneyler yapmak istiyorum.</p>

  <p class="normal">— Kadınla ilgili psikolojik tek deney evlenmektir. Evlenmeyen insan, psikolojik açıdan kadın ruhunu asla deneyemez. Kadın psikolojisinin ya da <span class="ideitalik">ginepsikolojinin</span> tek laboratuvarı evliliktir.</p>

  <p class="normal">— Ama geri dönüşü yok bunun.</p>

  <p class="normal">— Gerçek hiçbir deneyin dönüşü yoktur. Kendisini güvenceye alıp, gemileri yakmadan bir şeyin üstünde deneme yapmak isteyen bir insan, kesin hiçbir şey öğrenemez. Kendi uzuvlarından birisini kesmemiş olan bir cerraha, deli olmayan bir ruh doktoruna kendini asla teslim edemezsin. Şu halde, eğer psikoloji öğrenmek istiyorsan, evlen.</p>

  <p class="normal">— Demek ki, bekârların...</p>

  <p class="normal">— Bekârların psikolojisi, psikoloji değildir; yalnızca metafiziktir, yani fizik ötesi, doğa ötesi.</p>

  <p class="normal">— O da neresi?</p>

  <p class="normal">— Aşağı yukarı senin şu anda içinde bulunduğun alan.</p>

  <p class="normal">— Ben mi metafizikte miyim? Ama sevgili dostum Victor, ben doğal olanın daha ötesinde değilim, doğal olanın daha da berisindeyim!</p>

  <p class="normal">— Bu aynı şey.</p>

  <p class="normal">— Nasıl aynı şey?</p>

  <p class="normal">— Doğal olanın daha ötesinde durmak, berisinde durmakla birdir; tıpkı fezanın ötesinde olmak, berisinde olmakla aynı olduğu gibi. Şu çizgiyi görüyor musun? –ve bir kâğıda bir çizgi çizdi– her iki ucunu sonsuza dek uzat, uçlar birbirleriyle karşılaşacak, her şeyin karşılaştığı, her şeyin birleştiği yerde sonsuzda birleşecekler. Sonra aynı şey doğal olanın beri yanıyla öte yanı için de aynı böyle. Çok açık değil mi?</p>

  <p class="normal">— Hayır, çok karanlık, kapkaranlık.</p>

  <p class="normal">— Madem bu denli karanlık, sen de evlen.</p>

  <p class="normal">— Evet, ama... kuşku beni yiyip bitiriyor!</p>

  <p class="normal">— Daha iyi ya, küçük Hamlet, daha iyi. Kuşku mu dedin? O halde düşünüyorsundur; düşünüyor musun? Öyleyse varsın.</p>

  <p class="normal">— Evet, kuşkulanmak düşünmektir.</p>

  <p class="normal">— Düşünmek de kuşkulanmaktır, kuşkulanmaktan başka şey değildir. İnsan kuşkulanmadan inanabilir, bilebilir, düşleyebilir; ne inanç, ne bilgi, ne de imgelem için kuşku gerekmez, hatta kuşku bunları yok eder, ama kuşkulanmadan düşünmek olanaksızdır. İnancı, bilgiyi ve statik, dingin, ölü olan her şeyi dinamik, tedirgin ve dipdiri düşünceye dönüştüren kuşkudur.</p>

  <p class="normal">— Peki imgelem?</p>

  <p class="normal">— Evet, burası biraz kuşkulu. Benim <span class="ideitalik">nivola</span>'mın kahramanlarını konuştururken ve onlara bir şeyler yaptırırken hep kuşkulanırım; onları konuşturduktan ve bir şeyler yaptırdıktan sonra bile, iyi olup olmadığından ve gerçekten konuştuklarının ve yaptıklarının kendi karakterlerine uyup uymadığından kuşku duyarım. Ama... her şeye karşın! Evet, evet, bir çeşit düşünce olan imgelemede kuşku vardır.</p>

  <p class="normal">........................................................................................</p>

  <p class="normal"><span class="ideitalik">Augusto ile Victor bu nivolesk söyleşiyi yaparlarken, ey okur, senin elinde tuttuğun bu romanın yazarı olan ben, roman kişilerimin beni savunduklarını ve davranışlarımı haklı göstermeye çalıştıklarını görünce, gizemlice gülümsüyordum ve kendi kendime şöyle diyordum: "Bu mutsuz insanlar, benim onlarla yapmakta olduğum şeyi haklı göstermekten başka bir şey yapmadıklarını düşünmekten ne denli uzaktalar. Böylece bir insan, haklı çıkmak için nedenler aradığı zaman aslında Tanrı'yı haklı çıkarmaktan başka bir şey yapmaz. Ben de bu zavallı iki nivolesk şeytanın Tanrısıyım."</span></p>

  <p class="normal">..........................................................................................</p>
</body>
</html>
