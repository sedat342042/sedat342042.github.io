<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_27">XXVII</h1>

  <p class="normal">Augusto için artık yeni bir yaşam başladı. Hemen hemen bütün gününü nişanlısının evinde geçiriyordu, ama artık psikoloji değil, estetik araştırmaları yaparak.</p>

  <p class="normal">Peki Rosario'ya ne oldu? Rosario bir daha bu eve gelmedi. Ütülenmiş çamaşırları başka bir kadın, herhangi bir kadın getirdi. Rosario'nun artık niçin gelmediğini sormak cesaretini pek kendinde bulamadı. Tahmin ettiğine göre niçin sorsundu ki? Bu küçümseme –küçümsemeden başka bir şey değildi, bunu Augusto iyi biliyordu– ona acı değil, aksine keyif bile veriyordu. Ne yapalım, olsun, bunu acısını Eugenia'dan çıkaracaktı. Kuşkusuz Eugenia: "Uslu ol, ellerin rahat dursun!" deyip duruyordu. Eugenia başka işler içindi!</p>

  <p class="normal">Eugenia kendisine bakmasına, yalnızca bakmasına izin veriyordu, arzularını kışkırtarak.</p>

  <p class="normal">Bir gün kıza:</p>

  <p class="normal">— Gözlerin için, –dedi,– bir şiir yazmak istiyorum.</p>

  <p class="normal">— Yaz, –dedi Eugenia.</p>

  <p class="normal">— Evet ama, bunun için senin piyano çalman iyi olacak. Enstrümanını profesyonelce çaldığını duymak esin kaynağı olacak bana.</p>

  <p class="normal">— Ama biliyorsun Augusto, bana gösterdiğin eli açıklıktan sonra piyano derslerini bıraktım ve bir daha çalmadım, çalmaktan da tiksiniyorum. Pek zoruma gidiyordu!</p>

  <p class="normal">— Önemli değil, sen çal Eugenia, dizelerimi yazabilmem için çal.</p>

  <p class="normal">— Peki, ama tek bir kez!</p>

  <p class="normal">Eugenia çalmak için piyanonun başına oturdu ve çalarken Augusto dizelerini yazdı:</p>

  <p class="indentmetinitalik">Ruhum dolaşıyordu bedenimden uzakta</p>

  <p class="indentmetinitalik">o yitik düşüncenin sislerinde, avare</p>

  <p class="indentmetinitalik">kaybolmuştu orada, müzik notalarında,</p>

  <p class="indentmetinitalik">derler ki şarkı söyler gökyüzü denen küre.</p>

  <p class="indentmetinitalik"> </p>

  <p class="indentmetinitalik">Uzanıyordu yerde yalnız kalmış bedenim,</p>

  <p class="indentmetinitalik">ruhsuz, kederli öyle dünyayı geziyordum,</p>

  <p class="indentmetinitalik">bir yaşam sürmek için doğmuştu her ikisi,</p>

  <p class="indentmetinitalik">yaşamadılar, çünkü madde idi birisi,</p>

  <p class="indentmetinitalik">yapayalnız kaldı o, tin idi ötekisi;</p>

  <p class="indentmetinitalik">tamamlanmak isterler ey tatlı Eugenia!</p>

  <p class="indentmetinitalik"> </p>

  <p class="indentmetinitalik">Fışkırdılar gözlerin kaynak gibi yerinden,</p>

  <p class="indentmetinitalik">parlak ışıkla doldu patika yolum birden,</p>

  <p class="indentmetinitalik">ruhumu yakalayıp indirdiler oradan,</p>

  <p class="indentmetinitalik">o ıssız gökyüzünden bu kuşkulu dünyaya,</p>

  <p class="indentmetinitalik">soktular bedenime ve ben o günden beri</p>

  <p class="indentmetinitalik">yaşıyorum o günden beri ey Eugenia!</p>

  <p class="indentmetinitalik"> </p>

  <p class="indentmetinitalik">Senin gözlerin var ya, al kırmızı çiviler</p>

  <p class="indentmetinitalik">ruhumu bedenime bağlayan işte onlar,</p>

  <p class="indentmetinitalik">onlar düş gördürüyor damarımdaki kana,</p>

  <p class="indentmetinitalik">düşüncelerimi de onlar somutlamakta.</p>

  <p class="indentmetinitalik"> </p>

  <p class="indentmetinitalik">Yaşamımın ışığı eğer sönerse bir gün,</p>

  <p class="indentmetinitalik">ayrılır birbirinden bu beden ile bu tin,</p>

  <p class="indentmetinitalik">kaybolacağım sisli puslu gözlerde ben de</p>

  <p class="indentmetinitalik">karanlığın o doymak bilmez derinliğinde.</p>

  <p class="normal">— Nasıl buldun? –diye sordu Augusto dizeleri ona okuduktan sonra.</p>

  <p class="normal">— Piyanom gibi, pek müzikal değil, ya da hiç müzikal değil. Hele, o "derler ki..."</p>

  <p class="normal">— Evet, biraz amiyane...</p>

  <p class="normal">— "Tatlı Eugenia" sözcükleri bana şişirme gibi geldi.</p>

  <p class="normal">— Ne? Sen şişirme misin?</p>

  <p class="normal">— Bu dizelere göre evet! Sonra bütün bunlar bana çok... çok...</p>

  <p class="normal">— Hadi söyle, evet çok <span class="ideitalik">nivolesk</span>.</p>

  <p class="normal">— Bu da ne?</p>

  <p class="normal">— Hiç, Victor'la aramızda bir kaba şaka.</p>

  <p class="normal">— Tamam, bak Augusto, biz evlendikten sonra evde şaka istemiyorum. Ne şaka, ne köpek. Orfeo'yu ne yapman gerektiğini artık düşünmelisin...</p>

  <p class="normal">— Fakat Tanrı aşkına! Eugenia, o zavallıcığı nasıl bulduğumu biliyorsun ama! Üstelik benim sırdaşım!.. Bütün monologlarımı söylediğim varlık!..</p>

  <p class="normal">Evlendikten sonra evimizde monologa gerek kalmayacak. Köpeğe ise hiç mi hiç!</p>

  <p class="normal">— Tanrı aşkına! Eugenia, hiç olmazsa bir çocuğumuz oluncaya dek...</p>

  <p class="normal">— Çocuğumuz olursa...</p>

  <p class="normal">— Kuşkusuz, çocuğumuz olursa... Ama olmazsa, niçin bir köpek olmasın? "Parası olsaydı, insanoğlunun en iyi dostu olurdu." dedikleri köpek niçin olmasın?</p>

  <p class="normal">— Hayır, parası olsaydı, köpek insanoğlunu en iyi dostu olmazdı, bundan eminim. Parası olmadığı için onun dostu.</p>

  <p class="normal">Bir başka gün Eugenia, Augusto'ya:</p>

  <p class="normal">— Bak Augusto, –dedi,– sana ciddi bir konudan, çok ciddi bir konudan söz edeceğim ama, beni bağışlamanı önceden rica ediyorum, eğer sana söyleyeceklerim...</p>

  <p class="normal">— Tanrı aşkına, söyle Eugenia!</p>

  <p class="normal">— Benim eski sevgilimi biliyorsun...</p>

  <p class="normal">— Evet, Mauricio.</p>

  <p class="normal">— O utanmazı niçin defettiğimi bilmiyorsun...</p>

  <p class="normal">— Bilmek de istemiyorum.</p>

  <p class="normal">— Bu sana onur verir. Pekâlâ, o utanmazı, o işsiz güçsüzü defetmek zorunda kaldım, ama...</p>

  <p class="normal">— Yoksa hâlâ peşinde mi senin?</p>

  <p class="normal">— Hâlâ!</p>

  <p class="normal">— Bir yakalarsam onu!..</p>

  <p class="normal">— Hayır, konu bu değil. Benim peşimde, ama senin sandığın gibi bir amacı yok, başka niyeti var.</p>

  <p class="normal">— Söyle, söyle!</p>

  <p class="normal">— Telaşlanma, Augusto, telaşlanma. Zavallı Mauricio ısırmıyor, havlıyor.</p>

  <p class="normal">— Öyleyse şu Arap özdeyişini uygula: "Havlamak için yoluna çıkan her köpeği durduracak olursan, hedefine varamazsın." Taş atmaya değmez. Aldırma.</p>

  <p class="normal">— Daha iyi bir çare var sanıyorum.</p>

  <p class="normal">— Neymiş o?</p>

  <p class="normal">— Önlem olarak cebinde ekmek bulundurmak ve havlayan köpeklere atmak; açlıktan havlarlar.</p>

  <p class="normal">— Ne demek istiyorsun?</p>

  <p class="normal">— Şimdi Mauricio'nun istediği şey, kendisine bir iş bulmam ya da geçimini sağlamam, o zaman beni rahat bırakacağını söylüyor, aksi halde...</p>

  <p class="normal">— Aksi halde...</p>

  <p class="normal">— Peşimi bırakmamak ve beni rezil etmekle tehdit ediyor.</p>

  <p class="normal">— Utanmaz herif! Haydut!</p>

  <p class="normal">— Heyecanlanma. Olabildiğince uzak bir yerde, geçimini sağlayacak bir iş bularak yolumuzdan çekilmesini sağlamak en iyisi olur sanıyorum. Ayrıca acıyorum da ona, çünkü zavallıcığın huyu bu ve...</p>

  <p class="normal">— Belki haklısın Eugenia. Bak, her şeyi ayarlayabileceğimi sanıyorum. Hemen yarın bir arkadaşıma söyleyeceğim, o işi bulabiliriz, sanıyorum.</p>

  <p class="normal">Ve gerçekten de işi bulabildi ve olabildiğince uzağa yollamalarını sağladı.</p>
</body>
</html>
