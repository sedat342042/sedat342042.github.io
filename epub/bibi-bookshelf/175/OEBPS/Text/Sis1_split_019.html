<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_15">XV</h1>

  <p class="normal">— Ama ne yaptın böyle kızım? –diye sordu Donya Ermelinda, yeğenine.</p>

  <p class="normal">— Ne yapmışım? Eğer kendinize saygınız varsa, benim durumumda yapacağınız şeyi yaptım; bundan eminim. Beni satın almak istemek! Satın almak istemek, beni ha!</p>

  <p class="normal">— Bak kızım, satın alınmak istemek, satılmak istenmesinden daha iyidir, bundan hiç kuşkun olmasın.</p>

  <p class="normal">— Beni satın almak istemek! Beni satın almak istemek, beni ha!</p>

  <p class="normal">— Ama yanlışın var, Eugenia, bu böyle değil. O, bunu ruhunun soyluluğu ile, kahramanca yaptı...</p>

  <p class="normal">— Ben kahraman istemiyorum. Yani kahraman olmaya kalkışanları. Kahramanlık doğal olarak kendi kendine yapılıyorsa, ne âlâ! Ama içten pazarlıkla değil. Beni satın almak istemek! Beni satın almak istemek, beni, beni, ha! Size söylüyorum hala, o bunun hesabını verecek. Bunun hesabını bana vermek zorunda...</p>

  <p class="normal">— Neyin?.. Hadi, ne söyleyeceksen söyle!</p>

  <p class="normal">— O... sersem adam. Benim için zaten yoktu. Şimdi de yok!</p>

  <p class="normal">— Ne saçma şeyler söylüyorsun böyle...</p>

  <p class="normal">— Hala siz sanıyor musunuz ki, o moruk...</p>

  <p class="normal">— Kim, Fermín mi?</p>

  <p class="normal">— Hayır, o... kanaryalı adam, içinde bir şeyler mi var?</p>

  <p class="normal">— En azından bağırsakları vardır...</p>

  <p class="normal">— Yani siz bağırsakları var mı sanıyorsunuz? Kim bilir! Sanki içini görmüşüm gibi, bomboş!</p>

  <p class="normal">— Ama buraya gel de kızım, ciddi ciddi konuşalım ve ne saçma sapan konuş, ne de bir saçmalık yap. Unut bunu. Sanıyorum onu kabul etmek zorundasın...</p>

  <p class="normal">— Ya istemezsem, hala...</p>

  <p class="normal">— Peki, sen istemenin ne demek olduğunu biliyor musun? Deneyimsizsin. Portedeki notaları bilebilirsin, ama sevmenin ne demek olduğunu...</p>

  <p class="normal">— Hala, bana öyle geliyor ki, konuşmuş olmak için konuşuyorsunuz siz...</p>

  <p class="normal">— Sevmek hakkında sen ne biliyorsun ki kızım?</p>

  <p class="normal">— İyi ama, ya başkasını seviyorsam...</p>

  <p class="normal">— Başkasını mı? O ruhu bedeninde dolaşan, Mauricio denen, boşta gezenin boş kalfası mı? Sen buna sevmek mi diyorsun? Başkası mı diyorsun sen ona? Senin kurtuluşun yalnızca ve yalnızca Augusto. O denli nazik, o denli varsıl, o denli iyi kalpli ki!..</p>

  <p class="normal">— Söylediğiniz gibi çok iyi kalpli olduğu için onu istemiyorum ya... İyi kalpli insanlar hoşuma gitmiyor benim.</p>

  <p class="normal">— Benim de, benim de, ama...</p>

  <p class="normal">— Ama ne?</p>

  <p class="normal">— Onlarla evlenmek gerek. Bunun için doğmuşlardır onlar ve koca olarak çok uygundurlar.</p>

  <p class="normal">— Ama sevmiyorsam, nasıl evlenebilirim onunla?</p>

  <p class="normal">— Nasıl mı? Evlenerek! Ben eniştenle evlenmedim mi?..</p>

  <p class="normal">— Ama, hala...</p>

  <p class="normal">— Evet, şimdi öyle düşünüyorum, evet bana öyle geliyor; ama ben evlendiğim zaman onu seviyor muydum, bilmiyorum. Bak, aşk denen şey, kitaplara özgüdür, yalnız üzerinde konuşmak ve yazmak için uydurulmuş bir şey. Ozanların saçmalıkları. Olumlu olan evliliktir. Yurttaşlık yasası da aşktan değil, evlilikten söz eder. Bütün bu aşk denen şey, müzikten başka bir şey değildir...</p>

  <p class="normal">— Müzik mi?</p>

  <p class="normal">— Evet, müzik. Müziğin, ekmeğini kazanmakta pek işe yaramadığını sen de biliyorsun ve önüne çıkan böyle bir fırsatı kaçırırsan daha çok acı çekersin...</p>

  <p class="normal">— Ne? Ben sizlerden bir şey istiyor muyum? Ben ekmeğimi kazanmıyor muyum? Yoksa size yük mü oluyorum?</p>

  <p class="normal">— Ne böyle sıkıntı çek, öfke küpü kızım, ne de saçma sapan konuş, yoksa gerçekten seninle kavga edeceğiz. Kimsenin sana laf ettiği yok. Sana söylediğim ve salık verdiğim her şey senin iyiliğin için.</p>

  <p class="normal">— Evet, benim iyiliğim için... benim iyiliğim için... Senyor Don Augusto Pérez'in yaptığı erkeklik de benim iyiliğim için!.. Erkeklik, evet erkeklik! Beni satın almak istemek!.. Beni satın almak istemek... beni!.. Diyorum size, erkeklik... Erkek işi! Erkekler, hala, kaba sabalar, hödük gibiler, incelikten yoksunlar. Küfretmeden bir iyilik yapmasını bile bilmiyorlar...</p>

  <p class="normal">— Hepsi mi?</p>

  <p class="normal">— Hepsi, evet hepsi! Gerçekten erkek sayılanlar.</p>

  <p class="normal">— Ya!</p>

  <p class="normal">— Evet, çünkü ötekiler, kaba saba, hödük ve bencil olmayanlar zaten erkek değiller.</p>

  <p class="normal">— Peki onlar ne?</p>

  <p class="normal">— Ne bileyim... kadınsı erkekler!</p>

  <p class="normal">— Bunlar ne biçim kuramlar, kızım!</p>

  <p class="normal">— Bu evde bulaşıcı bir şey...</p>

  <p class="normal">— Ama eniştenden böyle şeyler hiç duymadın.</p>

  <p class="normal">— Hayır, erkekleri gözlemleyerek çıkardım bunları.</p>

  <p class="normal">— Enişteni de mi?</p>

  <p class="normal">— Eniştem öyle bir erkek değil, onlar gibi.</p>

  <p class="normal">— Şu halde, o da kadınsı bir erkek, öyle mi? Hadi söyle!</p>

  <p class="normal">— Hayır, hayır değil. Eniştem... yani eniştemin... öyle... etten kemikten olduğuna hiç alışamıyorum.</p>

  <p class="normal">— Peki, enişten hakkında ne düşünüyorsun?</p>

  <p class="normal">— Onu yalnızca... nasıl söyleyeceğimi bilemiyorum... enişteden başka bir şey değil. Nasıl diyeyim, gerçekte hiç yokmuş gibi.</p>

  <p class="normal">— Sen böyle sanıyorsun, ama kızım, ben sana eniştenin var olduğunu söylüyorum, evet var!</p>

  <p class="normal">— Kaba, hepsi kaba, hepsi kaba. O hayvan Martín Rubio'nun, dul kaldıktan birkaç gün sonra zavallı Don Emeterio'ya ne söylediğini bilmiyor musunuz?</p>

  <p class="normal">— Sanırım, işitmedim.</p>

  <p class="normal">— Öğreneceksiniz şimdi; biliyorsunuz, o salgın döneminde, herkes telaş içindeydi, birkaç gün evden dışarı çıkmama izin vermediniz, hatta su kaynatılıp içiliyordu. Herkes birbirinden kaçıyordu ve yas giysileri içinde birisini gördüklerinde bir vebalı gibi ondan kaçıyorlardı. İşte böyle, Don Emeterio dul kaldıktan beş altı gün sonra evden çıkmak zorunda kalmış, kuşkusuz yas giysileri içinde; o hayvan Don Martín ile burun buruna gelmiş. Hastalığın bulaşacağı korkusuyla Don Martín belli bir uzaklıkta durmuş ve "Bu da ne arkadaş?" demiş, "evinde kötü bir şey mi oldu?" "Evet," diye yanıtlamış Don Emeterio, "birkaç gün önce zavallı karımı kaybettim..." "Yazık! Peki nasıl oldu?" "Doğum sırasında." demiş Don Emeterio. "O! Neyse!" demiş hayvan Martín ve elini sıkmak için yaklaşmış. Bundan daha büyük bir erkeklik olabilir mi!.. Ne erkeklik ama! Size hepsinin yontulmamış yaratıklar olduklarını söylüyorum, başka bir şey değil.</p>

  <p class="normal">— İşsiz güçsüz tembel tembel dolaşmaktansa, kaba saba olmak daha iyidir, örneğin senin aylak Mauricio gibi; bilmem hangi akla hizmet ettin... Çünkü benim emin kaynaklardan edindiğim bilgilere göre, lanet olası o kukla adam sana gerçekten âşıksa ben...</p>

  <p class="normal">— Ama ben ona âşığım, bu da yeter!</p>

  <p class="normal">— O adam... yani sevgilin demek istiyorum, o adam sence gerçekten erkek mi? Erkek olsaydı, çoktan bir yolunu bulup iş sahibi olurdu.</p>

  <p class="normal">— Eğer erkek değilse, benim sayemde olacak. Gerçekten söylediğiniz kusuru var hala, ama belki de bu yanıyla seviyorum onu. Ve şimdi Don Augusto'nun erkekliğinden sonra... beni satın almak istemesi... bundan sonra Mauricio ile evlenerek tehlikeyi göze almaya karar verdim.</p>

  <p class="normal">— Peki ne ile yaşayacaksınız, zavallım benim?</p>

  <p class="normal">— Benim kazandığımla! Çalışacağım, şimdikinden daha çok. Reddettiğim dersleri kabul edeceğim. Evimi reddettiğim, Don Augusto'ya armağan ettiğim gibi. Bu bir kapris, kapristen başka bir şey değil. Doğduğum evi. Ve şimdi, evin yükünden ve ipoteğinden kurtulduktan sonra, daha bir şevkle çalışmaya koyulacağım. Mauricio'nun da ikimiz için çalıştığımı görünce, iş aramaktan ve çalışmaktan başka çaresi olmayacak. Yani utanma duygusu varsa...</p>

  <p class="normal">— Peki yoksa?</p>

  <p class="normal">— Eğer yoksa... benim elime bakacak...</p>

  <p class="normal">— Evet, piyano öğretmeninin kocası olarak!</p>

  <p class="normal">— Öyle de olsa. Benim olacak, benim; bana ne kadar bağlı olursa, o kadar benim olur.</p>

  <p class="normal">— Evet senin... tıpkı bir köpeğin olabileceği gibi. İşte buna bir erkeği satın almak denir.</p>

  <p class="normal">— Bir erkek parasıyla beni satın almak istemedi mi? Peki ben bir kadın olarak, çalışarak bir erkeği satın almak istiyorsam, bunda tuhaf olan ne?</p>

  <p class="normal">— Bütün bu söylediklerin kızım, eniştenin feminizm dediği şeye çok benziyor.</p>

  <p class="normal">— Bilmiyorum, bilmek de hiç ilgilendirmiyor beni. Ama hala, size şunu söyleyeyim ki, beni satın alabilecek erkek doğmadı henüz. Beni ha? Beni ha? Beni satın almak?</p>

  <p class="normal">Konuşmanın burasında hizmetçi kadın, Augusto'nun hanımefendiyi beklediğini haber verdi.</p>

  <p class="normal">— O mu? Defolup gitsin! Onu görmek istemiyorum. Son sözümü söylediğimi bildir ona.</p>

  <p class="normal">— Biraz düşün, kızım, sakin ol; onu yanlış anlama. Don Augusto'nun niyetini doğru yorumlayamadın.</p>

  <p class="normal">Augusto, Donya Ermelinda'nın yanına gelince ondan özür dilemeye başladı. Söylediğine göre çok üzgündü: Eugenia gerçek niyetini hiç anlayamamıştı. Augusto evin ipoteğini resmen kaldırmış, ev her türlü borçtan kurtulmuş ve kanunen ev sahibesinin malı olmuştu. Eğer Eugenia gelirini almamakta direnirse, kendisi de alamazmış; o zaman kimse yararlanamazmış, daha doğrusu sahibesinin adına emanete alınırmış. Ayrıca Augusto, Eugenia ile evlenme isteğinden vazgeçiyormuş, yalnızca onun mutlu olmasını istiyormuş, hatta karısının geliriyle yaşamak zorunda kalmaması için Mauricio'ya iyi bir iş aramaya da hazırmış.</p>

  <p class="normal">— Altın gibi kalbiniz var! –diye haykırdı Donya Ermelinda.</p>

  <p class="normal">— Şimdi Senyora, yeğeninizi benim gerçek niyetime inandırmanız gerekiyor yalnız ve eğer evin ipoteğini kaldırmak saygısızlık olduysa, beni bağışlasın. Ama artık geriye dönmek olanaksız gibi geliyor bana. Eğer o isterse, nikâh şahidi de olurum. Ve sonra çok uzaklara, uzun bir geziye çıkarım.</p>

  <p class="normal">Donya Ermelinda hizmetçi kadına Eugenia'yı çağırmasını, Augusto'nun kendisiyle konuşmak istediğini söyledi. "Senyorita biraz önce çıktı." dedi kadın.</p>
</body>
</html>
