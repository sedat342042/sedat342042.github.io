<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_30">XXX</h1>

  <p class="normal">Victor, Augusto'yu kanepenin bir köşesine gömülmüş bakışları yerin derinliklerine takılı buldu.</p>

  <p class="normal">— Bu da neyin nesi? –diye sordu, bir elini omzuna koyarken.</p>

  <p class="normal">— Bana ne olduğunu mu soruyorsun sen? Başıma geleni bilmiyor musun?</p>

  <p class="normal">— Evet, ne geldiğini, yani onun ne yaptığını şöyle böyle biliyorum; bilmediğim şey, senin içinden neler geçtiği, yani niçin böyle olduğun...</p>

  <p class="normal">— Olanaksız görünüyor!</p>

  <p class="normal">— Bir aşk çekip gitti, a'nın aşkı diyelim; geride sana b'nin ya da c'nin ya da x'in aşkı ya da <span class="ideitalik">n</span> sayıdaki aşklardan birisi kalıyor, değil mi?</p>

  <p class="normal">— Sanırım, şaka yapmanın zamanı değil.</p>

  <p class="normal">— Tersine, şaka yapmak için bu bir fırsat.</p>

  <p class="normal">— Bana acı veren aşk değil; alay, alay, alay! Benimle alay ettiler, beni aldattılar; beni gülünç bir duruma düşürdüler; ne bileyim ben... bana kanıtlamak istediler... var olmadığımı.</p>

  <p class="normal">— Ne büyük mutluluk!</p>

  <p class="normal">— Dalga geçme Victor.</p>

  <p class="normal">— Peki niçin dalga geçmeyeyim ki? Sen, sevgili deneyci dostum, onu deney kurbağası olarak ele almak istedin, ama seni deney kurbağası gibi ele alan o oldu. O halde su birikintisine atla, vırak vırak diye bağır ve yaşamana bak!</p>

  <p class="normal">— Bir kez daha rica ediyorum sana...</p>

  <p class="normal">— Alay etmemem için, değil mi? Ama alay edeceğim. Alay, bu durumlar için yaratıldı.</p>

  <p class="normal">— Bu beni yiyip bitiriyor.</p>

  <p class="normal">— Yiyip bitirmek gerek. Karıştırmak gerek. Özellikle karıştırmak, her şeyi karıştırmak. Uykuyu uyanıklıkla, düşü gerçekle, özgünü sahteyle karıştırmak; bütün her şeyi tek bir siste karıştırmak. Yiyip bitirmeyen, karıştırmayan alay hiçbir işe yaramaz. Çocuk trajedide güler, yaşlı adam komedide ağlar. Sen Eugenia'yı kurbağa yerine koymak istedin, sen kurbağa oldun; öyleyse bunu kabul et ve kurbağa olduğunu kendin anla.</p>

  <p class="normal">— Bununla ne demek istiyorsun?</p>

  <p class="normal">— Deneyini kendi üzerinde yap.</p>

  <p class="normal">— Yani kendimi mi öldüreyim?</p>

  <p class="normal">— Ne evet, ne hayır diyeceğim. Başka çözümler gibi bu da bir çözüm, ama en iyisi değil.</p>

  <p class="normal">— Öyleyse onları bulup öldüreyim.</p>

  <p class="normal">— Öldürmüş olmak için öldürmek bir saçmalıktır. Olsa olsa, ruhu bozmaktan başka işe yaramayan kinden kurtarır insanı. Çünkü kinle dolup taşan pek çok insan, kinini tatmin ettikten sonra kin ile tedavi olmuş, kurbanına karşı merhamet, hatta sevgi bile duymuştur. Kötülük bizi kötü duygulardan kurtarır. Ve çünkü suçu yasa yaratır.</p>

  <p class="normal">— Peki ne yapayım öyleyse?</p>

  <p class="normal">— Duymuş olmalısın, "Bu dünyada ya yutacaksın, ya yutulacaksın." derler...</p>

  <p class="normal">— Evet, başkalarıyla alay etmek ya da alaya alınmak.</p>

  <p class="normal">— Hayır; üçüncü bir olasılık var: Kendi kendini yutacaksın, kendi kendinle alay edeceksin. Yut kendini! Yutan mutlu oluyor, ama mutluluğunun sona ereceğini anımsamaktan da geri kalmıyor, o zaman kötümserleşiyor; yutulan, acı çekiyor ve acılarından kurtulacağını umut etmekten bıkmıyor ve iyimser oluyor. Yut kendini ve kendini yutmak zevki, yutulmak acısıyla karışacağı ve birbirini etkisiz bırakacağı için mükemmel bir ruh dinginliğine ve sarsılmazlığa erişeceksin; kendin için yalnızca tam bir eğlence olacaksın.</p>

  <p class="normal">— Sen misin Victor, bunları söyleyen sen misin?</p>

  <p class="normal">— Evet ben Augusto, benim!</p>

  <p class="normal">— Bir zamanlar sen böyle düşünmezdin, böyle kırıcı...</p>

  <p class="normal">— O zamanlar daha baba olmamıştım.</p>

  <p class="normal">— Peki baba olmak?</p>

  <p class="normal">— Baba olmak, deli ya da aptal olmayan bir insanda, insanoğlunda olabilecek en korkunç duyguyu uyandırıyor: sorumluluk duygusunu! Ben oğluma insanlığın sonsuz mirasını bırakıyorum. Babalık gizemini düşünürken insan çıldırır. Eğer babaların çoğu çıldırmıyorsa, aptal oldukları için.. ya da baba olmadıkları için. Öyleyse sevin Augusto, elinden kaçarak senin baba olmanı önlemiş oldu. Hem ben sana evlenmeni söyledim, baba olmanı değil. Evlilik... psikolojik bir deneme; babalık ise... patolojik.</p>

  <p class="normal">— O beni baba yaptı, Victor!</p>

  <p class="normal">— Nasıl? Seni baba mı yaptı?</p>

  <p class="normal">— Evet, kendi kendimin babası yaptı! Bununla gerçekten doğduğuma inanıyorum. Acı çekmek ve ölmek için.</p>

  <p class="normal">— Evet, ikinci doğum, gerçek doğum, hep ölümlü olduğumuz için ölüm bilinci acısıyla doğmaktır. Eğer sen, kendi kendinin babası oldunsa, kendi kendinin oğlu da oldun.</p>

  <p class="normal">— Olanaksız görünüyor Victor, başıma gelenlerden, onun!.. bana yaptıklarından sonra olanaksız görünüyor, bu kurnazlıkları, bu kavram oyunlarını, bu ürkütücü şakaları, hatta daha da kötülerini... dingince dinleyebiliyorum hâlâ, hatta...</p>

  <p class="normal">— Hatta?</p>

  <p class="normal">— Benim hoşuma da gidiyor. Kendi kendime kızıyorum!</p>

  <p class="normal">— Bu bir komedi, Augusto, kendi önümüzde hem komedyen, hem seyirci olarak sahne denen yerde, bilincimizin sahnesinde temsil ettiğimiz komedi. Ve hüzünlü sahnelerde acıyı temsil ederiz, bize bir falso gibi gelir ve birdenbire gülmek isteğine kapılırız. Bu da bize büyük bir zevk verir. Komedi, acı çekme komedisidir.</p>

  <p class="normal">— Peki, acı komedisi insanı intihara sürüklerse?</p>

  <p class="normal">— İntihar komedisi!</p>

  <p class="normal">— Gerçekten ölünür mü acaba?</p>

  <p class="normal">— Bu da komedidir!</p>

  <p class="normal">— Peki hakiki olan, gerçek olan, içten duyulan nedir?</p>

  <p class="normal">— Komedinin hakiki, gerçek, içten duyulan olmadığını kim söyledi sana?</p>

  <p class="normal">— Öyleyse?</p>

  <p class="normal">— Her şey bir ve aynı; yalnızca karıştırmalı, Augusto, her şeyi karıştırılmalı. Karıştırılmayan karışır.</p>

  <p class="normal">— Karıştıran da.</p>

  <p class="normal">— Belki.</p>

  <p class="normal">— Öyleyse?</p>

  <p class="normal">— Yani bu, gevezelik etmek, laf ebeliği yapmak, sözlerle, sözcüklerle oynamak... vakit geçirmektir!</p>

  <p class="normal">— Evet bunlar vakit geçirmeye yarar!</p>

  <p class="normal">— Sen de! Kendi gözlerinle kendini şu andakinden daha ilginç bulduğun oldu mu hiç? İnsan, bir organı ağrımazsa, ona sahip olduğunu nasıl bilebilir?</p>

  <p class="normal">— İyi, iyi, şimdi ne yapacağım ben?</p>

  <p class="normal">— Yapmak... yapmak... yapmak... sen şimdiden bir dram ya da bir roman kahramanı gibi duyumsuyorsun kendini! <span class="ideitalik">Nivola</span> kahramanı olmakla yetinelim. Yapmak... yapmak... yapmak... Böyle konuşurken az şey mi yaptığımızı sanıyorsun? Bu eylem düşkünlüğü deliliği, yani pantomimdir. Bir oyunda aktörler el kol hareketi yaparlarsa, büyük işler yaparlarsa, düello yapıyor gibi oynarlarsa ve atlayıp sıçrarlarsa ve... "çok şeyler oldu" denir. Pantomim, hep pantomim! Başka zaman da, "aman ne de çok konuşuyorlar," derler. Sanki konuşmak bir iş yapmak değilmiş gibi. Önce Söz vardı ve her şey Sözden türedi. Örneğin, şimdi burada, bu dolabın arkasına gizlenmiş <span class="ideitalik">novela</span> yazarı, bir <span class="ideitalik">nivolist</span>... bizim konuşmakta olduklarımızı not etse ve yayımlasa, okuyucuların hiç bir olay geçmiyor demeleri olası, oysaki...</p>

  <p class="normal">— Ah Victor, bir içimi görebilselerdi, böyle konuşmazlardı, emin ol!</p>

  <p class="normal">— İçini mi? Kimin içi? Senin mi? Benim mi? İçimiz yok ki bizim. Okurlar kendi içlerini, okudukları kişilerin içlerini görebilselerdi, "burada bir şey geçmiyor ki" diyebilirlerdi. Bir dram, bir roman ya da bir <span class="ideitalik">nivola</span> kahramanının ruhu, ancak onu yaratanın ruhu kadardır.</p>

  <p class="normal">— Evet, yazarının ruhu kadar.</p>

  <p class="normal">— Hayır, okurunun.</p>

  <p class="normal">— Öyleyse Victor emin ol ki...</p>

  <p class="normal">— Bana hiç emin ol lafları deme ve kendini yut. Güvenceli olan bu.</p>

  <p class="normal">— Kendi kendimi yutuyorum. Victor, bir gölge gibi, bir düş gibi başladım; kendi varlığıma inanmadan, gizli bir dahinin eğlendirmek ya da canını sıkmak için yarattığı fantastik bir kişi olduğumu düşünerek, yıllarca bir hayalet gibi, sisten bir kukla gibi dolaştım; ama şimdi bana yaptığından sonra, bana yaptıklarından sonra. O alaydan sonra, o vahşi alaydan sonra, evet şimdi hissediyorum, şimdi kendime dokunuyorum, şimdi gerçek varlığımdan kuşkulanmıyorum.</p>

  <p class="normal">— Komedi! Komedi! Komedi!</p>

  <p class="normal">— Nasıl?</p>

  <p class="normal">— Evet, komediye kendisini kral sanan biri girerse, onu o oynar.</p>

  <p class="normal">— Ama bütün bununla bana ne önermek istiyorsun?</p>

  <p class="normal">— Eğlen sen. Üstelik, daha önce de söylediğim gibi, bizim konuştuklarımızı duyan, saklanmış bir <span class="ideitalik">nivola</span> yazarı, bir gün yayımlamak üzere bunları not ederse, <span class="ideitalik">nivola</span> okuyucusu bir an için bile olsa kendi kocaman varlığından kuşkulanacaktır ve bizler gibi bir <span class="ideitalik">nivola</span> kişisi olduğunu düşünecektir.</p>

  <p class="normal">— O da neden?</p>

  <p class="normal">— Kendini kurtarmak için.</p>

  <p class="normal">— Evet, "Sanatın en iyi kurtarıcılığı, insana var olduğunu unutturmasıdır." diye bir söz duymuştum. Kendi kendine eğlenmek, acılarını unutmak için kendini roman okumaya veren insanlar vardır...</p>

  <p class="normal">— Hayır, sanatın en iyi kurtarıcılığı, bir insanın var olduğundan kuşkulanmasını sağlamasıdır.</p>

  <p class="normal">— Peki var olmak nedir?</p>

  <p class="normal">— Görüyor musun? Yavaş yavaş iyileşiyorsun; kendini yutmaya başlıyorsun. Şu soru bunu kanıtlıyor: <span class="ideitalik">"Olmak ya da olmamak!.."</span> demişti Hamlet, Shakespeare'in yarattığı kahramanlardan birisi.</p>

  <p class="normal">— Bana Victor, bu <span class="ideitalik">"olmak ya da olmamak"</span> sözü bana her zaman, tumturaklı bir budalalık gibi gelmiştir.</p>

  <p class="normal">— Tümceler ne denli derin olurlarsa, o denli boş olurlar. Dipsiz bir kuyunun derinliğinden daha derin derinlik yoktur. Hepsinden daha gerçek olan sence nedir?</p>

  <p class="normal">— Şey... şey... Descartes'ın gerçeği: "Düşünüyorum, öyleyse varım."</p>

  <p class="normal">— Hayır, bu A=A'dır.</p>

  <p class="normal">— Ama bunun hiçbir anlamı yok!</p>

  <p class="normal">— Hiçbir şey ifade etmediği için en büyük gerçek budur. Ama bu da Descartes'in bir başka budalalığı. Tartışılmaz olduğunu mu sanıyorsun?</p>

  <p class="normal">— Öyle...</p>

  <p class="normal">— Peki bunu Descartes söylememiş mi?</p>

  <p class="normal">— Evet.</p>

  <p class="normal">— Bu doğru değil. Descartes yalnızca kurgusal bir varlık, tarihin bir buluşu olduğu için ne var oldu... ne düşündü...</p>

  <p class="normal">— Peki bunu kim söyledi?</p>

  <p class="normal">— Bunu kimse söylemedi, kendiliğinden söylendi.</p>

  <p class="normal">— Öyleyse var olan ve düşünen o düşünceydi, öyle mi?</p>

  <p class="normal">— Kuşkusuz! Bir düşün sen; Bu, var olmak, düşünmektirle eş değerlidir ve düşünmeyen var değildirle.</p>

  <p class="normal">— Bu açık!</p>

  <p class="normal">— Öyleyse düşünme Augusto, düşünme. Ve eğer düşünmek istiyorsan...</p>

  <p class="normal">— Neyi?</p>

  <p class="normal">— Kendini yutmayı.</p>

  <p class="normal">— Yani intihar etmeyi mi?</p>

  <p class="normal">— Orasına karışmam, artık. Elveda!</p>

  <p class="normal">Victor, Augusto'yu yıkılmış ve kaygılı bırakarak çıkıp gitti.</p>
</body>
</html>
