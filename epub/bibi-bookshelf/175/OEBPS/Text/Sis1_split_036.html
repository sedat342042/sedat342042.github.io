<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_32">XXXII</h1>

  <p class="normal">Augusto, beni görmeye geldiği Salamanca kentinden, hemen o gece ayrıldı. Yüreğinde ölüm kararıyla, kesin karar vermiş olmasına karşın, artık intihar edemeyeceğinden emin olarak yola çıktı. Benim kararımı anımsayan zavallıcık eve dönüşünü olabildiğince geciktirmeye uğraşıyordu, ama gizemli bir çekim gücü, içinden gelen bir itekleme onu evine doğru sürüklüyordu. Yolculuğu hüzünlü geçti. Trende dakikaları sayarak, kelimenin tam anlamıyla bir, iki, üç, dört... diye sayarak gidiyordu. Bütün sıkıntıları, Eugenia ve Rosario ile olan aşklarının bütün hüzünlü düşü, başarısızlıkla sonuçlanmış evlenme olayının trajik öyküsü belleğinden silinip gitmiş, daha doğrusu sis bulutuna gömülmüştü. Ne üzerinde oturduğu yerin dokunuşunu, ne de kendi bedeninin ağırlığını duyumsuyordu. "Gerçekten var olmadığım doğru olabilir mi?" diye soruyordu kendi kendine. "Yalnızca kendi fantezisinin ürünü, gerçek bir kurgu yaratığı olduğumu söylerken haklı olabilir mi?"</p>

  <p class="normal">Son zamanlarda yaşamı çok çok hüzünlü ve çok çok acılı geçmişti, ama en hüzünlü ve en acılı olan yanı, bütün bunların düşten başka bir şey olmadığını, kendi düşü değil, benim düşüm olduğunu düşünmesiydi. Hiçlik ona acıdan daha ürkütücü görünüyordu. Yaşadığının düşünü görmek... neyse de, ama bu düşü bir başkasının görmesi!..</p>

  <p class="normal">"Peki niçin var olmayacakmışım?" diyordu kendi kendine, "Niçin? Bu adamın beni düşünde yarattığını, kafasında ürettiğini varsayalım, ama başkalarının kafasında, yaşam öykümü okuyanların kafasında yaşamıyor muyum? Peki, eğer böyle birçok insanın imgeleminde yaşıyorsam, birisinin değil de, birçok kişinin düşü gerçek olmaz mı? Eğer kurgu yaşamımın öyküsünü anlatan kitabın sayfalarından ya da onu okuyanların düşüncelerinden –şu anda okumakta olan sizlerin düşüncelerinden– fırlayıp ortaya çıkıyorsam, niçin sonsuz bir ruh gibi ve sonsuza dek acı çeken bir ruh gibi var olmayayım? Niçin?"</p>

  <p class="normal">Zavallı dinlenemiyordu. Gözlerinin önünden Kastilya bozkırı, meşe ve çam ağaçları geçiyordu; dağların karlı tepelerini seyrediyordu ve başını çevirip arkaya bakınca, yaşamındaki erkek ve kadın arkadaşlarının siluetlerini sislere bürünmüş görünce ölüme doğru sürüklendiğini duyumsadı.</p>

  <p class="normal">Evine geldi, kapıyı çaldı, açmaya gelen Liduvina onu görür görmez sapsarı oldu.</p>

  <p class="normal">— Ne oldu, Liduvina, neden korkuyorsun?</p>

  <p class="normal">— Aman Tanrım! Küçük Bey canlı cenaze sanki... yüzünüz öbür dünyadan gelmişe benziyor...</p>

  <p class="normal">— Öbür dünyadan geliyorum, Liduvina, bir ötekine gidiyorum... Ne ölüyüm, ne canlı.</p>

  <p class="normal">— Ama delirdiniz mi siz? Domingo! Domingo!</p>

  <p class="normal">— Kocanı çağırma, Liduvina. Deli değilim ben. Yineliyorum sana, ölü de değilim, çok yakında ölecek olmama karşın diri de değilim.</p>

  <p class="normal">— Aman siz neler söylüyorsunuz?</p>

  <p class="normal">— Var olmadığımı, Liduvina, var olmadığımı, bir roman kişisi gibi bir kurgu yaratığıyım ben...</p>

  <p class="normal">— Hadi, hadi, kitap lafları bunlar! Kendinizi toplamak için bir kuvvet şurubu için, yatın, üstünüzü örtün ve bu fantezilere aldırmayın...</p>

  <p class="normal">— Yani Liduvina, var olduğuma mı inanıyorsun?</p>

  <p class="normal">— Hadi, hadi, bu şakaları bırakın, Küçük Bey; hadi yemeğe ve sonra yatağa! Yarın başka bir gün olacak!</p>

  <p class="normal">"Düşünüyorum, o halde varım" diyordu kendi kendine Augusto ve ekliyordu: "Düşünen herkes vardır ve var olan herkes düşünür. Evet, var olan herkes düşünür... Varım, öyleyse düşünüyorum."</p>

  <p class="normal">Az sonra akşam yemeği yiyecek isteği kalmamıştı, yalnızca alışkanlık olduğu ve sadık hizmetkârlarının ricalarını geri çevirmemek için iki rafadan yumurta istedi, daha fazla değil, hafif bir şey. Ama bunları yedikçe acayip iştahı açıldı, daha, daha fazla; korkunç bir yemek isteği. İki yumurta daha ve sonra bir biftek istedi.</p>

  <p class="normal">— İşte böyle, –diyordu Liduvina,– yiyin, bu, zafiyetten olmalı, başka bir şeyden değil. Yemek yemeyen ölür.</p>

  <p class="normal">— Yemek yiyen de ölür, Liduvina, –dedi Augusto, hüzünle.</p>

  <p class="normal">— Evet, ama açlıktan değil.</p>

  <p class="normal">— Açlıktan ölmekle başka herhangi bir hastalıktan ölmek arasında ne fark var?</p>

  <p class="normal">Sonra düşündü: "Ama, yo, yo! Ben ölemem; yaşayan, var olan ölür, ben ise var olmadığıma göre ölemem... ben ölümsüzüm! Benim gibi doğmamış ve var olmamış bir insanın ölümsüzlüğü gibi bir ölümsüzlük yoktur. Bir kurgusal yaratı, bir düşüncedir, bir düşünce ise her zaman ölümsüzdür..."</p>

  <p class="normal">— Ben ölümsüzüm! Ben ölümsüzüm! –diye haykırdı Augusto.</p>

  <p class="normal">— Siz ne diyorsunuz? –diye sordu yanına gelen Liduvina</p>

  <p class="normal">— Şimdi bana yumuşak jambon, soğuk et, ciğer... ne bileyim... daha ne varsa işte... getirmeni istiyorum. Kurt gibi açım!</p>

  <p class="normal">— Sizi böyle görmek hoşuma gidiyor, Küçük Bey. Yiyin, yiyin, iştahlı insan sağlıklı olur, sağlıklı olan da yaşar.</p>

  <p class="normal">— Ama Liduvina, ben yaşamıyorum ki!</p>

  <p class="normal">— Siz neler de söylüyorsunuz?</p>

  <p class="normal">— Açık konuşuyorum, yaşamıyorum ben! Biz ölümsüzler yaşamayız, ben de yaşamıyorum, baki kalıyorum; düşünceyim ben, düşünceyim!</p>

  <p class="normal">Jambonunu yutar gibi yemeye başladı. "Madem yemek yiyorum," dedi kendi kendine, "o halde nasıl olur da yaşıyor olamam? Yiyorum, o halde varım! Hiç kuşku yok. <span class="ideitalik">Edo, ergo sum!</span> Bu kurt gibi iştahı neye borçlu olabilirim? "Kimi zaman idam mahkûmlarının şapelde kaldıkları saatleri yemek yiyerek geçirdiklerini bir yerlerde okuduğunu anımsadı o zaman. "Hiçbir zaman bunun ayrımında olmamıştım?" diye düşündü... "Renan'ın <span class="ideitalik">Jouarre'lı Rahibe</span>'sinde bize söyledikleri şimdi anlaşılıyor... Ölüme mahkûm bir çiftte ölmeden önce, yaşamayı sürdürmek için üreme içgüdüsü olduğu anlaşılıyor, ama yemek yemek!.. Evet, evet beden kendisini savunuyor. Ruh, öleceğini anlar anlamaz mahzunlaşıyor ya da heyecanlanıyor, ama beden, sağlıklı bir bedense korkunç bir açlık duyuyor. Çünkü beden de anlıyor. Evet, benim bedenim, benim bedenim kendisini savunuyor. Aç kurt gibi yiyorum, sonra öleceğim!"</p>

  <p class="normal">— Liduvina, bana peynir ve kuru pasta... ve meyve getir...</p>

  <p class="normal">— Aşırıya kaçıyorsunuz gibi geliyor bana, Küçük Bey; bir hayli fazla oldu. Dokunabilir size!</p>

  <p class="normal">— Yemek yiyen yaşar, demedin mi?</p>

  <p class="normal">— Evet, ama böyle değil, şu anda yediğiniz gibi... Küçük Bey'im, siz de bilirsiniz ya: Yemek yemek, İbn–i Sina'nın iyileştirdiğinden daha çok insan öldürmüştür.</p>

  <p class="normal">— Yemek beni öldüremez.</p>

  <p class="normal">— Niçin?</p>

  <p class="normal">— Çünkü yaşamıyorum, mevcut değilim, daha önce sana söylediğim gibi.</p>

  <p class="normal">Liduvina kocasını çağırmaya gitti ve: "Domingo," dedi, "Küçük Bey'in delirdiğini sanıyorum... Çok acayip laflar ediyor... kitap sözleri... var olmadığını... ne bileyim ben..."</p>

  <p class="normal">— Ne oluyor, Küçük Bey, –diye sordu Domingo, içeri girerken.– Neyiniz var?</p>

  <p class="normal">— Ah Domingo, ah, –dedi Augusto, bir hayalet konuşuyormuş gibi,– bir çare bulamıyorum, yatağa yatmaktan deliler gibi korkuyorum!..</p>

  <p class="normal">— Öyleyse yatmayın.</p>

  <p class="normal">— Hayır, hayır, tam tersi, ayakta duramıyorum.</p>

  <p class="normal">— Yediklerini sindirmek için Küçük Bey biraz dolaşsa. Yemeği fazla kaçırmışsınız.</p>

  <p class="normal">Augusto ayağa kalkmaya çalıştı.</p>

  <p class="normal">— Görüyor musun Domingo, görüyor musun? Ayakta duramıyorum.</p>

  <p class="normal">— Kuşkusuz, midenizi tıka basa doldurunca...</p>

  <p class="normal">— Tersine, insan safra ile daha iyi ayakta durur. Sorun var olmamam. Bak, az önce yemek yerken bütün bunlar, ağzımdan dipsiz bir tünele dökülüyormuş gibi geldi bana. Yiyen yaşar, Liduvina haklı, ama benim bu gece umutsuzluk yüzünden yediğim gibi yemek yiyen yaşamıyor demektir. Benim yaşamadığım gibi...</p>

  <p class="normal">— Hadi, hadi... bırakın bu saçmalıkları; bütün yediklerinizi itmek ve yerleştirmek için kahvenizi ve bir kadeh içkinizi için ve dolaşmaya çıkalım. Size ben eşlik edeceğim.</p>

  <p class="normal">— Hayır, ayakta duramıyorum ben, görüyorsun ya?</p>

  <p class="normal">— Doğru.</p>

  <p class="normal">— Gel de sana dayanayım. Bu gece benim odamda uyumanı istiyorum, senin için koyacağımız bir yatakta, bana göz kulak olursun...</p>

  <p class="normal">— Yatmasam, orada bir koltukta kalsam daha iyi olur bence, Küçük Bey...</p>

  <p class="normal">— Olmaz, olmaz, yatmanı ve uyumanı istiyorum; senin uyuduğunu, daha doğrusu horladığını duymak istiyorum...</p>

  <p class="normal">— Nasıl isterseniz...</p>

  <p class="normal">— Şimdi bana bir parça kâğıt getir. Bir telgraf yazacağım, ben ölünce adresine yollarsın...</p>

  <p class="normal">— Ama Küçük Bey!..</p>

  <p class="normal">— Sana ne söylüyorsam onu yap!</p>

  <p class="normal">Domingo söz dinledi, kâğıt ve mürekkep getirdi, Augusto da yazdı:</p>

  <p class="indentmetinitalik">Salamanca</p>

  <p class="indentmetinitalik"><span class="indentmetinitalik1">Unamuno.</span></p>

  <p class="indentmetinitalik">Başardınız. Öldüm.</p>

  <p class="indentmetinitalik"><span class="indentmetinitalik1">Augusto Pérez.</span></p>

  <p class="normal">— Ben ölür ölmez telgrafı yollarsın, tamam mı?</p>

  <p class="normal">— İstediğiniz gibi, –diye yanıt verdi hizmetkâr, efendisiyle daha fazla tartışmamak için.</p>

  <p class="normal">İkisi odaya girdi. Zavallı Augusto, öylesine titriyordu ki, soyunmak üzere giysilerini çıkaramıyordu bile.</p>

  <p class="normal">— Beni soy, –dedi Domingo'ya.</p>

  <p class="normal">— Ama neyiniz var, Küçük Bey? Şeytan görmüş gibisiniz. Kar gibi bembeyaz ve soğuksunuz. Doktor çağırayım, ister misiniz?</p>

  <p class="normal">— Hayır, hayır, bir yararı yok...</p>

  <p class="normal">— Yatağı ısıtalım...</p>

  <p class="normal">— Ne için? Bırak onu! Ve beni tümüyle soy, her şeyimi çıkar; annemin beni dünyaya getirdiği gibi, doğduğum gibi çırılçıplak... Doğduysam eğer...</p>

  <p class="normal">— Böyle konuşmayın, Küçük Bey!</p>

  <p class="normal">— Şimdi beni yatağa yatır, yatağa sen yatır, kımıldayacak halim yok.</p>

  <p class="normal">Bu kez korkmuş olan zavallı Domingo zavallı efendisini yatırdı.</p>

  <p class="normal">— Ve şimdi, Domingo, gel ve kulağıma Pater Noster'i, Ave Maria'yı ve Salve'yi söyle. İşte böyle... böyle... yavaş yavaş... yavaş yavaş... –ve içinden bunları yineledikten sonra– Şimdi, bak, sağ elimi tut, çıkar, benim değilmiş gibi, sanki onu yitirmişim... yardım et, istavroz çıkarayım... işte böyle, böyle... Bu kolum ölmüş olmalı... Bir bak bakalım, nabzım atıyor mu, atmıyor mu?.. Şimdi bırak beni, bakalım birazcık uyuyabilir miyim?.. ama üstümü ört, sıkı sıkı ört.</p>

  <p class="normal">— Evet, uyumanız daha iyi olur, –dedi Domingo, örtüyü yukarı çekerken,– uyuyunca geçer.</p>

  <p class="normal">— Evet, uyuyunca geçer... Ama söyle... uyumaktan başka ne yaptım? Düş görmekten başka ne yaptım? Bütün bunlar bir sisten başka neydi ki?</p>

  <p class="normal">— Pekâlâ, pekâlâ, bırakın bu lafları. Liduvina'nın dediği gibi bütün bunlar kitap lafları, başka bir şey değil.</p>

  <p class="normal">— Kitap lafları... kitap lafları... Kitaplarda olmayan ne var ki, Domingo? Şu ya da bu şekilde kitaplardan önce, öykülerden önce, sözden önce, düşünceden önce bir şey var mıydı ki? Ve düşünce bittikten sonra geriye ne kalır? Kitaplarda olanlar! Kitaplarda olmayan kim var? Don Miguel de Unamuno'yu tanıyor musun?</p>

  <p class="normal">— Evet, gazetelerde onunla ilgili bir şeyler okumuştum. Kimsenin aldırmadığı gerçekleri söylemeye kendisini adamış, tuhaf adamın birisi olduğu söylenir...</p>

  <p class="normal">— Ama onu tanıyor musun?</p>

  <p class="normal">— Ben mi? Niçin tanıyacakmışım?</p>

  <p class="normal">— Tamam, Unamuno da kitap lafıdır... Hepimiz öyleyiz... O da ölecek, evet ölecek, istemese de o da ölecek... ölecek! Tamam, ölecek, ölecek, ölecek!</p>

  <p class="normal">— Pekâlâ, bu senyoru rahat bırakın, Tanrı ne zaman isterse ölür, hadi siz şimdi uykuya!</p>

  <p class="normal">— Uykuya... uykuya... düş görmeye... Ölmek... uyumak... uyumak... belki düş görmek!.. Düşünüyorum, öyleyse varım... Anacığım! Eugenia... Rosario... Unamuno... –ve uyuyakaldı–.</p>

  <p class="normal">Biraz sonra yatağında doğruldu, sapsarı, soluk soluğa idi, korkmuş, simsiyah gözleri karanlıkların ötesine bakıyorlardı; "Eugenia! Eugenia!" diye bağırdı. Domingo koşup geldi. Başı göğsüne düştü ve ölüverdi.</p>

  <p class="normal">Biraz sonra doktor geldiğinde hâlâ yaşıyor sandı, kan almaktan, hardal yakısı yapıştırmaktan söz etti, ama az sonra acı hakikate inandı.</p>

  <p class="normal">— Kalp işi, –dedi doktor,– ekstrasistol.</p>

  <p class="normal">— Hayır Senyor, –dedi Domingo,– midesini bozdu. Akşam yemeğini alışık olduğundan daha çok yedi, her zamankinden fazla kaçırdı, sanki...</p>

  <p class="normal">— Evet, ilerde artık hiç yemek yiyemeyeceğinin acısını çıkarmak istermiş gibi. Değil mi? Belki kalbi ölümünü sezinledi.</p>

  <p class="normal">— Ben de, –dedi Liduvina,– kafasından zoru var sandım. Anlamsız bir biçimde yediği doğru, ama yaptığının ve söylediği saçmalıkların ayrımına varmadan...</p>

  <p class="normal">— Hangi saçmalıklar? –diye sordu doktor.</p>

  <p class="normal">— Var olmadığı gibi ve böyle daha başka şeyler...</p>

  <p class="normal">— Saçmalıklar ha, –diye ekledi doktor dişlerinin arasından ve kendi kendine konuşuyormuş gibi.– Var olup olmadığını kim bilebilir? En az insanın kendisi... Var olup olmadığını en az bilen insanın bizzat kendisidir... Yalnızca başkaları için vardır...</p>

  <p class="normal">Sonra yüksek sesle konuştu:</p>

  <p class="normal">— Kalp, mide ve kafa, üçü de birdir, aynı şeydir.</p>

  <p class="normal">— Evet, bedeni oluştururlar, –dedi Domingo.</p>

  <p class="normal">— Ve beden tek bir şeydir ve yekparedir.</p>

  <p class="normal">— Kuşkusuz!</p>

  <p class="normal">— Ama sizin sandığınızdan daha fazla...</p>

  <p class="normal">— Peki siz Senyor, benim ne kadar sandığımı biliyor musunuz?</p>

  <p class="normal">— Bu da doğru, sizin bir budala olmadığınızı görüyorum.</p>

  <p class="normal">— Kendimi hiç de budala sanmıyorum, Doktor, tersini kanıtlamadıkça rastladıkları her insanı budala sanan bu insanları anlamıyorum ben.</p>

  <p class="normal">— Pekâlâ ben de, –diye sürdürdü doktor konuşmasını,– midenin kanı oluşturan özsuları hazırladığını, kalbin, işlevlerini yerine getirebilmeleri için beyni ve mideyi bununla beslediğini, beynin de midenin ve kalbin hareketlerini idare ettiğini söylüyordum. Bunun için Senyor Don Augusto bu üç şeyden öldü, bütün bedenin bir bileşim olmasından.</p>

  <p class="normal">— Bana göre, –dedi Liduvina,– benim Küçük Bey'im kafasına ölmeyi koymuştu bir kez ve kuşkusuz, öleceğim diye direten sonunda ölür.</p>

  <p class="normal">— Çok doğru, –dedi doktor.– Bir insan can çekişiyor bile olsa, öleceğine inanmıyorsa, belki ölmeyebilir. Ama ufacık da olsa bir kuşkuya kapıldı mı, ölümden kaçamayacağına inandı mı bitmiş demektir.</p>

  <p class="normal">— Benim efendiminki yalnızca bir intihardı, intihardan başka şey değildi. Akşam yemeğini bu denli aşırı yemek, önüne ne geldiyse silip süpürmek bir intihardır, intihardan başka şey değildir. İstediği oldu!</p>

  <p class="normal">— Belki üzüntüleri oldu...</p>

  <p class="normal">— Büyük üzüntüleri oldu, çok büyük... kadınlarla!</p>

  <p class="normal">— Ah, ah! Ama sonuç olarak cenaze merasimine hazırlanmaktan başka çare yok.</p>

  <p class="normal">Domingo ağlıyordu.</p>
</body>
</html>
