<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_19">XIX</h1>

  <p class="normal">Bundan iki gün sonra Augusto'ya birisinin kendisini görmek ve konuşmak istediğini bildirdiler. Geleni karşılamaya çıktı ve Donya Ermelinda ile karşılaştı; Augusto: "Buradan buyrun." der demez, Ermelinda: "Neden bizi tekrar görmeye gelmediniz?" diye sordu.</p>

  <p class="normal">— Anlıyorsunuz ya Senyora, –dedi Augusto,– son iki kez evinize gittiğimde başıma gelenlerden sonra, birincisi Eugenia ile yalnızken, ikincisi onun beni görmek istememesi üzerine, size bir daha uğramam gerektiğinde... Ben yapılanlara, söylenenlere dikkat ederim, ama oraya bir daha gidemem...</p>

  <p class="normal">— Öyleyse Eugenia'dan bir haber getiriyorum size...</p>

  <p class="normal">— Ondan mı?</p>

  <p class="normal">— Evet, ondan. Bilmiyorum, sevgilisiyle arasında neler geçti, ama ondan söz edilsin istemiyor, ona karşı çok öfkeli ve geçen gün eve gelince odasına kapandı, akşam yemeği yemek istemedi. Ağlamaktan ve de sıcak gözyaşlarından gözleri ateş saçıyordu, biliyor musunuz? Öfke yaşlarıydı bunlar...</p>

  <p class="normal">— Ya, demek çeşit çeşit gözyaşı var, öyle mi?</p>

  <p class="normal">— Kuşkusuz; serinleten ve avutan gözyaşları, yakan ve daha çok boğan gözyaşları. Ağlamıştı ve yemek yemek istemedi. Ve siz erkeklerin korkunç, kaba birer yaratık olduğunuz ve korkunç, kaba birer yaratıktan başka bir şey olmadığınız nakaratını yineleyip durdu. Bu son günler herkese küskün gibiydi ve çok çok keyifsizdi. Hatta dün beni çağırdı, size söyledikleri yüzünden pişman olduğunu, size karşı haksız davrandığını, sizin dürüstlüğünüze ve amacınızdaki soyluluğa saygı duyduğunu söyledi, yalnızca onu satın almak istediğinizi yüzünüze söylediği için özür dilemekle kalmıyor, böyle bir şeye kendisinin de inanmadığını bilmenizi istiyor. Asıl vurguladığı konu bu. Her şeyden önce, bunu aşırı heyecan ve kızgınlıkla söylediğine inanmanızı istiyor, ama inanmıyorsanız...</p>

  <p class="normal">— Ben onun buna inanmadığını sanıyorum.</p>

  <p class="normal">— Sonra... daha sonra, sizden şunu diplomatça öğrenmekle görevlendirdi beni...</p>

  <p class="normal">— En iyi diplomatlık Senyora, diplomatça oyunlara başvurmamaktır, özellikle benimle...</p>

  <p class="normal">— Sonra herhangi bir karşılığı olmadan, kendi evini ona armağan olarak vermenizi kabul etmesinin sizi rahatsız edip etmeyeceğini öğrenmemi rica etti...</p>

  <p class="normal">— Nasıl karşılıksız?</p>

  <p class="normal">— Yani, evet, armağanın yalnızca bir armağan olarak anlaşılmasını istiyor.</p>

  <p class="normal">— Ben onu zaten öylesine armağan ettim, başka ne biçimde anlaşılması gerekir ki?</p>

  <p class="normal">— Söylediklerinden dolayı duyduğu içten pişmanlığı ve iyi niyetini size kanıtlamak için, büyük armağanınızı kabul etmeye hazır olduğunu söylüyor, ama bu işe... karıştırmadan...</p>

  <p class="normal">— Yeter!, Senyora yeter! Şimdi ayrımında olmadan bana yine hakaret ediyorsunuz...</p>

  <p class="normal">— Ama kötü bir amaç yok bunda...</p>

  <p class="normal">— Derler ki, en kötü hakaretler, hiçbir amaç gütmeden yapılan hakaretlerdir.</p>

  <p class="normal">— İşte bunu anlamıyorum...</p>

  <p class="normal">— Her şeye karşın çok açık. Bir gün bir toplantıya katılmıştım, orada bulunanlardan birisi beni tanıyordu, ama selam bile vermedi. Toplantıdan çıkışta bir arkadaşıma yakındım ondan; arkadaşım bana: "Şaşırmayın, kötü bir niyeti yoktu; sizin orada olduğunuzun ayrımında değildi." "Şu halde," dedim, "daha büyük bir kabalık yaptı, beni selamlamamakla değil, benim orada olduğumun ayrımında olmamakla." "İstemeyerek yapılan; dalgınlık yüzünden..." diye yanıt verdi dostum. Ben de: "En büyük kabalıklar, isteyerek yapılmadı dediklerimizdir ve kabalıkların kabalığı ise tanıdıkların karşısında dalgın olmaktır." dedim. Herhangi bir şey isteyerek unutulurmuş gibi, istençsiz unutmalar demek çok budalacadır, Senyora. İstenmeden unutmak her zaman kabalık sayılmıştır.</p>

  <p class="normal">— Bu sözlerle nereye gelmek istiyorsunuz...</p>

  <p class="normal">— Şunu söylemek istiyorum Donya Ermelinda: Eugenia, verdiğim armağana karşılık benimle evlenmesi için onu satın almak istediğimi sanarak bana hakaret ettiğinden ötürü özür diliyor, peşinden de şükran borcuna zorlamakla suçluyor beni; bilmiyorum ben, armağanı kabul etmek, ama karşılığını beklememek ne anlama geliyor. Hangi karşılık, hadi söyleyin, ne gibi karşılık?</p>

  <p class="normal">— Böyle sinirlenmeyin, Don Augusto!..</p>

  <p class="normal">— Yani sinirlenmemem gerek Senyora, sinirlenecek bir şey yok ha! Bu genç kız benimle alay edecek ve benimle oyun oynayacak, öyle mi? –bunu söylerken Rosario'yu anımsadı.</p>

  <p class="normal">— Tanrı aşkına, Don Augusto! Rica ederim!..</p>

  <p class="normal">— İşlemleri yapıp ipoteği kaldırdığımı, kendisi evi istemeyecek olursa, benim yapacağım bir şey kalmadığını zaten daha önce söylemiştim! Bana karşı şükran borcu duysun ya da duymasın, umurumda değil!</p>

  <p class="normal">— Ama Don Augusto, böyle yapmayın! Onun istediği sizinle barışmak ve yeniden dost olmak!..</p>

  <p class="normal">— Evet, şimdi öteki adamla bozuşunca, değil mi? Önce ben öteki adamdım; şimdi ise önce gelen, değil mi? Şimdi de beni tavlamaya çalışıyor ha?</p>

  <p class="normal">— Ama ben böyle bir şey söylemedim ki!..</p>

  <p class="normal">— Hayır söylemediniz, ama tahmin ediyorum.</p>

  <p class="normal">— Tümüyle aldanıyorsunuz. Çünkü yeğenim biraz önce size yinelediklerimi bana söyleyince ona nasihatte bulundum; sevgilisi olacak o aylakla arası bozulduğuna göre, sizi kazanmaya çalışmasını söyledim, anlıyor musunuz beni?</p>

  <p class="normal">— Evet, beni elde etmesini söylediniz...</p>

  <p class="normal">— Doğru! Çok doğru, bunu ona salık verir vermez, "Hayır," dedi, "yüz kere hayır, hayır," dedi; size saygı duyduğunu, size dost olarak değer verdiğini, ama koca olarak hoşuna gitmediğinizi, ancak âşık olacağı bir erkekle evlenebileceğini söyledi...</p>

  <p class="normal">— Bana âşık olamazmış, öyle değil mi?</p>

  <p class="normal">— Yo, o kadar da söylemedi...</p>

  <p class="normal">— Yine diplomatça bir yol...</p>

  <p class="normal">— Nasıl?</p>

  <p class="normal">— Evet, yalnızca onu... genç kızı bağışlamam için değil, eş olarak da isteyip istemeyeceğimi anlamaya geldiniz, öyle değil mi? Danışıklı dövüş sizinki, vay vay? O razı olacak...</p>

  <p class="normal">— Size yemin ederim Don Augusto, rahmetli annemin –ışıklar içinde yatsın– aziz hatırasına, yemin ederim ki...</p>

  <p class="normal">— İkinci emir der ki: Yemin etme!..</p>

  <p class="normal">— Öyleyse, kuşkusuz siz şu anda kötü bir amaçla değil ama, benim kim olduğumu, Ermelinda Ruiz y Ruiz'in kim olduğunu unutuyorsunuz.</p>

  <p class="normal">— Eğer öyle olsaydı...</p>

  <p class="normal">— Evet, öyle –ve bu sözcükleri öyle bir vurguyla söyledi ki, kuşkuya hiç yer bırakmıyordu.</p>

  <p class="normal">— Öyleyse bu durumda... o zaman... yeğeninize açıklamalarını kabul ettiğimi, kendisine şükran borcu duyduğumu, arkadaşı, sadık ve soylu bir arkadaş, yalnızca bir arkadaş olmayı sürdüreceğimi söyleyin, oldu mu? Yalnızca bir arkadaş, yalnızca arkadaş... Ve ona istediklerini çaldığı bir piyano olmadığımı, bugün seni terk ediyorum, yarın gel denilen adam olmadığımı, yedek nişanlı olmadığımı, ikinci yemek olmadığımı söylemeyin...</p>

  <p class="normal">— Bu kadar kızmayın!</p>

  <p class="normal">— Hayır, kızmıyorum ben! Yine onunla dost olmayı sürdüreceğim...</p>

  <p class="normal">— Peki yakında bizi görmeye gelecek misiniz?</p>

  <p class="normal">— Bu...</p>

  <p class="normal">— Bakın eğer gelmezseniz, zavallıcık artık bana inanmayacak ve üzülecek...</p>

  <p class="normal">— Yakında çok uzaklara, uzun bir yolculuğa çıkmayı düşünüyorum...</p>

  <p class="normal">— Ama daha önce, veda etmek için...</p>

  <p class="normal">— Bakalım...</p>

  <p class="normal">Birbirlerinden ayrıldılar. Ermelinda eve gelip, Augusto ile yaptığı konuşmayı yeğenine anlatınca Eugenia kendi kendine: "İşin içinde kuşkusuz bir kadın var." dedi. "Şimdi yeniden onu elde edeceğim."</p>

  <p class="normal">Augusto ise yalnız kalınca odanın içinde kendi kendine konuşarak dolaşıyordu: "Benimle bir piyanoyla oynar gibi oynamak istiyor... beni terk ediyor, sonra bana geliyor, yine terk edecek... Beni yedekte tutuyor... Ne isterse söylesin, yine kendisine talip olayım istiyor, belki öç almak için, belki de öteki adamı kıskandırmak ve çıldırtmak için... Bir kuklaymışım, gülünç ya da önemsiz biriymişim gibi!.. Oysaki ben karakter sahibi birisiyim, karakter sahibi miyim, değil miyim, neyse; ben benim! Evet, ben benim, ben benim! Bunu Eugenia'ya borçluyum, nasıl yadsıyabilirim? Bende aşk yeteneği uyandırdı; ama bunu bende uyandırıp karşıma çıkardıktan sonra, artık ona gereksinme duymaz oldum; sürüyle kadın var."</p>

  <p class="normal">Bunu düşününce gülmekten kendini alamadı; yeni evlenen Gervasio'nun "Karımla Paris'e kısa bir yolculuk yapacağız." dediği zaman Victor'un ona verdiği yanıtı anımsadı: "Paris'e, hem de karınla ha? İskoçya'ya morina balığı götürmek gibi bir şey." Bu laf Augusto'nun çok hoşuna gitmişti.</p>

  <p class="normal">Sonra şöyle sürdürdü konuşmasını: "Kadından çok ne var... Rosario'cuğun kurnaz saflığı, saf kurnazlığı ne hoştu! Ölümsüz Havva'nın yeni baskısı bu. Ne hoş küçük bir kız! Eugenia beni soyuttan somuta indirdi, ama o beni genele sürükledi; iştah açıcı ne çok kadın var... ne çok Eugenia var! Ne çok Rosario var! Hayır, hayır, benimle kimse oynayamaz, özellikle bir kadın hiç oynayamaz! Ben benim! Ruhum küçük olabilir, ama sahibi benim!" Augusto benliği konusunda öylesine coşmuştu ki, sanki bu benliği büyümüş, gelişmiş ve ev ona dar geliyormuş gibi, bu benliğe yer ve özgürlük vermek için sokağa fırladı.</p>

  <p class="normal">Daha sokağa çıkar çıkmaz, tepesindeki gökyüzüyle ve gelip geçen insanlarla karşılaştı, herkes işine ya da istediği yere doğru gidiyordu ve Augusto'ya dikkat bile etmiyorlardı, elbette kötü bir niyet beslemeden, kuşkusuz onu tanımadıkları için umurlarında bile değildi; kendi benliğinin, "Ben benim"in gittikçe küçüldüğünü, önemini yitirdiğini duyumsadı ve içine yumuluyor ve bedeninde, içinde kimsenin kendisini göremeyeceği bir köşe arıyordu. Sokak sanki bir sinemaydı ve kendisini bir sinema oyuncusu, bir gölge, bir hayalet gibi duyumsuyordu. Onu tanımadan, dikkate almadan gelip geçen insan yığınının ortasında kaybolmak, hep insan kalabalığı içinde yıkanmaktır, onda, doğanın koynunda, gökyüzüne ve rüzgâra açık havada yıkanmanın bırakacağı etkiyi bırakıyordu.</p>

  <p class="normal">Ancak tek başına, yapayalnızken kendi benliğini duyumsuyordu; ancak tek başına, yapayalnızken belki kendini inandırmak için, kendi kendine konuşabiliyordu: "Ben benim!"; başkalarının önünde, telaşlı ya da dalgın kalabalığın içinde kaybolunca kendi benliğini duyumsamıyordu.</p>

  <p class="normal">Böylece Augusto yaşadığı ücra mahallenin ıssız alanında bulunan küçük, sessiz parka geldi. Her zaman çocukların oynadıkları alan bir huzur köşesiydi, çünkü oradan ne tramvay geçerdi, ne de çok sayıda araba; birkaç yaşlı insan, güz mevsiminin, o tatlı ikindi saatlerinde güneşlenmek için buraya gelirdi; bu arada, ıssız bir köşede büyüyen on iki kadar hintkestanesinin yaprakları, kuzeydoğu rüzgârlarında titreşerek düştükten sonra taşların üstünde yuvarlanır ya da her zaman yeşile, taze yaprak rengine boyanmış bankların oturulan yerlerini kaplardı. Yağmur yağmadığı zamanlar belli saatlerde bir arktan sulanan bu evcil, bakımlı kent ağaçlarının kökleri, alanın karo taşlarının altında yayılıp gidiyordu; dışarıya çıktıklarını görmeyi ve evlerin çatıları üzerinden güneşe uzanmayı umut eden bu tutsak ağaçlar; kimi zaman bu uzaklardaki ormanları düşleyen, tutuklu ağaçların Augusto için gizemli bir çekiciliği vardı. Ağaçların tepelerinde, çocuklardan kaçmayı, kimi zaman ekmek kırıntıları serpen yaşlı insanlara yaklaşmayı öğrenen kuşlar cıvıldaşırdı.</p>

  <p class="normal">Kaç kez bu küçük alanın yeşil banklarından birisine yalnız, tek başına oturup bir çatının üstünden akşam kızıllığını ve kızıl fon üstünde göze çarpan, bir evin bacasına kıvrılmış siyah bir kedi siluetini seyretmişti. Ve yine burada, güz mevsiminde, kentin küçük bahçelerine, çiçek saksılarının ve tarhlarının üstüne, asma yaprakları kadar geniş, mumyalanmış incecik ellere benzeyen sarı yapraklar dökülürdü. Sarı yaprakların arasında çocuklar oynardı, belki de kıpkızıl güneşin batışının ayrımına bile varmadan yaprakları toplarlardı.</p>

  <p class="normal">O gün bu sakin parka gelip üstünü kaplayan kuru yaprakları –güz olduğundan ötürü– iteleyerek bir banka oturduğunda, yanında her zamanki gibi çocuklar oynuyorlardı. Bu çocuklardan birisi, öteki arkadaşını hintkestanesinin gövdesinin yanına dikmiş: "Sen orada tutsaksın," diyordu ona, "hırsızların eline düştün..." "Ama ben..." diye başladı çocuk öfkeyle. Birinci yanıtladı, "Hayır, sen, sen artık sen değilsin..." Augusto daha fazla duymak istemedi, ayağa kalktı, başka bir banka gitti. Ve kendi kendine konuşmaya başladı: "Biz büyükler de böyle oynuyoruz; sen, artık sen değilsin. Ben, ben değilim. Ya bu zavallı ağaçlar, kendileri mi acaba? Yaprakları, dağdaki kardeşlerinin yapraklarından çok önce dökülür ve iskeletleri kalır ve bu iskeletlerin kısalmış gölgeleri, elektrik lambalarının ışığında kaldırıma yansır. Elektrik ışığı ile aydınlatılmış bir ağaç! İlkyaz gelince, ağacın doruğundaki görüntü, pille aydınlatılmış kemer, ona madeni bir pırıltı verdiği zaman, ne denli görkemli ve düşsel oluyor! Burada meltem sallamıyor bile dallarını!.. Kırların siyah gecelerinin birisinden, o ayın olmadığı gecelerin titreşen yıldızlarından zevk alamayan zavallı ağaçlar! Buraya bu ağaçlardan dikerken insanoğlu her birine: "Sen, sen değilsin!" demiş olmalı ve onu unutmamaları... uyumamaları için elektrik ışığı ile bu gece aydınlığını sağladılar onlara... zavallı gece kuşu ağaçlar! Hayır, hayır, sizlerle oynandığı gibi benimle oynanmaz."</p>

  <p class="normal">Ayağa kalktı ve uyurgezer gibi sokaklarda dolaşmaya başladı.</p>
</body>
</html>
