<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_18">XVIII</h1>

  <p class="normal">— Selam, Rosario, –diye bağırdı Augusto kızı görür görmez.</p>

  <p class="normal">— İyi akşamlar, Don Augusto –kızın sesi dingin ve berraktı, bakışları da daha az dingin ve berrak değildi.</p>

  <p class="normal">— Ben evde yokken geldiğinde her zaman yaptığın gibi neden Liduvina ile hesaplaşmadın?</p>

  <p class="normal">— Bilmem. Bana beklememi söyledi. Bana bir şey söylemek istediğinizi sandım...</p>

  <p class="normal">"Ama bu saflık belirtisi değil de ne?" diye düşündü Augusto ve bir an kalakaldı. Sıkıntılı bir an, tedirgin bir sessizlik oldu.</p>

  <p class="normal">— Benim istediğim şey Rosario, geçen günkü olayı unutman ve bir daha anımsamaman, anlıyor musun?</p>

  <p class="normal">— Pekâlâ, siz nasıl isterseniz...</p>

  <p class="normal">— Evet, o günkü bir çılgınlıktı... bir çılgınlıktı... Ne yaptığımı, ne dediğimi bilmiyordum... şimdi de bilmediğim gibi... –bir yandan da genç kıza yaklaşıyordu.</p>

  <p class="normal">Kız sakin ve yazgısına razı olmuş bekliyordu onu. Augusto bir kanepeye oturdu ve kızı yanına çağırdı: "Gel buraya." Ona, geçen seferki gibi dizlerinin üstüne oturmasını söyledi ve uzun bir süre gözlerine baktı. Genç kız bu bakışlara dingince dayandı, ama kavak yaprağı gibi tir tir titriyordu.</p>

  <p class="normal">— Titriyor musun kızım?</p>

  <p class="normal">— Ben mi? Ben titremiyorum. Bana öyle geliyor ki, siz...</p>

  <p class="normal">— Titreme, rahat ol.</p>

  <p class="normal">— Beni yine ağlatmayın...</p>

  <p class="normal">— Hadi, hadi, seni ağlatmamı isteyen sensin. Söyle bakalım, sevgilin var mı?</p>

  <p class="normal">— Bu ne biçim soru?..</p>

  <p class="normal">— Söyle bana, sevgilin var mı?</p>

  <p class="normal">— Sevgili ha!.. sevgili... yok!</p>

  <p class="normal">— Ama şimdiye dek kendi yaşında hiçbir delikanlı sana gönül vermedi mi?</p>

  <p class="normal">— Biliyorsunuz ya, Don Augusto...</p>

  <p class="normal">— Peki, sen ona ne dedin?</p>

  <p class="normal">— Söylenemeyecek şeyler vardır...</p>

  <p class="normal">— Doğru. Pekâlâ, söyle bana, birbirinizi seviyor musunuz?</p>

  <p class="normal">— Aman Tanrım! Don Augusto!..</p>

  <p class="normal">— Bak, eğer yine ağlarsan, bırakırım seni.</p>

  <p class="normal">Genç kız başını Augusto'nun göğsüne dayadı, yüzünü gömdü ve ağlamaya başladı, hıçkırıklarını tutmaya çalışıyordu. Don Augusto kızın saçlarını okşarken: "Kızcağız elimde bayılacak." diye düşünüyordu.</p>

  <p class="normal">— Sakin ol, sakin ol!</p>

  <p class="normal">— Peki o kadın?.. –diye sordu Rosario başını kaldırmadan ve hıçkırıklarını tutarak.</p>

  <p class="normal">— A! Onu anımsıyor musun? O kadın sonunda beni temelli bıraktı. Hiçbir zaman onu elde edemedim, ama şimdi tümüyle yitirdim! Tümüyle!</p>

  <p class="normal">Kız yüzünü kaldırdı, doğruyu söyleyip söylemediğini anlamak istermiş gibi yüzüne dikkatlice baktı</p>

  <p class="normal">— Beni kandırmak istiyorsunuz?.. –diye fısıldadı.</p>

  <p class="normal">— Nasıl kandırmak istiyorum seni? Ha, evet. Demek ki... Sen bir sevgilin olduğunu söylemiyor muydun?</p>

  <p class="normal">— Ben hiçbir şey söylemedim...</p>

  <p class="normal">— Rahatla! Rahatla!</p>

  <p class="normal">Kızı kanepede yanına oturttuktan sonra kendisi ayağa kalktı ve odanın içinde dolaşmaya başladı.</p>

  <p class="normal">Fakat bakışlarını kıza çevirince zavallının sapsarı olduğunu ve titrediğini gördü. Korumasız kaldığını anladı, kendisinin karşısında, belli bir mesafede, savcının önündeki bir suçlu gibi kanepeye oturmuştu, bayılacak gibiydi</p>

  <p class="normal">— Doğru! –diye haykırdı,– ne denli yakın olursak o kadar güvende oluruz.</p>

  <p class="normal">Yine oturdu yerine, kızı dizlerine oturttu, kollarıyla sarıldı ve göğsüne bastırdı. Zavallı kız ona abanmak ister gibi bir kolunu omzuna attı ve yüzünü yine Augusto'nun göğsüne gömdü. Kız, çekiç darbeleri gibi kalp atışlarını duyunca telâşlandı.</p>

  <p class="normal">— Siz hasta mısınız, Don Augusto?</p>

  <p class="normal">— Kim iyi ki?</p>

  <p class="normal">— Size bir şey getirmeleri için sesleneyim mi?</p>

  <p class="normal">— Hayır, hayır, bırak. Hastalığımın ne olduğunu ben biliyorum. Bana gereken şey yolculuğa çıkmam –ve bir süre sessizce kaldıktan sonra– Yolculukta bana eşlik eder misin?</p>

  <p class="normal">— Don Augusto!</p>

  <p class="normal">— Şu Don demeyi bırak! Bana eşlik edecek misin?</p>

  <p class="normal">— Siz nasıl isterseniz...</p>

  <p class="normal">Augusto'nun düşüncelerini bir sis tabakası kapladı; şakaklarında damarları atmaya başladı, göğsünde bir baskı duydu. Ve bu baskıdan kurtulmak için Rosario'nun, kapatmak zorunda kaldığı gözlerini öpmeye başladı. Az sonra ayağa kalktı ve kızdan sıyrılarak:</p>

  <p class="normal">— Bırak beni! Bırak beni! –dedi.– Korkuyorum ben!</p>

  <p class="normal">— Neden korkuyorsunuz?</p>

  <p class="normal">Genç kızın beklenmedik dinginliği onu daha da korkuttu.</p>

  <p class="normal">— Korkuyorum, kimden olduğunu bilmiyorum, senden, kendimden, kimden olursa olsun! Liduvina'dan! Öyle değil mi? Geri gelecek misin?</p>

  <p class="normal">— Siz ne zaman isterseniz.</p>

  <p class="normal">— Ve yolculuğumda bana eşlik edeceksin, değil mi?</p>

  <p class="normal">— Siz nasıl emrederseniz...</p>

  <p class="normal">— Git şimdi, git hadi!</p>

  <p class="normal">— Peki o kadın...</p>

  <p class="normal">Augusto ayağa kalkmış olan küçük kızın üstüne atıldı, çekti, göğsüne bastırdı, kuru dudaklarını kızınkilere yaklaştırdı, böylece bir yandan başını sallarken, bir yandan da öpmeden dudaklarını dudaklarına bastırdı. Sonra kızı iterek:</p>

  <p class="normal">— Hadi, git! –dedi.</p>

  <p class="normal">Rosario odadan çıktı. Kız çıkar çıkmaz Augusto, dağda fersahlarca yaya dolaşıp bitkin düşmüş gibi kendisini yatağa attı, ışığı söndürdü ve kendi kendine konuşmaya başladı:</p>

  <p class="normal">"Ona yalan söyledim, kendime yalan söyledim. Hep böyle oluyor! Her şey bir düş ve düşten başka bir şey yok. İnsan konuşurken yalan söylüyor ve kendi kendine konuşurken, yani düşündüğünü bilerek düşündüğü zaman yalan söylüyor. Fizyolojik yaşamdan daha gerçeği yok. Söz, toplumsal üründür, yalan söylemek için yaratılmıştır. Bir düşünürümüzün, gerçeğin de söz gibi toplumsal bir ürün olduğunu söylediğini duydum, zaten herkes buna inanıyor ve buna inanırken anlaşıyorlar. Toplumsal ürün olan yalandır..."</p>

  <p class="normal">Bir dilin elini yalandığını duyumsayınca haykırdı: "A! Burada mısın Orfeo? Sen konuşmadığına göre yalan da söylemiyorsun, hatta ben kendi kendini aldatmadığını ve yalan söylemediğini düşünüyorum. Evcil hayvan olmana karşın, insandan bir şeyler almış olman gerekir. Yalan söylemekten ve kendimizi önemsemekten başka bir şey yapmıyoruz. Söz, bütün duygularımızı ve izlenimlerimizi abartmak için... hatta bunlara inanmak için yaratıldı. Söz, öpücük ve kucaklama gibi, her türlü uzlaşmalı anlatım türü... Her birimiz yalnızca rolümüzü oynamaktan başka bir şey yapmıyoruz. Hepimiz roman kişisiyiz, hepimiz maskeyiz, hepimiz komedyeniz! Hiç kimse söylediğinden ve açıklamasından ne acı çekiyor, ne mutlu oluyor ve belki zevk aldığını ve acı çektiğini sanıyor; aksi halde yaşamak olanaksız olurdu. Aslında öylesine dinginiz ki! Şimdi ben hem sanatçı, hem seyirci olarak komedimi tek başıma sunuyorum. Fiziksel acı öldürüyor yalnızca. Tek gerçek, konuşmayan ve yalan söylemeyen fizyolojik adamdır..."</p>

  <p class="normal">Kapıya sessizce vurulduğunu duydu.</p>

  <p class="normal">— Ne var?</p>

  <p class="normal">— Akşam yemeği yemeyecek misiniz bugün?</p>

  <p class="normal">— Doğru; bekle, geliyorum.</p>

  <p class="normal">"Sonra uyuyacağım hemen, öteki günler gibi, o da uyuyacak. Rosario uyuyacak mı? Ruhunun dinginliğini altüst mü ettim acaba? Ondaki o doğallığı saflık mı, yoksa kurnazlık mı? Ama belki saflıktan daha büyük kurnazlık yoktur ya da kurnazlıktan daha büyük saflık yoktur. Evet, evet aslında daha fazla... nasıl desem ki, saflıktan daha edepsiz şey yoktur. Evet, bana korku veren teslim olurkenki rahatlığı idi; neden korkuttuğunu bilmediğim rahatlığı saflıktan başka bir şey değildi. Peki, "O kadın?" sorusu kıskançlıktan mı? Kıskançlık ha? Kıskançlık? Büyük bir olasılıkla aşkla kıskançlık aynı anda doğuyor, aşkı ortaya koyan kıskançlıktır. Bir kadın bir adama ya da bir adam bir kadına ne denli çok âşık olursa olsun, bunun ayrımında olmazlar, âşık olduklarını kendilerine bile itiraf etmezler, yani adam ancak kadının başka bir adama baktığını görürse ya da kadın ancak erkeğin başka bir kadına baktığını görürse, birbirlerine gerçekten âşık olurlar. Dünyada tek bir erkek ve tek bir kadın olsaydı, çevrelerinde kimse olmasaydı, birbirlerine âşık olmaları olanaksız olurdu. Ayrıca üçüncü bir La Celestina<sup class="calibre2"><a href="../Text/Sis1_split_039.html#footnote-100-14" id="footnote-100-14-backlink">[14]</a></sup> yoktur, La Celestina toplumdur. Gran Galeoto!<sup class="calibre2"><a href="../Text/Sis1_split_039.html#footnote-100-15" id="footnote-100-15-backlink">[15]</a></sup> Ne kadar iyi bu! Evet, Büyük Galeoto! Yalnızca lafta kalsa bile! Bunun için aşk, yalandan başka bir şey değildir. Peki fizyolojik yanı? Pöff! Bu fizyolojik yan ne aşktır, ne de değerli bir şeydir! Bunun için gerçektir! Aman... Orfeo, hadi yemeğe gidelim. Hiç olmazsa bu bir gerçek!"</p>
</body>
</html>
