<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_12">XII</h1>

  <p class="normal">— Küçük Bey, –diye girdi bir gün sonra Liduvina, Augusto'ya ütücü kızın geldiğini söylemek için.</p>

  <p class="normal">— Ütücü kız mı? Ha, evet, gelsin!</p>

  <p class="normal">Genç kız, içinde Augusto'nun ütülenmiş çamaşırları bulunan sepetle girdi içeri. Birbirlerine bakakaldılar ve zavallı kız yüzünün kızardığını duyumsadı, çünkü kaç kez bu eve geldiği halde asla böyle bir şey olmamıştı. Eskiden olsa, Küçük Bey kızı görmezdi bile, birbirlerini iyi tanıdıklarını sanan genç kız buna çok içerler ve üzülürdü. Kendisini görmemek! Öteki erkekler gibi bakmamak! Gözleriyle kızı yutmamak ya da daha doğrusu gözleriyle kızın gözlerini, dudaklarını, tüm yüzünü yalamamak!</p>

  <p class="normal">— Ne oluyor sana Rosario? Adın Rosario idi değil mi?</p>

  <p class="normal">— Evet, adım Rosario.</p>

  <p class="normal">— Peki, ne oluyor böyle sana?</p>

  <p class="normal">— Ne gibi Senyorito Augusto?</p>

  <p class="normal">— Senin böyle kıpkırmızı olduğunu hiç görmemiştim. Üstelik bana farklı görünüyorsun.</p>

  <p class="normal">— Asıl siz bana çok farklı göründünüz...</p>

  <p class="normal">— Olabilir... olabilir... Ama, gel, yaklaş bana.</p>

  <p class="normal">— Amannn... şaka yapmayı bırakın, çabuk olalım!</p>

  <p class="normal">— Şaka mı? Ama sen şaka olduğunu mu sanıyorsun? –daha ciddi bir sesle.– Yaklaş, seni daha iyi göreyim.</p>

  <p class="normal">— Ama, siz daha önceleri beni görmediniz miydi?</p>

  <p class="normal">— Evet ama, şu andaki gibi, bu denli güzel olduğunun ayrımına varmamıştım...</p>

  <p class="normal">— Hadi, hadi Küçük Bey, alay etmeyin benimle... –ve kızın yüzü ateş gibi yanıyordu.</p>

  <p class="normal">— Peki, bu kıpkırmızı renk, güneş gibi...</p>

  <p class="normal">— Amannnn...</p>

  <p class="normal">— Gel buraya, gel. Senyorito Augusto'nun çıldırdığını söyleyeceksin, değil mi? Öyleyse bu doğru değil, hayır! O şimdiye dek, daha doğrusu ben, şimdiye dek aptalmışım, pek aptalmışım, sisler arasında yitip gitmişim, körmüşüm... Çok kısa bir süre önce gözlerim açıldı. Sen de görüyorsun ya, bu eve kaç kez geldin, sana baktım ben, ama görmedim seni. Yani Rosario, hiç yaşamamış gibiyim, gerçekten hiç yaşamamış gibi... Aptalmışım, aptal... Ama sana ne oluyor kızım. Ne oluyor sana?</p>

  <p class="normal">Bir iskemleye oturmak zorunda kalan Rosario yüzünü elleri arasında sakladı ve ağlamaya başladı. Augusto ayağa kalktı, kapıyı kapadı, kızın yanına geldi, bir elini omzuna koyup daha yumuşak ve daha sıcak, hafif bir sesle:</p>

  <p class="normal">— Ama ne oluyor kızım sana, bu ne hal?</p>

  <p class="normal">— Tüm bunlarla beni ağlatıyorsunuz, Don Augusto...</p>

  <p class="normal">— Küçük melek!</p>

  <p class="normal">— Böyle şeyler söylemeyin, Don Augusto.</p>

  <p class="normal">— Niçin söylememeyim! Evet, kör gibi, aptal gibi yaşamışım, o kadın gelinceye dek yaşamıyormuşum gibi, biliyor musun, öteki kadın ve o benim gözlerimi açtı ve ben dünyayı gördüm, özellikle sizleri, kadınları görmeyi öğrendim...</p>

  <p class="normal">— Peki bu kadın... kötü bir kadın olmalı...</p>

  <p class="normal">— Kötü mü? Sen kötü mü diyorsun? Ne söylediğini biliyor musun Rosario? Ne dediğini biliyor musun? Kötü olmak ne demek biliyor musun? Kötü olmak nedir? Yo, yo, yo, bu kadın senin gibi bir melek; ama bu kadın beni sevmiyor... sevmiyor beni... sevmiyor beni...</p>

  <p class="normal">Ve bunları söyler söylemez sesi kısıldı ve gözleri yaşlara boğuldu.</p>

  <p class="normal">— Zavallı Don Augusto!</p>

  <p class="normal">— Evet, işte bunu sen söyledin, Rosario, sen söyledin bunu! Zavallı Don Augusto dedin! Ama, bak, Rosario, bırak şu Don sözcüğünü ve zavallı Augusto, de! Hadi söyle! Zavallı Augusto!</p>

  <p class="normal">— Ama, Senyor...</p>

  <p class="normal">— Hadi, söyle: Zavallı Augusto, de.</p>

  <p class="normal">— Eğer siz kesin istiyorsanız... zavallı Augusto!</p>

  <p class="normal">Augusto oturdu.</p>

  <p class="normal">— Buraya gel, –dedi kıza.</p>

  <p class="normal">Genç kız bir yayla fırlamış, ipnotize edilmiş gibi soluk soluğa ayağa kalktı. Augusto yakaladı onu, dizlerine oturttu, sıkıca göğsüne bastırdı, yanağını kızın ateş fışkıran yanağına dayayarak haykırdı:</p>

  <p class="normal">— Ah Rosario, Rosario, bana ne oluyor bilmiyorum, ne olduğumu bilmiyorum. Senin bilmeden kötü olduğunu söylediğin o kadın, hem görmeyi öğretti bana, hem kör etti beni. Yaşamıyormuşum ben, şimdi ise yaşıyorum; ama yaşadığım şu an, ölmenin ne demek olduğunu da duyumsuyorum. Kendimi bu kadından korumam gerek, onun bakışlarından kendimi korumam gerek. Bana yardım edecek misin Rosario? Ondan kendimi korumama yardım edecek misin?</p>

  <p class="normal">Öteki dünyadan geliyormuşa benzeyen bir fısıltı, tatlı bir "evet", Augusto'nun kulağını hafifçe okşadı.</p>

  <p class="normal">— Ne oluyor bana bilmiyorum artık Rosario, ne söylediğimi, ne yaptığımı, ne düşündüğümü biliyorum; o kadına, senin kötü dediğin o kadına âşık olup olmadığımı da bilmiyorum...</p>

  <p class="normal">— Ama ben, Don Augusto...</p>

  <p class="normal">— Augusto, Augusto...</p>

  <p class="normal">— Ama ben, Augusto...</p>

  <p class="normal">— Pekâlâ, sus, yeter –ve gözlerini kapadı.– Hiçbir şey söyleme, tek başıma konuşayım, bırak, kendi kendime konuşayım. Annem öldüğünden beri, hep kendi kendime, yalnızca kendi kendime konuştum; yani uyudum. Ve birlikte, yan yana uyumanın, iki kişinin aynı uykuyu uyumasının ne demek olduğunu hiç bilmedim. Birlikte uyumak! İki kişinin kendi uykusunu ayrı ayrı uyuması, birlikte uyumak değildir, ama aynı uykuyu uyumak, birlikte uyumaktır. Sen ve ben Rosario, aynı uykuyu uyuyabilsek.</p>

  <p class="normal">— Peki o kadın, –dedi zavallı kız, Augusto'nun kolları arasında titreyerek, sesi ağlamaklı.</p>

  <p class="normal">— O kadın, Rosario, o beni sevmiyor... beni sevmiyor... beni sevmiyor... Ama bana başka kadınlar da olduğunu gösterdi; başka kadınlar olduğunu onun sayesinde öğrendim... ve de birisinin beni sevebileceğini... Sen beni sevecek misin, Rosario? Söyle bana, sevecek misin beni?</p>

  <p class="normal">Ve çılgın gibi genç kızı göğsüne bastırıyordu.</p>

  <p class="normal">— Sanırım evet... sizi seveceğim...</p>

  <p class="normal">— Seni seveceğim Rosario, seni seveceğim!</p>

  <p class="normal">— Seni seveceğim...</p>

  <p class="normal">— Pekâlâ, pekâlâ Rosario! Hey!</p>

  <p class="normal">Bu sırada kapı açıldı, Liduvina göründü, "Aaaa!" diye haykırarak kapıyı örttü. Augusto, Rosario'dan daha çok şaşırmıştı, Rosario hemen ayağa kalktı, saçlarını düzeltti, silkindi ve kesik kesik:</p>

  <p class="normal">— Tamam Senyor, artık hesabı görelim mi?</p>

  <p class="normal">— Evet, haklısın. Ama yine geleceksin ha... yine geleceksin.</p>

  <p class="normal">— Evet geleceğim.</p>

  <p class="normal">— Her şeyi bağışlıyor musun? Bağışlıyor musun ha?</p>

  <p class="normal">— Neyinizi bağışlamak?..</p>

  <p class="normal">— Bu, bu bir çılgınlıktı. Bunun için beni bağışlıyor musun?</p>

  <p class="normal">— Bağışlanacak bir şey yok, Senyor. Sizin yapmanız gereken tek şey, o kadını düşünmemek.</p>

  <p class="normal">— Peki sen, beni düşünecek misin?</p>

  <p class="normal">— Tamam, gitmek zorundayım.</p>

  <p class="normal">Hesabı gördüler ve Rosario gitti. Kız gider gitmez Liduvina girdi içeri:</p>

  <p class="normal">— Geçen gün bana, bir erkeğin âşık olup olmadığının nasıl anlaşıldığını sormamış mıydınız, Küçük Bey?</p>

  <p class="normal">— Gerçekten sormuştum.</p>

  <p class="normal">— Saçma şeyler yaparsa, saçma sapan konuşursa, demiştim size. Şu halde, şimdi sizin âşık olduğunuza eminim.</p>

  <p class="normal">— Ama kime? Rosario'ya mı?</p>

  <p class="normal">— Rosario'ya mı?.. Neeee!.. Ötekine!</p>

  <p class="normal">— Nereden çıkarıyorsun bunu, Liduvina?</p>

  <p class="normal">— Pöff! Siz ötekine söyleyemediğiniz ve yapamadığınız şeyi buna söylediniz ve yaptınız.</p>

  <p class="normal">— Öyle mi sanıyorsun?</p>

  <p class="normal">— Hayır, hayır, büyüklerin başına böyle şeyler gelmez sanırım; ama...</p>

  <p class="normal">— Liduvina, Liduvina!</p>

  <p class="normal">— Nasıl isterseniz, Küçük Bey!</p>

  <p class="normal">Zavallı Augusto başı ateşler içinde yatmaya gitti. Ayakucunda Orfeo'nun uyuduğu yatağına kendini atarken, "Ah Orfeo ah Orfeo!" dedi, "Tek başına, tek başına, tek başına aynı uykuyu uyumak! Yalnız insanın uykusu bir kuruntudur, görüntüdür; iki insanın uykusu ise hakikattir, gerçektir. Gerçek dünya, hepimizin düşlediği uyku, ortak uyku değildir de nedir?"</p>

  <p class="normal">Ve uykuya daldı.</p>
</body>
</html>
