<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_22">XXII</h1>

  <p class="normal">— Sahi, ne oldu? Davetsiz misafiri nasıl karşıladınız, –diye sordu Augusto, Victor'a.</p>

  <p class="normal">— Ah, hiç böyle bir şey aklıma gelmezdi, asla! Doğumun arifesinde bile kızgınlığımız doruktaydı. Bebeği dünyaya getirmek için savaş verirken Elena bana nasıl hakaretler yağdırıyordu, bilemezsin. "Senin, senin suçun bu!" diyordu bana. Kimi zaman, "Çekil önümden, gözüme görünme! Burada olmaya utanmıyor musun? Ölürsem, suç senin." diyordu, arada bir, "Bir daha, asla" diye yineliyordu. Ama çocuk doğdu ve her şey değişti. Bir düşten uyanmış gibiydik, yeni evliydik sanki. Kör gibiyim, tamamen kör oldum. Bu çocuk beni kör etti. Öylesine kördüm ki, herkes hamileliğin ve doğumun Elena'yı tanınmaz hale getirdiğini, iskelete döndüğünü, en az on kilo verdiğini söylüyordu, oysaki bana daha taze, daha güçlü, daha genç, hatta hiç olmadığı kadar canlı kanlı geliyordu.</p>

  <p class="normal">— Victor, bu bana Portekiz'de duyduğum <span class="ideitalik">fogueteiro</span> efsanesini anımsatıyor.</p>

  <p class="normal">— Nasıl bir efsane bu?</p>

  <p class="normal">— Bilirsin Portekiz'de havai fişekler, fişekçilik tekniği tam bir güzel sanattır. Portekiz'de havai fişek görmeyen insan bununla neler yapılabileceğini bilemez. Aman Tanrım, ya bu konuda kullanılan terimler!</p>

  <p class="normal">— Efsaneye gelelim!</p>

  <p class="normal">— Hemen. Portekiz'in bir köyünde, güzeller güzeli karısı olan bir havai fişekçi, yani <span class="ideitalik">fogueteiro</span> varmış, kadın onun tesellisi, sevinç kaynağı, gururuymuş. Deli gibi âşıkmış kadına, ama daha çok da ondan gurur duyarmış. Onunla dolaşır ve "Bu kadını görüyor musunuz? Hoşunuza gidiyor mu? Nasılmış? O benim, yalnızca benim, sizler de çatlayın.", diyerek öteki ölümlüleri kıskandırmaktan hoşlanırmış.</p>

  <p class="normal">Karısının güzelliğinin görkemini abartmaktan başka şey yapmaz, en güzel ürünlerinin esin kaynağı, havai fişeklerinin ilham perisi olduğunu ileri sürermiş. Ve bir gün, yine her zamanki gibi kendisine esin vermek üzere güzel karısı yanında, bu fişekleri hazırlarken barut ateş almış ve patlamış, bayılmış olan adamı ve karısını derin yanıklar içinde zor kurtarabilmişler. Kadının yüzünün ve göğsünün büyük bir kısmı yanmış, öyle ki, tanınmaz duruma gelmiş, şükürler olsun, <span class="ideitalik">havai fişekçi</span> kör olmak ve karısının çirkinliğini görememek mutluluğunu yakalamış. Bundan sonra da yine karısının güzelliğinden gurur duymayı sürdürmüş, artık kendisine rehberlik yapan karısı yanı başında, aynı havalarda ve eskisine göre daha da kibirli yürürlerken, herkese karşı övüyormuş, "Güzeller güzeli karımı gördünüz mü?" Olayı bilen herkes havai fişekçiye acıyor ve karısının güzelliğini göklere çıkarıyorlarmış.</p>

  <p class="normal">— Ona göre her zamanki gibi güzelmiş ha?</p>

  <p class="normal">— Belki eskisinden daha da güzelmiş tıpkı senin karının, davetsiz misafirin doğumundan sonra güzel göründüğü gibi.</p>

  <p class="normal">— Böyle ad takma ona!</p>

  <p class="normal">— Sen söyledin!</p>

  <p class="normal">— Evet ama, başkasının söylemesini istemiyorum.</p>

  <p class="normal">— Bu her zaman böyle olur: Birisine taktığımız lakabı, başkalarının söylediğini duyunca, kulağımıza bambaşka gelir.</p>

  <p class="normal">— Evet, hiç kimsenin kendi sesini tanımadığı söylenir...</p>

  <p class="normal">— Ne de yüzünü. En azından ben, bana en çok korku veren şeylerden birisinin, yalnızken, hiç kimse beni görmezken, aynaya bakmak olduğunu biliyorum. Sonunda kendi varlığımdan kuşkulanıyorum ve kendimi başkasıymış gibi görerek, bir düş olduğumu, düşsel bir yaratı olduğumu düşünüyorum...</p>

  <p class="normal">— Kendine böyle bakma...</p>

  <p class="normal">— Kendime engel olamıyorum. İçe bakış gibi bir takıntım var.</p>

  <p class="normal">— Sonunda, kendi göbeklerine baktıkları söylenen Hint fakirlerine benzeyeceksin.</p>

  <p class="normal">— Ne sesini, ne yüzünü tanımayan bir insan, hiçbir şeyini kendinin, bütünüyle kendinin gibi, kendinden bir parçaymış gibi görmez sanıyorum...</p>

  <p class="normal">— Örneğin karısını.</p>

  <p class="normal">— Gerçekten; birlikte yaşadığımız ve sonunda bir parçamız olan kadını tanımamız olanaksız bence. En büyük ozanlarımızdan, Campoamor'un söylediklerini duymadın mı?</p>

  <p class="normal">— Hayır, hangisiydi?</p>

  <p class="normal">— Bir insanın, gerçekten âşık olduğu bir kadınla evlenirse, başlangıçta heyecanlanmadan ve şehvet duygusuna kapılmadan karısına dokunamadığını, zamanla alıştığını ve günü gelince eliyle karısının çıplak bedenine kendi bedeniymiş gibi dokunabildiğini söylemişti; insanın, karısının bedeninden bir parça kesecek olsalar, kendi bedeninden kesiyorlarmış gibi acı duyduğunu söylemişti.</p>

  <p class="normal">— İşte bu çok doğru! Karım doğum yaparken, ne kadar acı çektim, bilemezsin!</p>

  <p class="normal">— O daha çok.</p>

  <p class="normal">— Kim bilebilir!.. Ve şimdi artık benim bir parçam olduğu için, söylendiği gibi, onun bozulduğunun, çirkinleştiğinin pek ayrımına varmadım, bir insanın kendisinin de çirkinleştiğinin, yaşlandığının ayrımında olmadığı gibi.</p>

  <p class="normal">— Gerçekten insan çirkinleştiğini, yaşlandığını anlamaz mı sanıyorsun?</p>

  <p class="normal">— Hayır, söylense bile. Sürekli ve yavaş yavaş olur. Kuşkusuz başına ani bir şey gelirse, o başka... Ama insan yaşlandığını duymaz, off!.. insanın duyduğu, çevresindekilerin yaşlandıkları ya da gençleştikleridir. İşte yalnızca oğlum olduğu zaman duydum ben de. Bildiğin gibi, babalar çocuklarını göstererek: "Bizi ihtiyarlatan bunlar." derler her zaman. Bana göre insanın çocuğunun büyüdüğünü görmesi hem en tatlı şeydir, hem en korkunç. En iyisi evlenme Don Augusto, eğer sonsuz bir gençlik düşünü yaşamak istiyorsan, evlenme.</p>

  <p class="normal">— Peki evlenmeyip de ne yapayım? Zamanımı nasıl geçireceğim?</p>

  <p class="normal">— Felsefeyle uğraş.</p>

  <p class="normal">— Evlilik en iyi, belki de tek felsefe okulu olmasın?</p>

  <p class="normal">— Yok dostum, yok! Bilmiyor musun ne kadar çok büyük filozofun bekâr kaldığını? Rahip olanları bir yana bırak, Descartes'ı, Pascal'ı, Spinoza'yı, Kant'ı anımsa...</p>

  <p class="normal">— Bekâr filozoflardan söz etme bana!</p>

  <p class="normal">— Ya Sokrat'ın öleceği gün, kendisini rahatsız etmemesi için karısı Xantippe'yi yanından kovduğunu anımsamıyor musun?</p>

  <p class="normal">— Bana bundan da söz etme. Eflatun'un bize anlattığının bir romandan başka bir şey olmadığını sanıyorum...</p>

  <p class="normal">— Ya da bir <span class="ideitalik">nivola</span>...</p>

  <p class="normal">— Nasıl istersen.</p>

  <p class="normal">Birdenbire ateşli konuşmayı keserek çıktı.</p>

  <p class="normal">Sokakta bir dilenci:</p>

  <p class="normal">— Tanrı aşkına bir sadaka, Senyor, –diyerek yaklaştı,– yedi çocuğum var!..</p>

  <p class="normal">— Bu kadar çocuk yapmamalıydın! –diye yanıt verdi Augusto kızarak.</p>

  <p class="normal">— Benim yerimde sizi görmek isterdim, –dedi dilenci ve ekledi,– biz yoksullar, varsıllar için... çocuk yapmayalım da ne yapalım?</p>

  <p class="normal">— Haklısın, –dedi Augusto,– bir filozof gibi konuştun, gel al.</p>

  <p class="normal">Bir peseta uzattı, adamcağız da parayı harcamak için en yakın tavernanın yolunu tuttu.</p>
</body>
</html>
