<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_1">I</h1>

  <p class="normal">Augusto evinin kapısında göründüğünde, el parmaklarını açarak ayası aşağıya doğru olmak üzere sağ kolunu uzattı ve gözlerini gökyüzüne dikip, bir an görkemli bir heykel gibi durdu. Dış dünyaya egemen olmaya çalıştığı yoktu, yalnızca yağmurun yağıp yağmadığına bakıyordu. Elinin üstünde çiseleyen yağmurun serinliğini duyunca kaşlarını çattı. Onu rahatsız eden çiseleyen yağmur değil de, şemsiyesini açmak zorunda olmasıydı. Kılıfında öylesine narin, öylesine şık ve güzel katlanmış ki! Açık bir şemsiye ne denli çirkinse, kapalı bir şemsiye de o denli şıktı.</p>

  <p class="normal">"İnsanın eşyalarından birini kullanmak zorunda kalması bir mutsuzluk," diye düşündü Augusto, "onları kullanmak zorunda kalmak. Kullanma bozuyor, hatta bütün güzelliğini yok ediyor. Nesnelerin en soylu görevi seyredilmektir. Bir portakal yenmeden önce ne güzeldir! Cennette bütün işimiz azaldığı, daha doğrusu Tanrı'yı ve ondaki her şeyi seyretmeye indirgendiği zaman bu değişecek. Burada, bu zavallı yaşamda Tanrı'yı sömürmekten başka bir şey yaptığımız yok; tüm kötülüklerden bizi koruması için bir şemsiye açar gibi açmaya kalkıyoruz onu."</p>

  <p class="normal">Kendi kendine bunları söyledi ve pantolonunun paçalarını kıvırdı. Sonunda şemsiyeyi açtı, bir an duraladı ve düşündü: "Peki şimdi, nereye gidiyorum? Sağa mı sola mı döneyim?" Çünkü Augusto yaşamda yolculuk etmiyordu, dolaşıyordu. "Bir köpek geçmesini bekleyeceğim," dedi kendi kendine, "sonra onun yöneldiği ilk yola sapacağım."</p>

  <p class="normal">O anda yoldan bir köpek değil de güzel bir genç kız geçti ve Augusto mıknatıslanmış gibi, ayrımında olmadan, kızın gözlerinin peşine takıldı.</p>

  <p class="normal">Ve böylece bir sokak, bir başka sokak, bir başka sokak daha.</p>

  <p class="normal">"Ama bu çocuk," diyordu Augusto, düşünmekten çok, kendi kendine konuşarak, "yere eğilmiş ne yapıyor ki? Karıncaları seyrediyor, kesin! Karınca, püf! En ikiyüzlü hayvanlardan biri! Dolaşmaktan başka bir şey yapmaz ve bizi çalıştığına inandırır. Durup dinlenmeyen, karşılaştığı herkese dirsek vuran şu aylak herif gibi, yapacak hiçbir işi olmadığından kuşkum yok. Ne yapacak ki, be yahu, ne yapacak ki! Bir aylak, tıpkı bir... Ben aylak değilim! Düş gücüm durup dinlenmiyor. Aylak olan onlar, çalıştıklarını söyleyenler, şaşkınlıktan başka bir şey yapmayanlar, düşünceyi boğanlar. Örneğin, kendisini görmemiz için orada, camekânının arkasına kurulmuş, çalıştığını göstermeye uğraşan şu budala çikolatacıya bir bakalım; aylak değil de nedir? Hem çalışıyor mu, çalışmıyor mu? Çalışıyor! Çalışıyor! İkiyüzlülük! Çalışmak için sürüklene sürüklene yürüyen şu zavallı felçli adamınki çalışmak işte... Ama ne bileyim ki? Özür dilerim, kardeş! –bunu yüksek sesle söyledi– Kardeş? Nerden kardeş oluyor? Felçlilikten mi! Hepimizin Adem'in çocukları olduğumuzu söylüyorlar. Peki şu zavallı Joaquín, o da mı Adem'in oğlu? Elveda Joaquín! Pek gürültülü ve tozlu, önüne geçilemez otomobilimiz var artık! Bütün mesafeleri yok ederek ilerliyor da ne oluyor? Yolculuk etme çılgınlığı topofobiden kaynaklanıyor, filotopiden değil; çok yolculuk yapan, vardığı yeri arayan değildir, ayrıldığı yerden kaçarcasına çekip gidendir. Yolculuk etmek... Yolculuk etmek... Şu şemsiye, ne denli rahatsız edici bir nesne... Dur hele. Bu da nesi?"</p>

  <p class="normal">Ve gözleriyle mıknatıslanıp peşine düştüğü zarif genç kızın girdiği evin kapısı önünde durdu. Ve o zaman Augusto, kızı izlediğinin ayrımına vardı. Kapıcı kadın kötü niyetli gözlerle ona bakıyordu ve bu bakış Augusto'ya o anda ne yapması gerektiğini anımsattı. "Bu Kerberus," dedi, kendi kendine, "peşine düşüp geldiğim bu genç kızın adını ve öteki özelliklerini sormamı bekliyor ve kuşkusuz şimdi bunu yapabilirim, bir başka seçenek de izleyişimi yarıda bırakmam olacak, ama bu olmaz, her girişim sonuna dek götürülmeli. Tamamlanmamış her şeyden nefret ederim!" Elini cebine soktu ve yalnızca bir duro buldu. Şimdi gidip bu parayı bozdurmanın zamanı değildi; zaman yitirecek ve fırsatı kaçıracaktı.</p>

  <p class="normal">— Bakın bana bayan, –diye seslendi kapıcı kadına, işaret parmağı ile başparmağını cebinden çıkarmadan,– bu bir gizdir, <span class="ideitalik">aramızda kalsın</span>, biraz önce içeri giren genç kızın adını bana söyleyebilir misiniz?</p>

  <p class="normal">— Bu ne bir giz, ne de kötü bir şey beyefendi.</p>

  <p class="normal">— Bence de.</p>

  <p class="normal">— Adı Donya Eugenia Domingo del Arco.</p>

  <p class="normal">— Domingo mu? Dominga olmasın...</p>

  <p class="normal">— Hayır Senyor, Domingo; Domingo onun ilk adı.</p>

  <p class="normal">— Ama kadınlar söz konusu oldu mu, bu adın Dominga olarak değiştirilmesi gerekir. Böyle yapılmazsa dilbilgisindeki uyumluluk nerede kalır?</p>

  <p class="normal">— Bunu bilemem ben.</p>

  <p class="normal">— Söyleyin bana... hele bir söyleyin... –dedi parmaklarını cebinden çıkarmadan.– Nasıl oluyor da yalnız çıkıyor dışarıya? Bekâr mı, evli mi? Annesi babası var mı?</p>

  <p class="normal">— Bekâr ve annesi babası yok. Halasıyla ve eniştesiyle oturuyor...</p>

  <p class="normal">— Baba tarafından mı akraba, anne tarafından mı?</p>

  <p class="normal">— Yalnızca hala ve eniştesi olduğunu biliyorum.</p>

  <p class="normal">— Bana yeter, fazla bile oldu.</p>

  <p class="normal">— Piyano dersi veriyor.</p>

  <p class="normal">— İyi piyano çalar mı?</p>

  <p class="normal">— O kadarını bilemem.</p>

  <p class="normal">— Pekâlâ, yeter; zahmetinize karşılık alın bunu.</p>

  <p class="normal">— Sağ olun, Senyor, sağ olun. Daha başka bir şey öğrenmek ister misiniz? Size bir yardımda bulunabilir miyim? Kendisine bir şey söylememi ister misiniz?</p>

  <p class="normal">— Olabilir!.. Olabilir!.. Şimdi değil... Hoşça kalın!</p>

  <p class="normal">— Emrinizdeyim, beyim ve gizinizi saklayacağıma güvenin.</p>

  <p class="normal">"Bakın," diyordu kendi kendine Augusto, kapıcı kadından ayrılırken, "görüyorsunuz bu kadıncağızla ne iyi anlaştım. Saygınlığım gereği onu burada böyle bırakamam. Aksi halde kapıcı olacak bu kadın benim hakkımda ne der? Şu halde... Eugenia Dominga, Domingo del Arco mu olacaktı? Çok iyi, unutmamak için not edeceğim. İnsanın cebinde bir anı defteri taşımasından daha iyi bellek eğitme sanatı olamaz. Unutulmaz dostum Leoncio şunu söylerdi hep: Cebinize sığanı kafanıza sokmayın! Tamamlamak için şunları eklemek gerekir: Kafanıza sığanı cebinize tıkmayın! Peki kapıcı kadının adı neydi?"</p>

  <p class="normal">Birkaç adım geri gitti.</p>

  <p class="normal">— Bir şey daha söyleyin bana, bayan...</p>

  <p class="normal">— Emredin...</p>

  <p class="normal">— Peki sizin adınız ne?</p>

  <p class="normal">— Benim mi? Margarita.</p>

  <p class="normal">— Çok iyi, çok iyi... Sağ olun!</p>

  <p class="normal">— Bir şey değil.</p>

  <p class="normal">Ve Augusto yine yürümeye başladı, bir süre sonra Alameda Gezisi'nde buldu kendisini.</p>

  <p class="normal">Çiseleyen yağmur durmuştu. Şemsiyesini kapadı ve katladı ve kılıfına soktu. Bir banka yanaştı ve eliyle dokununca yaş olduğunu anladı. Bir gazete çıkardı, bankın üzerine serdi ve oturdu. Sonra not defterini ve dolmakalemini çıkardı. "Çok yararlı bir nesne," dedi kendi kendine, "kalemle genç kızın adını yazman gerekebilir ve ad silinebilir. Hayali belleğimden silinecek mi? Ama nasıldı? Bu tatlı Eugenia nasıldı bakalım? Yalnızca gözlerini anımsıyorum... Gözlerine çarpılmışım duygusu var bende... Ben romantik bir biçimde dolaşırken o gözler yüreğime tatlı tatlı saplanıyordu. Bakalım! Eugenia Domingo, evet, Domingo del Arco. Domingo? Adının Domingo olmasına bir türlü alışamadım... Hayır; adını değiştirmesine ve Dominga olmasına razı etmek zorundayım. Ama peki bizim erkek çocuklarımızın ikinci soyadlarının Dominga olması mı gerekecek? Peki, yalnızca P harfini alıkoyup benim saçma Pérez adımı kaldırmaları gerekeceğine göre, ilk oğlumuzun adının Augusto P. Dominga mı olması zorunlu? Ama... saçma hayal gücü, beni nerelere sürüklüyorsun?" Ve defterine şunları yazdı: Eugenia Domingo del Arco, Alameda Bulvarı, 58. Bu notunun üstünde iki dize yazılıydı:</p>

  <p class="indentmetinitalik">Beşikten çıkıp geliyor keder bize</p>

  <p class="indentmetinitalik">Ve beşikten geliyor sevinç de...</p>

  <p class="normal">"Hadi," dedi kendi kendine, "piyano öğretmeni tatlı Eugenia'cık, şu önemli lirik şiirin başını yarıda kestirdi. Yarıda kaldı. Yarıda mı kaldı?.. Evet, eğer insanoğlu olaylarda ve yazgısının değişikliğe uğradığı durumlarda doğuştan gelen kederi ve sevinci için gıda aramaktan başka bir şey yapmıyor. Aynı biçimde, doğuştan sahip olduğumuz durum ya keder ya da sevinçtir. Peki Eugenia. Ona yazmalıyım. Ama burada değil, evde. Gazino'ya mı gitmem daha iyi olur? Ama evde, evde. Benim evim aile ocağı değil. Aile ocağı... aile ocağı... Daha çok küllük! Ah Eugenia'm!</p>

  <p class="normal">Ve Augusto evine döndü.</p>
</body>
</html>
