<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_16">XVI</h1>

  <p class="normal">— Adam olmazsın sen Mauricio, –dedi Eugenia sevgilisine, kapıcı dairesinin aralığında,– adam olmazsın ve böyle gidersen, bu uyuşukluktan kurtulup iş bulmak için kılını kıpırdatmazsan, evlenemeyiz, ben de bir delilik yaparım.</p>

  <p class="normal">— Nasıl bir delilik? Hadi bakalım, söyle güzelim –genç kızın ensesine düşmüş bir bukleyi parmaklarından birisine dolayarak okşarken.</p>

  <p class="normal">— Bak, istersen böylece evlenelim ve ben her ikimiz için... çalışırım.</p>

  <p class="normal">— Ama kızım, ben böyle bir öneriyi onaylayacak olsam, ne derler bana?</p>

  <p class="normal">— Sana ne söyleyecekleri beni niçin ilgilendirsin ki?</p>

  <p class="normal">— Ne demek, bu çok ciddi!</p>

  <p class="normal">— Evet, beni ilgilendirmez ki; benim istediğim şey, bir an evvel bu işin bitmesi...</p>

  <p class="normal">— Durumumuz öylesine kötü ha?</p>

  <p class="normal">— Evet, kötü, çok kötü. Ve eğer bir karara varmazsan, ben elimden geleni...</p>

  <p class="normal">— Ne gelir, söyle bakalım?</p>

  <p class="normal">— Don Augusto'nun özverisini kabullenmek.</p>

  <p class="normal">— Onunla evlenmek mi?</p>

  <p class="normal">— Hayır, bu hiçbir zaman! İpoteği kaldırılan evimi geri alırım.</p>

  <p class="normal">— Pekâlâ, al güzelim, al! Eğer bu bir çözüm yoluysa, başka bir çözüm yolu da yoksa...</p>

  <p class="normal">— Demek utanmazsın...</p>

  <p class="normal">— Ne diye utanacakmışım! Bence o zavallı Don Augusto'nun kafası pek çalışmıyor ve böyle bir hevese kapılmış, onu engellemememiz gerekir, sanırım...</p>

  <p class="normal">— Yani sen...</p>

  <p class="normal">— Kuşkusuz güzelim, kuşkusuz, apaçık bu!</p>

  <p class="normal">— Sen de erkek olacaksın!</p>

  <p class="normal">— Pek senin istediğin, açıkladığın gibi değil. Ama gel buraya...</p>

  <p class="normal">— Hadi, bırak beni Mauricio, bin kere söyledim sana, böyle...</p>

  <p class="normal">— Sevimli olmamamı...</p>

  <p class="normal">— Hayır, kaba... olmamanı! Uslu dur. Ve eğer sana daha çok güvenmemi istiyorsan, bu miskinliği at üstünden, gerçekten iş ara, sonrasını biliyorsun artık. Böylece aklını başına alıp almadığın anlaşılacak, hı? Bak, geçen gün bir tokat attım sana.</p>

  <p class="normal">— Biliyorum, okkalı bir tokat! Hadi güzelim, bir tokat daha at! İşte, burada yanağım...</p>

  <p class="normal">— Yineleyip durma...</p>

  <p class="normal">— Hadi, bir daha!</p>

  <p class="normal">— Hayır, sana bu zevki vermeyeceğim...</p>

  <p class="normal">— Başka zevki de mi?</p>

  <p class="normal">— Kabalaşma dedim sana. Bir kez daha yineliyorum, hemen iş aramazsan, bunu kabul edebilirim.</p>

  <p class="normal">— Pekâlâ Eugenia, elim yüreğimde konuşmamı, gerçeği, tüm gerçeği söylememi istiyor musun?</p>

  <p class="normal">— Söyle.</p>

  <p class="normal">— Seni çok seviyorum, ama çok, çok, çılgın gibi seviyorum seni, ama evlilik beni ürkütüyor, korkunç bir korku veriyor bana. Karakter olarak doğuştan tembelim ben, bunu yadsımıyorum; beni en çok rahatsız eden şey çalışmak zorunda olmak; evlenirsek ve çocuğumuz olursa, ki senin isteyeceğini sanıyorum...</p>

  <p class="normal">— Bir bu eksikti!</p>

  <p class="normal">— Çalışmak zorunda kalacağım kesin, hayat pahalı. Ve çalışacak olan, sen olacağına göre bunu kabul etmek, bu hiç olmaz, hiç olmaz! Mauricio Blanco Clará karısının kazandığı ile yaşayamaz. Ama belki ne sen, ne ben çalışmadan ve her şeyi yoluna koyacak bir çözüm yolu bulunur...</p>

  <p class="normal">— Söyle, söyle...</p>

  <p class="normal">— Yani... kızmayacağına söz veriyor musun, tatlım?</p>

  <p class="normal">— Hadi, söyle.</p>

  <p class="normal">— Bütün bildiğim kadarıyla ve senin söylediklerine göre, o zavallı Don Augusto aptalın biri, zavallının teki, yani bir...</p>

  <p class="normal">— Söyle, söyle!</p>

  <p class="normal">— Ama bana kızmayacaksın.</p>

  <p class="normal">— Devam et, dedim sana!</p>

  <p class="normal">— Yani, biraz önce de söylediğim gibi o... Tanrı'nın bir lütfu. Ve belki daha da iyisi, yalnızca evi kabul etmen değil, aynı zamanda...</p>

  <p class="normal">— Aynı zamanda ne?..</p>

  <p class="normal">— Onu kocalığa kabul etmen.</p>

  <p class="normal">— Ya?</p>

  <p class="normal">Eugenia ayağa kalktı.</p>

  <p class="normal">— Onu kabul ediyorsun ve zavallı adamın teki olduğuna göre... böylece her şey yoluna giriyor.</p>

  <p class="normal">— Nasıl her şey yoluna giriyor?</p>

  <p class="normal">— Evet, o parayı verir, biz de...</p>

  <p class="normal">— Bizler de... ne?</p>

  <p class="normal">— Şey, biz de...</p>

  <p class="normal">— Yeter!</p>

  <p class="normal">Ve gözleri alev alev yanan Eugenia söylenerek çıktı: "Amma da hayvan, amma da hayvan! Onu hiç böyle düşünemezdim... Ne hayvanmış!" Eve gelir gelmez odasına kapandı ve ağlamaya başladı. Ateşi çıkınca yatmak zorunda kaldı.</p>

  <p class="normal">Mauricio bir an kalakaldı; ama biraz sonra kendine geldi, bir sigara yaktı, sokağa çıktı ve yanından ilk geçen şık bir genç kıza laf attı. Ve o gece bir arkadaşıyla Don Juan Tenorio'dan<sup class="calibre2"><a href="../Text/Sis1_split_039.html#footnote-100-11" id="footnote-100-11-backlink">[11]</a></sup> söz ederlerken:</p>

  <p class="normal">— Sonuç olarak bu moruk bana pek inandırıcı gelmiyor, –dedi Mauricio,– sırf rol kesiyor.</p>

  <p class="normal">— Herkesin Don Juan ve çapkın olarak tanıdığı sen mi söylüyorsun bunu ha!</p>

  <p class="normal">— Çapkın mı? Ben çapkın ha? Neler uyduruyorlar, Rogelio!</p>

  <p class="normal">— Peki piyanist kız?</p>

  <p class="normal">— Püff! Sana gerçeği söyleyeyim mi, Rogelio?</p>

  <p class="normal">— Ne duruyorsun!</p>

  <p class="normal">— Peki, az çok dürüst her yüz ilişkinin –senin sözünü ettiğin ilişki en namuslusudur– evet, kadınla erkek arasındaki her yüz ilişkinin doksandan fazlasında baştan çıkaran kadındır, erkek baştan çıkarılır.</p>

  <p class="normal">— Piyanist Eugenia'yı senin tavladığını inkâr mı edeceksin yoksa?</p>

  <p class="normal">— Evet, inkâr ediyorum, ben onu tavlamadım, o beni tavladı.</p>

  <p class="normal">— Çapkın!</p>

  <p class="normal">— Nasıl istersen... Çapkın olan o, o. Ben dayanamadım.</p>

  <p class="normal">— Aynı şey...</p>

  <p class="normal">— Ama bu işin yakında biteceğini sanıyorum ve bir kez daha özgürlüğümü kazanacağım. Kuşkusuz ondan azat olacağım demektir bu, başka bir kadının beni tavlamasını önleyemeyeceğime göre. Öyle zayıfım ki! Kadın olarak doğmuş olsaydım...</p>

  <p class="normal">— Pekâlâ... nasıl bitecek bu iş?</p>

  <p class="normal">— Nasıl... ben bir pot kırdım! Eskisi gibi sürdürelim istedim, yani sonuçta bir şey beklemeden, hiç bir konuda söz vermeden ilişkilerimize yeniden başlayalım istedim... anlıyor musun? Ve açıkçası... başıma bela olacak gibi geliyor bana. Bu kadın beni yiyip bitirmek istiyor.</p>

  <p class="normal">— Ve seni yiyip bitirecek!</p>

  <p class="normal">— Kim bilir!.. Öyle güçsüzüm ki. Bir kadının benim bakımımı üstlenmesi, ama layıkıyla üstlenmesi için doğmuşum, biliyor musun? Aksi halde, hiç olmasa da olur!</p>

  <p class="normal">— "Layıkıyla" ile ne demek istiyorsun? Açıklayabilir misin?</p>

  <p class="normal">— Dostum, bu da sorulmaz artık! Anlatılamayacak şeyler vardır.</p>

  <p class="normal">— Doğru! –diye yanıtladı Rogelio inançla ve ekledi,– Peki, piyanist seni bırakırsa, ne yapacaksın?</p>

  <p class="normal">— Boşta kalacağım. O durumda bir başka kadın beni elde edecek mi, bakacağız. Birçok kez avlandım!.. Ama hiç boyun eğmeyen, namuslu olduğu için, her zaman dürüstçe araya belli bir mesafe koyan, kendisine saygı besleten –hem de fazlasıyla– bu kız beni büyülemişti, tümüyle büyülemişti. Benimle ne istese yapabilirdi. Şimdi beni bırakıp giderse, çok üzüleceğim, ama özgürlüğüme de kavuşacağım.</p>

  <p class="normal">— Özgürlüğüne mi?</p>

  <p class="normal">— Özgürlüğüme, evet, bir başka kızla olmak için.</p>

  <p class="normal">— Sanırım barışırsınız...</p>

  <p class="normal">— Kim bilir!.. Ama bundan kuşkuluyum, çünkü kişilik sahibi... Ve ben bugün ona hakaret ettim, gerçekten, hakaret ettim ona.</p>
</body>
</html>
