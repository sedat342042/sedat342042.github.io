<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_31">XXXI</h1>

  <p class="normal">Augusto'nun ruhundaki bu fırtına korkunç bir sessizlikle, intihar etme kararıyla son buldu. Mutsuzluklarının kaynağı kendisi olduğuna göre, bunu bitirmek istiyordu. Ama kafasından geçeni gerçekleştirmeden önce, deniz kazasına uğramış bir insanın hafif bir tahtaya sarılması gibi bana, bu öykünün yazarına danışmayı düşündü. Augusto, o sıralarda intihar konusuna şöyle bir dokunup geçtiğim bir denememi okumuş, okuduğu öteki yazılarım gibi o denli etkilenmişe benziyordu ki, beni tanımadan ve biraz olsun konuşmadan bu dünyayı bırakmak istememiş. Beni ziyaret etmek için yirmi yıldan fazla bir süredir yaşadığım Salamanca'ya bir yolculuk yapmaya kalkmış.</p>

  <p class="normal">Ziyaretini bana bildirdiklerinde gizemli bir biçimde gülümsedim ve kitaplık olan odama almalarını söyledim. Bir hayalet gibi girdi odama, kitaplığımdaki kitapların üstünde duran yağlı boya resmime baktı ve işaretim üzerine karşıma oturdu.</p>

  <p class="normal">Az çok felsefi olan yazın çalışmalarımdan söz etmeye başladı, onları oldukça iyi bildiğini kanıtlamak için, beni pohpohlamayı da kuşkusuz unutmadı ve hemen bana yaşamını ve mutsuzluklarını anlatmaya başladı, Yaşamındaki değişiklikleri kendisi kadar bildiğim için, zahmete girmemesini söyleyerek lafını kestim, en içten ayrıntıları ve kendisinin en gizli sandığı serüvenlerini sıralayarak bunu kendisine kanıtladım. Gerçekdışı bir varlığa bakıyormuş gibi, gözlerinde gerçek korku pırıltıları ile baktı bana; renginin değiştiğini, yüz hatlarının gerildiğini, hatta titrediğini görür gibi oldum. Büyülemiştim onu.</p>

  <p class="normal">— Sanki bir yalan! Sanki bir yalan! –diye yineliyordu,– sanki yalan. Sizi görmesem inanmazdım... Bilmiyorum, uykuda mıyım, yoksa uyanık mıyım?..</p>

  <p class="normal">— Ne uykudasınız ne uyanıksınız, –diye yanıtladım.</p>

  <p class="normal">— Anlamıyorum... anlamıyorum... –diye ekledi,– ama mademki hakkımda benim kadar çok şey bilir gibi görünüyorsunuz, belki niyetimi de tahmin edebilirsiniz...</p>

  <p class="normal">— Evet, –dedim ona,– sen –bu <span class="ideitalik">sen</span> sözcüğünü otoriter bir tonla vurguladım– mutsuz olaylar yüzünden bunalıma girince şeytansı bir intihar fikrine kapıldın ve bunu yapmadan önce, son denemelerimden birisinde okuduklarından etkilenip bana danışmaya geliyorsun.</p>

  <p class="normal">Zavallı adamcağız, cin çarpmış gibi bana bakarak saralı gibi titriyordu. Belki de benden kaçmak için ayağa kalkmaya kalkıştı; kalkamıyordu. Gücü yoktu.</p>

  <p class="normal">— Hayır, kımıldama! –diye emrettim ona.</p>

  <p class="normal">— Ama... ama... –gibi bir şeyler geveledi.</p>

  <p class="normal">— İstesen de intihar edemezsin.</p>

  <p class="normal">— Nasıl? –diye haykırdı bu biçimde karşı çıkıldığını ve terslendiğini görür görmez.</p>

  <p class="normal">— Evet. Bir insanın kendisini öldürebilmesi için ne gerekir? –diye sordum.</p>

  <p class="normal">— Bunu yapabilecek cesareti olması, –diye yanıt verdi.</p>

  <p class="normal">— Hayır, –dedim ona,– yaşıyor olması!</p>

  <p class="normal">— Kuşkusuz.</p>

  <p class="normal">— Sen yaşamıyorsun ki!</p>

  <p class="normal">— Nasıl yaşamıyormuşum ben? Ben öldüm mü?</p>

  <p class="normal">Ve pek ayrımında olmadan kendini ellemeye başladı.</p>

  <p class="normal">— Olmaz dostum, olmaz! –diye yanıtladım.– Sana önce "ne uyuyorsun ne uyanıksın" dedim; şimdi de "ne ölü ne dirisin" diyeceğim.</p>

  <p class="normal">— Tanrı aşkına! Bir çırpıda açıklayıp bitirin! Bitirin! –diye yalvardı hüzünle,– çünkü bu gün öğleden sonra öyle şeyler gördüm ve duydum ki, aklımı oynatmaktan korkuyorum.</p>

  <p class="normal">— Pekâlâ; gerçek şu ki sevgili Augusto –en tatlı ses tonumla söyledim– yaşıyor olmadığın için kendini öldüremezsin, ne de ölmüş... çünkü var değilsin...</p>

  <p class="normal">— Nasıl var değilim? –diye haykırdı.</p>

  <p class="normal">— Hayır. Yalnızca kurgusal bir yaratık olarak varsın, sen yalnızca benim fantezimin bir ürünüsün, zavallı Augusto'cuğum, benim yazdığım, senin sözde serüvenlerini ve talihsizliklerini yazdığım öyküyü okuyan benim okurlarımın ürünüsün; sen yalnızca bir roman ya da <span class="ideitalik">nivola</span> –ne dersen de– kişisisin. Böylece artık yaşamının gizemini öğrenmiş oldun.</p>

  <p class="normal">Bunu işitir işitmez, zavallı adam, hedefi aşıp daha ötelere giden o delice bakışlardan biriyle bir süre bana bakakaldı, sonra bir an kitaplarımın üstündeki yağlı boya resmime baktı, rengi düzeldi, soluğu yerine geldi, yavaş yavaş iyileşiyordu, kendine geldi, karşımda duran şezlonguma dirseklerini dayadı, yüzü ellerinin arasında, gözlerinde gülümsemeyle bana baktı, ağır ağır:</p>

  <p class="normal">— Bakın Senyor Don Miguel... –dedi bana,– siz yanılmış olmayasınız ve sizin sanıp bana söylediğinizin tam tersi olmasın.</p>

  <p class="normal">— Peki tersi olan ne? –diye sordum, onu kendi yaşamına yeniden kavuşmuş görmekten telaşlanarak.</p>

  <p class="normal">— Sevgili Don Miguel'ciğim, –diye ekledi,– gerçekte ne diri ne ölü, var olmayan, kurgusal yaratık ben değil de siz olmayasınız... benim öykümün dünyaya çıkması için bir bahaneden başka bir şey olmayasınız...</p>

  <p class="normal">— Bir bu eksikti! –diye bağırdım, biraz rahatsız olmuştum.</p>

  <p class="normal">— Bu denli telaşlanmayın, Senyor Unamuno, –dedi.– Sakin olun. Siz benim varlığım üzerinde kuşku yarattınız...</p>

  <p class="normal">— Kuşku değil, –diye lafını kestim,– benim roman türündeki ürünüm dışında senin kesinkes var olmadığından eminim.</p>

  <p class="normal">— Pekâlâ, öyleyse ben de kendi varoluşumdan değil de, sizin varoluşunuzdan kuşkulanırsam, böyle rahatsız olmayın. Bakalım öyleyse: Don Quijote ile Sancho'nun çok, çok gerçek olduklarını, Cervantes'ten daha gerçek olduklarını bir değil, birkaç kez bana söyleyen siz değil miydiniz?</p>

  <p class="normal">— Bunu yadsıyamam, ama bunu söylerkenki duygularım...</p>

  <p class="normal">— Peki, peki bu duyguları bir yana bırakalım, başka bir konuya dönelim. Bir adam yatakta hareketsiz uyuyorsa, düşünde bir şeyler görür, en çok var olan hangisidir: Düş gören bilinçli insan mı, yoksa düşün kendisi mi?</p>

  <p class="normal">— Peki ya, düş gören, kendinin var olduğunu düşünde görürse, ne olur? –diye sordum ona.</p>

  <p class="normal">— Bu durumda, dostum Don Miguel, bu kez ben size soruyorum: O kendini rüyada gören bir insan olarak mı vardır, yoksa kendisi rüyada görülen birisi olarak mı vardır? Sonra düşünün bir kez, benimle böyle bir tartışmaya girmekle, benim ondan bağımsız olarak var olduğumu kabul etmiş oluyorsunuz.</p>

  <p class="normal">— Olamaz, bu olamaz! –dedim ona heyecanla.– Tartışmaya gereksinme duyuyorum, tartışmasız, itirazsız yaşayamam; benimle tartışacak ve bana karşı çıkacak bir kimse olmazsa, içimde bunları gerçekleştirecek birisini yaratırım. Monologlarım, diyalog olur.</p>

  <p class="normal">— Belki de sizin yarattığınız diyaloglar, monologdan başka bir şey değildir.</p>

  <p class="normal">— Olabilir. Ama sana söylüyorum ve yineliyorum, sen benim dışımda yoksun...</p>

  <p class="normal">— Benim ve yarattığınızı sandığınız öteki kişilerin dışında, sizin var olmadığınız fikri üzerinde yine diretiyorum. Don Avito Carrascal'ın da, büyük Don Fulgencio'nun da benimle aynı düşüncede olduklarından eminin.</p>

  <p class="normal">— Ondan söz etme...</p>

  <p class="normal">— Peki, yeter, onunla alay etmeyin. Bakalım, benim intiharım hakkında ne düşünüyorsunuz siz?</p>

  <p class="normal">— Tamam, yalnızca benim fantezimde var olan sen, benim isteğim dışında hiçbir şey yapamayacağına, yapmaman gerektiğine göre ve senin intihar etmeni gerçekten istemediğime göre, intihar edemeyeceğin düşüncesindeyim. Söyledim ya!</p>

  <p class="normal">— Senyor Unamuno, gerçekten bu benim isteğim dışında lafı çok İspanyolvari, ama çok çirkin. Sizin var olup benim var olmadığım, kurgusal yaratıktan başka bir şey olmadığım, sizin <span class="ideitalik">novela</span> ya da <span class="ideitalik">nivola</span> fantezinizin ürünü olduğum gibi tuhaf kuramınızı onaylasam bile, bu durumda sizin gerçek istek dediğiniz şeye, kaprisinize boyun eğmemem gerekir. Hatta kuramsal yaratıkların bile kendi iç mantıkları vardır...</p>

  <p class="normal">— Evet, bu nakaratı iyi bilirim.</p>

  <p class="normal">— Gerçekten bir romancı, bir tiyatro yazarı yarattıkları bir kişiye istedikleri her şeyi kesinlikle yaptıramazlar; romanın kurgusal yaratığı, sanat yasalarına göre, hiçbir okurun beklemediği bir şeyi yapamaz...</p>

  <p class="normal">— Belki bir roman kişisi...</p>

  <p class="normal">— O zaman?</p>

  <p class="normal">— Ama bir <span class="ideitalik">nivola</span> kişisi...</p>

  <p class="normal">— Beni sinirlendiren ve içten yaralayan bu saçmalıkları bir yana bırakalım. Ben öyle sanıyorum ki, benim olan ya da sandığınız gibi sizin bana verdiğiniz bir karakterim, bir kimliğim, bir iç mantığım var ve bu mantık benden intihar etmemi istiyor...</p>

  <p class="normal">— Sen öyle sanıyorsun, ama aldanıyorsun!</p>

  <p class="normal">— Pek ama, niçin aldanıyormuşum? Hangi konuda aldanıyorum? Nerede yanıldığım gösterin bana. Bütün bilinen bilimlerin en güç olanı, bir kimsenin kendi kendini tanıma bilimi olduğuna göre, benim yanıltılmış olmam ve intihar etmemin, talihsizliklerimin en mantıklı çözüm yolu olmaması kolay kabul edilebilir, ama bunu bana kanıtlayın. Eğer sevgili dostum Don Miguel, insanın kendi kendisini tanıması güçse, bence ondan daha az güç olmayan başka bir bilgi var...</p>

  <p class="normal">— Hangisi? –diye sordum.</p>

  <p class="normal">Bana esrarengiz bir biçimde ve sinsice baktı ve ağır ağır konuştu:</p>

  <p class="normal">— İnsanın kendi kendisini tanımasından daha da zor olan, bir roman yazarının ya da tiyatro yazarının, kurguladığı ya da kurguladığını sandığı kişilerini tanımasıdır...</p>

  <p class="normal">Augusto'nun bu çıkışları beni tedirgin etmeye ve sabrımı tüketmeye başlamıştı.</p>

  <p class="normal">— Ben diretiyorum, –diye ekledi,– sizin bana bir yaşam, kurgusal bir yaşam vermiş olduğunuzu kabul etsem bile bunu yapamazsınız, söylediğiniz gibi, gerçekten hoşunuza gitmiyor diye, intihar etmemi engelleyemezsiniz.</p>

  <p class="normal">— Tamam, yeter! –diye bağırdım şezlonga bir yumruk indirirken,– Sus! Daha fazla saçmalık dinlemek istemiyorum!.. Hem de kendi yarattığım kişiden! Beni bıktırdığına ve seni ne yapacağımı bilemediğime göre, hemen şu anda şimdi intihar etmene izin vermiyorum, seni öldürmeye karar veriyorum. Öleceksin, hem de çok yakında! Çok yakında!</p>

  <p class="normal">— Nasıl? –diye bağırdı Augusto sıçrayarak,– ölmeme izin vereceksiniz, beni öldürteceksiniz, beni öldüreceksiniz, öyle mi?</p>

  <p class="normal">— Evet, ölmeni sağlayacağım!</p>

  <p class="normal">— Aa! Bu asla! Asla! Asla olamaz! –diye bağırdı.</p>

  <p class="normal">— Ya! –dedim ona acıyarak ve öfkeyle bakarak.– Hani kendini öldürmeye hazırdın, öte yandan seni öldürmemi istemiyorsun, değil mi? Yaşamı ne ile terk edecektin? Şimdi ise seni öldürmeme karşı direniyorsun.</p>

  <p class="normal">— Evet, aynı şey değil..</p>

  <p class="normal">— Gerçekte, buna benzer şeyler anlatıldığını duymuştum. Bir gece tabancasını kuşanmış ve intihara hazır bir adamın sokağa çıktığını, birkaç hırsızın soymak için ona saldırdıklarını duymuştum; adamcağız kendini savunmuş, hırsızlardan birisini öldürmüş, ötekiler kaçmışlar ve başkasının yaşamı karşılığı kendi yaşamını satın aldığını görünce, ilk kararından vazgeçmişti.</p>

  <p class="normal">— Anlaşılıyor, –dedi Augusto,– konu, birisinin canına kıymak, bir adamı öldürmekti, artık hırsızı öldürdüğüne göre kendisini öldürmeye ne gerek vardı? İntihar edenlerin büyük çoğunluğu, başarısızlığa uğramış katillerdir; kendilerini öldürenler başkalarını öldürme yürekliliği olmayanlardır...</p>

  <p class="normal">— Artık seni anlıyorum Augusto, anlıyorum seni! Eğer Eugenia'yı ya da Mauricio'yu veya her ikisini öldürmek yürekliliği gösterebilseydin intihar etmeyi düşünmezdin, değil mi?</p>

  <p class="normal">— Bakın işte, kesinlikle onları... değil!..</p>

  <p class="normal">— Kimi peki?</p>

  <p class="normal">— Sizi!</p>

  <p class="normal">Ve gözlerimin içine baktı.</p>

  <p class="normal">— Nasıl? –diye haykırdım ayağa kalkarak.– Nasıl beni? Yoksa aklından beni öldürmek mi geçti? Sen? Beni?</p>

  <p class="normal">— Oturun ve sakin olun. Dostum Don Miguel, bir kurgusal yaratığın, –bana bu adı siz veriyorsunuz– kendisini yaratanı ilk kez mi öldüreceğini sanıyorsunuz?</p>

  <p class="normal">— Bu çok oluyor artık, –diyordum odamda dolaşırken,– çizgiyi aştı bu. Bu ancak...</p>

  <p class="normal">— Yalnızca <span class="ideitalik">nivola</span>'larda olur, –dedi ağır ağır.</p>

  <p class="normal">— Tamam, yeter! Yeter! Yeter! Bu bağışlanamaz. Bana danışmak üzere geliyorsun, bana ve sen! Önce benim varlığımı, sonra da canım nasıl isterse, evet canım nasıl isterse, seni öyle yapma hakkımı tartışmaya başlıyorsun, ben nasıl istersem...</p>

  <p class="normal">— Bu denli İspanyol olmayın, Don Miguel...</p>

  <p class="normal">— Daha da fazla, budala! Evet ben İspanyol'um, doğma büyüme İspanyol'um, eğitimim, bedenim, ruhum İspanyol, konuştuğum dil İspanyolca, hatta mesleğim, işim İspanyol; özellikle ve her şeyden önce İspanyol ve İspanyolculuk benim dinim ve inanmak istediğim cennet, sonsuz ve kutsal bir İspanya, Tanrım da bir İspanyol Tanrı'dır, efendimiz Don Quijote'nin Tanrısıdır; İspanyolca düşünen bir Tanrı ve İspanyolca olarak "Işık Olsun!" dedi ve sözü, İspanyol sözü...</p>

  <p class="normal">— Peki, ne olmuş, –diye araya girerek gerçeğe dönmemi sağladı.</p>

  <p class="normal">— Beni öldürmek düşüncesini ima ettin. Beni öldürmek ha? Beni? Sen? Yaratılarımdan birisinin ellerinde ölmek! Daha fazla dayanamam. Ve küstahlığını, seni buraya getiren yok edici, aşırı ve anarşist düşüncelerini cezalandırmak için karar veriyorum, kesin öleceksin. Evine gider gitmez öleceksin. Öleceksin, bunu sana söylüyorum, öleceksin!</p>

  <p class="normal">— Ama, Tanrım!.. –diye bağırdı Augusto, artık yalvarır bir tonla, korkudan solmuş ve titreyerek.</p>

  <p class="normal">— Sana Tanrı yardım etmez, öleceksin!</p>

  <p class="normal">— Ama ben yaşamak istiyorum, Don Miguel, yaşamak istiyorum, yaşamak istiyorum...</p>

  <p class="normal">— İntihar etmeyi düşünmüyor muydun?</p>

  <p class="normal">— Ah, Senyor Unamuno, eğer bunun içinse, yemin ederim size, kendimi öldürmeyeceğim, Tanrı'nın ya da sizin verdiğiniz bu yaşama son vermeyeceğim; bunun için yemin ederim... Şimdi siz beni öldürmek istediğiniz için, ben de yaşamak istiyorum, yaşamak, yaşamak...</p>

  <p class="normal">— Bu da yaşam ha! –dedim.</p>

  <p class="normal">— Evet, nasıl olursa olsun. Yeniden benimle alay edecek olsalar bile, bir başka Eugenia ve bir başka Mauricio yüreğimi paramparça etse de yaşamak istiyorum. Yaşamak istiyorum, yaşamak, yaşamak...</p>

  <p class="normal">— Artık olamaz... olamaz...</p>

  <p class="normal">— Yaşamak istiyorum, yaşamak... ve ben, ben olmak, ben, ben...</p>

  <p class="normal">— Ama sen, yalnızca benim yapmak istediğimsin...</p>

  <p class="normal">— Ben, ben olmak istiyorum, ben olmak! Yaşamak istiyorum! –Ve sesi ağlamaklı çıkıyordu.</p>

  <p class="normal">— Olamaz... olamaz...</p>

  <p class="normal">— Bakın Don Miguel, oğullarınızın, karınızın, en sevdiğiniz kimsenin hatırı için... Bakın siz de bir gün sizlikten çıkacaksınız... öleceksiniz...</p>

  <p class="normal">Yalvararak ayaklarıma kapandı ve haykırdı:</p>

  <p class="normal">— Don Miguel, Tanrı aşkına! Yaşamak istiyorum, ben kendim olmak istiyorum.</p>

  <p class="normal">— Olamaz zavallı Augusto'cuğum, –dedim ona, bir elinden tutup kaldırırken,– olamaz! Bir kez yazdım, artık değişmez; daha fazla yaşamayacaksın. Seninle ne yapacağımı bilmiyorum, Tanrı, bizimle ne yapacağını bilmedi mi öldürür bizi. Kafandan beni öldürmek düşüncesinin geçtiğini de unutamıyorum...</p>

  <p class="normal">— Ama eğer ben, Don Miguel...</p>

  <p class="normal">— Önemi yok; ne dediğimi biliyorum. Ve gerçekten seni hemen öldürmeyecek olursam, senin beni öldürmenden korkuyorum.</p>

  <p class="normal">— Ama anlaşmamış mıydık?..</p>

  <p class="normal">— Olamaz, Augusto olamaz. Saatin geldi. Artık yazıldı ve geriye dönemem. Öleceksin. Artık senin için yaşamın ne değeri kaldı ki!..</p>

  <p class="normal">— Ama... Tanrı aşkına...</p>

  <p class="normal">— Burada ne ama'nın işi var, ne Tanrı'nın. Git artık!</p>

  <p class="normal">— Demek olanaksız ha? –dedi bana,– demek olanaksız! Siz benim kendim olarak kalmamı, sisten çıkmamı, yaşamamı, yaşamamı, yaşamamı, görmemi, duymamı, dokunmamı, hissetmemi, acı çekmemi ve ben olmamı istemiyorsunuz; demek istemiyorsunuz? Demek kurgusal yaratık olarak öleyim? Öyleyse, yaratıcım Don Miguel, siz de öleceksiniz, siz de geldiğiniz hiçliğe döneceksiniz... Tanrı rüyasında sizi görmeye son verecek! Siz öleceksiniz, evet, istemeseniz de öleceksiniz; öleceksiniz siz ve öykümü okuyan herkes ölecek, tek bir kişi kalmamacasına herkes, herkes, herkes! Benim gibi kurgu yaratıkları; benim gibi! Herkes ölecek, herkes, herkes. Ben Augusto Pérez, size ben söylüyorum, sizler gibi kurgu yaratığı, sizler gibi <span class="ideitalik">nivola</span> kişisi olan ben. Çünkü siz, yaratıcım, Don Miguel'ciğim, siz de yalnızca başka bir <span class="ideitalik">nivola</span> yaratığısınız, okurlarınız <span class="ideitalik">nivola</span> yaratıkları gibi, benim gibi, kurbanınız Augusto gibi...</p>

  <p class="normal">— Kurban mı? –diye haykırdım</p>

  <p class="normal">— Evet kurban. Ölmeme izin vermek üzere beni yarattınız! Siz de öleceksiniz! Yaratan kendini yaratır ve kendini yaratan ölür. Öleceksiniz Don Miguel, öleceksiniz ve düşüncelerinde beni yaratan herkes ölecek! Öyleyse ölelim!..</p>

  <p class="normal">Bu yaşamaya ve ölümsüzlüğe duyulan aşırı tutku, zavallı Augusto'yu perişan etti.</p>

  <p class="normal">Çıkacağı kapıya doğru başı eğik ittim onu. Sonra kendi varoluşundan kuşkulanıyormuş gibi kendi kendisine dokundu. Gözümden akıp kaçan bir damla yaşı sildim.</p>
</body>
</html>
