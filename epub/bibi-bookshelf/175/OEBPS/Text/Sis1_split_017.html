<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_13">XIII</h1>

  <p class="normal">Bundan birkaç gün sonra, bir sabah Liduvina Augusto'nun odasına girdi, genç bir kızın kendisini aradığını söyledi.</p>

  <p class="normal">— Genç bir kız mı?</p>

  <p class="normal">— Evet, o kız, piyanist olan.</p>

  <p class="normal">— Eugenia mı?</p>

  <p class="normal">— Eugenia, evet. Sonuç olarak çıldıran yalnız siz değilsiniz.</p>

  <p class="normal">Zavallı Augusto titremeye başladı. Kendisini suçlu gibi duyumsuyordu. Kalktı, yıkandı, giyindi ve her şeye hazırlıklı gitti.</p>

  <p class="normal">— Artık biliyorum, Senyor Augusto, –dedi ciddi bir biçimde Eugenia, onu görür görmez.– Alacaklı olan kişiye borcumu ödemişsiniz ve evimin ipoteğini kaldırmışsınız.</p>

  <p class="normal">— İnkâr etmiyorum.</p>

  <p class="normal">— Hangi hakla yaptınız bunu?</p>

  <p class="normal">— Her vatandaşın istediği şeyi satın almak, mal sahibinin de satmayı istemek hakkı vardır.</p>

  <p class="normal">— Ben bunu söylemek istemedim, niçin ipoteği kaldırttınız?</p>

  <p class="normal">— Çünkü, belki hiç ilgilenmediğiniz bir adama bağımlı olmanız beni üzüyordu ve kuşkulandığım gibi insafsız tüccarın biriymiş.</p>

  <p class="normal">— Yani sizinle ilgilenmediğim için, size bağımlı olmamı istiyorsunuz...</p>

  <p class="normal">— Yo, hayır, hiçbir zaman, hiçbir zaman. Hiçbir zaman Eugenia, hiçbir zaman! Bana bağlanmanız için uğraşmıyorum. Bunu düşünmeniz bile bana hakarettir. Göreceksiniz –ve Eugenia'yı yalnız bırakarak heyecanla dışarı çıktı.–</p>

  <p class="normal">Biraz sonra elinde kâğıtlarla döndü.</p>

  <p class="normal">— İşte Eugenia, borcunuzu gösteren belgeler. Alın bunları ve ne isterseniz yapın.</p>

  <p class="normal">— Nasıl?</p>

  <p class="normal">— Evet, hepsini bırakıyorum. Bunun için satın almıştım.</p>

  <p class="normal">— Biliyordum bunu ve bunun için, beni kendinize bağlamaktan başka bir isteğiniz olmadığını söylemiştim. Şükran borcuyla beni kendinize bağlamak istiyorsunuz. Beni satın almak istiyorsunuz!</p>

  <p class="normal">— Eugenia! Eugenia!</p>

  <p class="normal">— Evet, beni satın almak istiyorsunuz! Beni satın almak istiyorsunuz, satın almak istiyorsunuz... hayır siz aşkımı değil, –aşk satın alınmaz– bedenimi satın almak istiyorsunuz!</p>

  <p class="normal">— Eugenia! Eugenia!</p>

  <p class="normal">— Siz sanmasanız da bu bir alçaklık, yalnızca bir alçaklık.</p>

  <p class="normal">— Eugenia, aman Tanrım, Eugenia!</p>

  <p class="normal">— Bana daha fazla yaklaşmayın, aklım başımda değil.</p>

  <p class="normal">— Öyleyse yaklaşıyorum. Döv beni, Eugenia, döv beni; küfret bana, yüzüme tükür, ne istersen yap bana!</p>

  <p class="normal">— Hiçbir şeye değmezsiniz –ve Eugenia kalktı– ben gidiyorum, ama sadakanızı ya da yardımınızı kabul etmeyeceğimi bilin! Her zamankinden daha çok çalışacağım; yakında kocam olacak olan ve birlikte yaşayacağımız sevgilimin çalışmasını da sağlayacağım. Evime gelince, sizin olsun.</p>

  <p class="normal">— Ama Eugenia, bu sözünü ettiğiniz sevgilinizle evlenmenize karşı çıkmazsam!</p>

  <p class="normal">— Nasıl? Nasıl? Amacınız ne?</p>

  <p class="normal">— Şükran borcuyla bana bağlanarak beni kocalığa kabul etmeniz için böyle bir şey yapmadımsa!.. Kendi mutluluğumdan vazgeçiyorsam, daha doğrusu, benim mutluluğum sizin mutlu olmanızdan ibaretse ve yalnızca özgürce seçeceğiniz eşiniz ile mutlu görmekten mutlu olacaksam!..</p>

  <p class="normal">— Tamam, tamam; siz kurban gitmiş bir kahraman, bir, bir fedai rolü oynamayı yeğliyorsunuz! Dedim ya, ev sizin olsun. Onu size armağan ediyorum.</p>

  <p class="normal">— Ama, Eugenia, Eugenia...</p>

  <p class="normal">— Yeter!</p>

  <p class="normal">Ve bir daha Augusto'ya bakmadan ateşli iki göz yitip gitti.</p>

  <p class="normal">Augusto bir süre kendinden geçmiş, olan bitenin ayrımına varamadan öylece kalakaldı, kendisini saran karışık sis tabakasını yarınca, şapkasını aldı ve bir serüvene atılmak üzere sokağa fırladı. San Martín Kilisesi'ne yaklaşınca ne yaptığının bilincinde olmadan içeri girdi. Girince karşıdaki büyük mihrapta yanan lambanın hafif ışığından başka bir şey görmedi. Karanlık ve eskilik, tütsü bulaşmış gelenek ve yüzyıllık bir yuvanın kokusunu soluyormuş gibi geldi ona, el yordamıyla giderek bir sıraya oturdu. Oturmaktan çok, yığılıp kaldı. Kendisini yorgun, ölü gibi yorgun duyumsuyordu; soluduğu bütün bu karanlık, bütün bu eskilik yüreğinin üstünden geçiyormuş gibiydi. Uzaktan, çok uzaklardan gelen bir fısıltı, arada bir boğuk bir öksürükle sürüyordu. Annesini anımsadı.</p>

  <p class="normal">Gözlerini kapadı ve ışığın perdelere işlenmiş beyaz çiçekler arasından süzülüp girdiği o tatlı ve ılık evi anımsadı yeniden. Sessizce dolaşan, hep siyah giysiler içindeki, gözyaşlarının ıslattığı gülümsemesiyle annesini anımsadı. Sonra annesinin koruması altında, onun bir parçasıymış gibi yaşarken geçen bütün çocukluk günleri ve sessizce kanatlanıp göçmen bir kuş gibi giden zavallı kadının ağır, özgüvenli, tatlı ve acısız ölümü gözlerinin önünden geçti. Daha sonra Orfeo'yu buluşunu anımsadı ya da düşledi ve az sonra gözlerinin önünden en acayip görüntülerin sinema şeridi gibi geçtiği ruhsal bir durum içinde buldu kendini.</p>

  <p class="normal">Yanı başında bir adam dua mırıldanıyordu. Adam dışarı çıkmak için ayağa kalktı. Augusto da onun peşine düştü. Kilise çıkışında adam sağ elinin işaret ve orta parmaklarını kutsanmış suda ıslattı ve haç çıkararak Augusto'ya uzattı. Kapı aralığında bir araya geldiler.</p>

  <p class="normal">— Don Avito! –diye bağırdı Augusto.</p>

  <p class="normal">— Ta kendisi Augusto'cuğum!</p>

  <p class="normal">— Siz buralara gelir miydiniz?</p>

  <p class="normal">— Evet, ben buradayım işte. Yaşam çok şey öğretiyor insana, ölüm daha da çok; her ikisi bilimden çok, çok daha fazlasını öğretiyor.</p>

  <p class="normal">— Geleceğin dahisi ne yapıyor?</p>

  <p class="normal">Don Avito Carrascal ona oğlunun acıklı öyküsünü anlattı ve: "İşte görüyorsun sevgili Augusto, buralara nasıl geldim..." diye bitirdi sözünü.</p>

  <p class="normal">Augusto susmuş yere bakıyordu. Alameda'da yürüdüler.</p>

  <p class="normal">— Evet Augusto, evet, –diye sürdürdü konuşmasını Don Avito,– yaşamın tek öğretmeni yalnızca yaşamdır; bunun yanında pedagoji hiç kalır. Yaşamak yalnızca yaşayarak öğreniliyor ve her insan yaşamın çıraklığına yeniden başlamak zorunda...</p>

  <p class="normal">— Peki kuşakların uğraşısı, Don Avito, yüzyılların mirası ne oluyor?</p>

  <p class="normal">— Yalnızca iki tür miras var: Düşlerin mirası, düş kırıklıklarının mirası ve yalnızca ikisi biraz önce karşılaştığımız yerde, mabette karşılaşıyorlar. Kuşkusuz seni oraya ya büyük bir düş götürdü ya da büyük bir düş kırıklığı.</p>

  <p class="normal">— Her ikisi...</p>

  <p class="normal">— Evet, ikisi, evet. Çünkü düş ve umut, düş kırıklığını, anıyı doğurur, öte yandan düş kırıklığı ile anı da düşü ve umudu doğurur. Bilim gerçektir, şu andır, sevgili Augusto ve ben artık şu ana ait bir şeyle yaşayamam. Benim kurbanım, zavallı Apolodoro'm –bu sırada sesi ağlamaklı çıkıyordu– öldüğünden, yani intihar ettiğinden beri, artık benim için değerli olabilecek olası bir şimdiki zaman yok, ne bilim var, ne gerçek var; onu anımsamadan ve görmeyi umut etmeden yaşayamam. Bunun için bütün düşlerin ve bütün düş kırıklıklarının bulunduğu yere, kiliseye gittim.</p>

  <p class="normal">— Peki, şimdi inancınız var mı?</p>

  <p class="normal">— Ne bileyim!..</p>

  <p class="normal">— Ama inancınız yok mu?</p>

  <p class="normal">— Bilmiyorum ki, inanıyor muyum, yoksa inanmıyor muyum? Dua ettiğimi biliyorum. Ama nasıl dua ettiğimi tam bilmiyorum. Gece olurken dua etmek için birkaç gece kilisede toplandık. Kim olduklarını bilmiyorum, onlar da beni tanımıyorlar, ama birbirimize yürekten bağlı olduğumuzu hissederiz. Ve şimdi lanetlenmiş insanlığın yetenekten yoksun olduğunu düşünüyorum.</p>

  <p class="normal">— Peki karınız, Don Avito?</p>

  <p class="normal">— Ah karım! –diye haykırdı Carrascal ve bir gözünden süzülen tek bir gözyaşı, içindeki ışığı aydınlatıyor gibiydi.– Karım! Onu yeni keşfettim! Korkunç felaketime kadar onun sayesinde neye sahip olduğumu bilememişim. Apolodoro'mun intiharını izleyen o korkunç gecelerde, başımı onun, annesinin göğsüne dayayıp kana kana ağladığım zaman, ancak yaşamın gizemini anlayabildim. O da yavaşça başımı okşayarak: "Zavallı yavrum, zavallı yavrum, benim!" diyordu bana. Anneliğini o andaki kadar hiç göstermemişti. Yalnızca, bana gelecekteki dahinin hammaddesini sağlaması için onu anne yaparken, bir gün ona gereksinme duyacağımı hiç düşünmemiştim... hem de nasıl. Çünkü ben annemi tanımamıştım ki Augusto, tanımamıştım onu; benim annem olmadı ve karım oğlumu, yani oğlumuzu kaybedince, kendisini benim annemmiş gibi hissedinceye dek insanın bir annesi olması ne demektir, bilmiyordum. Sen anneni, o şahane Don Soledad'ı tanıdın Augusto, aksi halde sana evlenmeni salık verirdim.</p>

  <p class="normal">— Onu tanıdım, Don Avito, ama yitirdim, orada, kilisede anımsadım...</p>

  <p class="normal">— Ona yeniden sahip olmak istiyorsan, evlen Augusto, evlen!</p>

  <p class="normal">— Hayır, ona, anneme sahip olamam ki.</p>

  <p class="normal">— Doğru, ama evlen!</p>

  <p class="normal">— Ama nasıl? –diye sordu Augusto, zoraki bir gülümsemeyle ve Don Avito'nun doktrinlerinden birisini duyduğunu anımsayarak,– Nasıl? tümdengelimli mi, yoksa tüme varımlı mı?</p>

  <p class="normal">— Bırak şimdi bunları; Tanrı aşkına, acıklı olayları anımsatma bana, Augusto. Ama... sonuç olarak senin gibi konuşmak gerekirse, sezginle evlen!</p>

  <p class="normal">— Peki sevdiğim kadın beni sevmiyorsa?</p>

  <p class="normal">— Sen sevmesen bile, seni seven kadınla evlen. Kadının sevgisini kazanalım diye değil, kadın bizim sevgimizi kazansın diye evlenmemiz daha iyi olur. Seni seven birisini ara, bul.</p>

  <p class="normal">Augusto'nun kafasından birdenbire ütücü kızın imgesi geçti. Çünkü bu zavallı kızcağızın kendisine âşık olduğu düşüne kapılmıştı.</p>

  <p class="normal">Sonunda Don Avito'dan ayrılınca Gazino'ya yöneldi. Victor ile bir satranç partisi yaparak kafasındaki ve yüreğindeki sisi dağıtmak istiyordu.</p>
</body>
</html>
