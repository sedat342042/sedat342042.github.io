<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_2">II</h1>

  <p class="normal">Uşak kendisine kapıyı açınca...</p>

  <p class="normal">Augusto varsıldı, annesi, anlatılan bu önemsiz olaylardan ancak altı ay önce öldüğü için tek başına kalmıştı ve bu evde bir zamanlar çalışmış hizmetkârların çocukları olan emektar bir uşak ve bir aşçıyla yaşıyordu, uşakla aşçı birbirleriyle evliydiler, ama çocukları yoktu.</p>

  <p class="normal">Uşak kapıyı açar açmaz Augusto, kendisi yokken birisinin gelip gelmediğini sordu.</p>

  <p class="normal">— Kimse gelmedi, Küçük Bey.</p>

  <p class="normal">Bunlar âdet haline gelmiş soru ve yanıttı, zira Augusto'nun evine pek konuk gelmezdi.</p>

  <p class="normal">Çalışma odasına girdi, eline bir zarf aldı ve üzerine "Senyorita Donya Eugenia Domingo del Arco. E.P.M." yazdı. Ve sonra beyaz kâğıdın önünde, başını ellerine, dirseklerini yazı masasına dayadı ve gözlerini kapadı. "Önce onu düşünelim" dedi kendi kendine. Rastlantısal olarak kendisini peşinden sürükleyen gözlerin pırıltısını karanlıkta yakalamaya çalıştı.</p>

  <p class="normal">Bir süre Eugenia'nın yüzünü düşledi ve kısacık bir an gördüğü için onu biçimlendirmek zorunda kaldı. Bu zoraki anımsamaya çalışma sayesinde, düşlerle örülmüş belli belirsiz bir imge belirdi hayalinde. Ve uyuyakaldı. Geceyi uykusuz geçirdiği için uyuyakalmıştı.</p>

  <p class="normal">— Küçük Bey!</p>

  <p class="normal">— Hııı? –diye bağırarak uyandı.</p>

  <p class="normal">— Yemek hazır.</p>

  <p class="normal">Onu uyandıran uşağın sesi miydi, yoksa bu ses onun yankısından başka bir şey olmayan iştahı mıydı? Ruhbilimin gizemleri! Yemek odasına giderken, "ah ruhbilim!" diye düşündü Augusto.</p>

  <p class="normal">Her günkü yemeğini zevkle yedi: sahanda pişmiş iki yumurta, patatesli biftek ve bir parça gravyer peyniri. Sonra kahvesini içti ve sallanan iskemlesine kuruldu. Bir havana purosu yaktı, ağzına götürdü: "Ah benim Eugenia'm!" dedi. Genç kızı düşünmeye başladı.</p>

  <p class="normal">"Benim Eugenia'm, evet, benim," diyordu kendi kendine, "yalnız ve yalnız benim var ettiğim Eugenia, başkası değil, et ve kemikten olan değil, kapıcınınki değil, evimin kapısından geçtiğini gördüğüm beklenmedik görüntüsü de değil. Beklenmedik görüntü mü? Beklenmedik olmayan hangi görüntü var ki? Görüntülerin mantığı hangisidir? Sigara dumanı bulutlarının oluşturduğu şekillerin sıralanmasının mantığı. Rastlantı! Rastlantı dünyanın gizli ritmidir, rastlantı şiirin ruhudur. Ah benim rastlantısal Eugenia'm! Bu benim uysal, görenekçi, alçakgönüllü yaşamım, küçücük binlerce gündelik ufak tefek nesneyle örülmüş Pindaros şarkısıdır. Gündelik yaşam! Günlük ekmeğimizi bize ver bugün! Ver bana Tanrım, günlük binlerce ufak tefek şeyi. Biz insanlar ne büyük acılara, ne büyük mutluluklara dayanıyoruz, çünkü bu acılar ve mutluluklar küçük olaylardan oluşmuş büyük bir sis tabakasına bürünerek geliyorlar. Yaşam bu işte, sis. İşte yaşam bir nebülözdür. Şimdi bu nebülözden Eugenia ortaya çıkıyor. Peki ya Eugenia kim? Onu çoktandır aradığımın ayrımına varıyorum. Ben onu ararken yoluma çıkıverdi. Bir şey bulmak acaba bu mu? Birisi aradığı görüntüyü bulduğu zaman, bu, görüntünün arayışı sezinleyip ona doğru gelmesi değil midir? Amerika, Kolomb'u aramaya çıkmış olmasın! Eugenia da beni aramaya gelmedi mi? Eugenia! Eugenia! Eugenia!"</p>

  <p class="normal">Augusto yüksek sesle Eugenia'nın adını söyledi. Yemek odasına doğru giden uşak, arkasından seslendiğini duyunca geldi:</p>

  <p class="normal">— Beni mi çağırdınız, Küçük Bey? –diye sordu.</p>

  <p class="normal">— Hayır, seni çağırmadım. Ama dur bakayım, senin adın Domingo değil mi?</p>

  <p class="normal">— Evet, Küçük Bey, –diye yanıtladı Domingo, kendisine sorulan soruyu hiç yadırgamadan.</p>

  <p class="normal">— Peki senin adın niçin Domingo?</p>

  <p class="normal">— Bana Domingo derler çünkü.</p>

  <p class="normal">"Pekâlâ, çok iyi," dedi kendi kendine Augusto; "bize ne ad verirlerse adımız odur. Homeros zamanında insanların ve nesnelerin ikişer adı vardı: birisi insanların taktıkları ad, öteki de tanrıların verdikleri ad. Tanrı beni nasıl adlandıracak? Peki niçin öteki insanların bana verdikleri addan başka bir ad takmayayım kendime? Niçin Eugenia'ya başkalarının, kapıcı Margarita'nın söylediği addan farklı bir ad koymayayım? Ona ne ad koysam ki?"</p>

  <p class="normal">— Sen gidebilirsin, –dedi uşağa.</p>

  <p class="normal">Sallanan iskemleden kalktı, çalışma odasına gitti, eline kalemi aldı ve yazmaya başladı:</p>

  <p class="indentmetinitalik">Senyorita,</p>

  <p class="indentmetinitalik">Bu sabah tatlı tatlı çiseleyen yağmurun altında, hâlâ oturduğum, ama aile ocağı olmayan evin kapısının önünden bir anlık bir görüntü olarak geçtiniz. Kendime geldiğim zaman, aile ocağınızın olup olmadığını bilmediğim sizin evin kapısında buldum kendimi. Beni gözleriniz oraya götürdü, sisli dünyamı ışıklandıran bir çift yıldız gözleriniz. Bağışlayın beni, Eugenia, bu tatlı adı içtenlikle söylememe izin verin, romantikliğimi bağışlayın. Ben sürekli olarak sonsuz bir romantizm içinde yaşıyorum.</p>

  <p class="indentmetinitalik">Size daha başka ne söyleyebileceğimi bilmiyorum. Evet, evet biliyorum. Ama söyleyecek o denli çok şey var ki, öylesine çok ki. Bunu, görüştüğümüzde ve karşılıklı konuştuğumuz zamana ertelememin daha iyi olacağını düşünüyorum. Zira şimdi görüşmemizi, konuşmamızı, birbirimizle yazışmayı ve birbirimizi tanımayı çok istiyorum. Sonra... Sonra... Sonrasını Tanrı ve yüreklerimiz söyleyecek.</p>

  <p class="indentmetinitalik">Peki, Eugenia, günlük yaşamımın tatlı görüntüsü, bana kulak verecek misiniz?</p>

  <p class="indentmetinitalik">Yaşamınızın sislerine dalmış, yanıtınızı bekliyorum.</p>

  <p class="sagitalik">Augusto Pérez</p>

  <div class="clrb"></div>

  <p class="normal">Kendi kendine söylenerek imzasını attı: "Bu yararsız imza âdeti hoşuma gidiyor."</p>

  <p class="normal">Mektubu kapadı ve yine kendisini sokağa attı.</p>

  <p class="normal">"Tanrıma şükürler olsun," dedi kendi kendine, Alameda Bulvarı yolunda, "Tanrı'ya şükürler olsun ki, nereye gittiğimi biliyorum ve gideceğim bir yer var! Bu Eugenia, Tanrı'nın bir lütfu. Artık bana bir amaç ve sokaklardaki avare dolaşmalarıma bir son verdi. Çevresinde dolaşabileceğim bir ev var; artık sırdaşım olan bir kapıcı kadın..."</p>

  <p class="normal">Kendi kendine konuşarak giderken, gözlerinin ışıltısının ayrımına varmadığı Eugenia'ya rastladı. Kafasını saran sis çok yoğundu. Ama Eugenia da ona dikkat kesildi, "Bu genç kim ki?" diye sordu kendi kendine. "Fena bir izlenim bırakmıyor ve varlıklı birisine benziyor!" Ve tam olarak ayrımına varamadı, ama sabah kendisini izleyen delikanlı olabileceğini düşündü. Kadınlar her zaman, görmeseler de kendilerine bakıldığını ve –bakmadan da görüldüklerini bilirler.</p>

  <p class="normal">Augusto ve Eugenia, caddenin oluşturduğu karışık tinsel örgüyü ruhlarıyla keserek, ters yönde yollarına devam ettiler. Çünkü cadde, arzu, kıskançlık, küçümseme, acıma, aşk, kin bakışlarının, iç içe geçtikleri bir doku oluşturur, çünkü ruhun kristalize olmuş eski sözcükler, düşünceler, istekler, hepsi, geçenlerin ruhlarını saran gizemli bir doku oluşturur.</p>

  <p class="normal">Sonunda Augusto bir kez daha kapıcı kadın Margarita'nın gülümsemesiyle karşılaştı. Onu görür görmez kadının yaptığı ilk şey, iş önlüğünün cebinden elini çıkarmak oldu</p>

  <p class="normal">— İyi günler Margarita.</p>

  <p class="normal">— İyi günler, Küçük Bey.</p>

  <p class="normal">— Augusto deyin, kadıncağız, Augusto.</p>

  <p class="normal">— Don Augusto, –diye ekledi kadın.</p>

  <p class="normal">— Don unvanı her ada yakışmaz, –diye kesip attı Augusto.– Juan ile Don Juan gibi, aralarında uçurum vardır, Augusto ile Don Augusto arasında olduğu gibi. Ama... olsun! Senyorita Eugenia çıktı mı?</p>

  <p class="normal">— Biraz önce.</p>

  <p class="normal">— Hangi yöne gitti?</p>

  <p class="normal">— Şu yana.</p>

  <p class="normal">Augusto o yana döndü. Ama biraz sonra geri geldi. Mektubu unutmuştu.</p>

  <p class="normal">— Bu mektubu Senyorita Eugenia'nın bembeyaz ellerine vermek zahmetinde bulunur musunuz, Senyora Margarita?</p>

  <p class="normal">— Büyük bir zevkle.</p>

  <p class="normal">— Ama bizzat o bembeyaz ellerine, olur mu? Okşadığı piyanonun tuşları gibi fildişi ellerine.</p>

  <p class="normal">— Evet, başka seferlerde olduğu gibi.</p>

  <p class="normal">— Başka seferlerde mi? Başka sefer de ne demek oluyor?</p>

  <p class="normal">— Ama beyefendi bunun, bu türden ilk mektup olduğunu mu sanıyorsunuz?..</p>

  <p class="normal">— Bu türden mi? Ama siz mektubumun ne tür olduğunu biliyor musunuz?</p>

  <p class="normal">— Kuşkusuz. Öteki mektuplar gibi.</p>

  <p class="normal">— Nasıl öteki mektuplar? Hangi ötekiler?</p>

  <p class="normal">— Senyoritanın az da olsa talipleri var!..</p>

  <p class="normal">— Ha! Ama şimdi boşta mı?</p>

  <p class="normal">— Şimdi mi? Hayır, hayır Senyor, birisiyle nişanlı gibi... daha sonra nişanlanacaklar sanıyorum... Belki deniyor... geçici olabilir...</p>

  <p class="normal">— Peki bunu bana niçin söylemediniz?</p>

  <p class="normal">— Bana sormadınız ki...</p>

  <p class="normal">— Doğru. Yine de bu mektubu ona verin, ellerine teslim edin, anlıyor musunuz? Savaşacağız! Şu duroyu da alın!</p>

  <p class="normal">— Sağ olun, Senyor, sağ olun!</p>

  <p class="normal">Augusto oradan zor ayrıldı, çünkü kapıcı kadın Margarita'nın puslu, gündelik konuşmasından hoşlanmaya başlamıştı. Yoksa bir tür zaman öldürme miydi?</p>

  <p class="normal">— Savaşacağız! –diyordu Augusto, yoldan aşağı inerken,– savaşacağız! Demek başka bir sözlüsü, başka bir sevgilisi vardı?.. Savaşacağız! <span class="ideitalik">Militia est vita hominis super terram</span>."<sup class="calibre2"><a href="../Text/Sis1_split_039.html#footnote-100-3" id="footnote-100-3-backlink">[3]</a></sup> Artık yaşamımın bir ereği var; kazanmam gereken bir sabah var. Ah Eugenia, Eugenia'm, benim olmalısın! Ne olursa olsun, o gözlerin, benim sisli dünyamda kayıp giden iki yıldızın görüntüsüyle yarattığım Eugenia'm, bu Eugenia, ötekinin de olsa, kapıcı kadınınki de olsa, kimin olursa olsun benim olmalı! Savaşacağız! Savaşacağız ve ben yeneceğim. Zaferin gizi bende. Ah Eugenia! Benim Eugenia'm!</p>

  <p class="normal">Her günkü satranç partisine başlamak üzere Victor'un beklediği Gazino'nun kapısının önünde buldu kendisini.</p>
</body>
</html>
