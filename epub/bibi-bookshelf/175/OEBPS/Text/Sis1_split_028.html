<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sis1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_24">XXIV</h1>

  <p class="normal">Augusto, Paparrigópulos ile yaptığı görüşmeden çıkınca söylenmeye başladı: "Demek ki, ya iki kadından birisinden vazgeçmem gerekiyor ya da bir üçüncüsünü aramam. Herhalde bu psikolojik inceleme için bir üçüncü ve sonuncu işime yarayabilir. Karşılaştırma için tam ideal olan Liduvina. Öyleyse üç kadınım var: İmgelemime ve kafama hitap eden Eugenia, yüreğime hitap eden Rosario, mideme hitap eden aşçımız Liduvina. Kafa, yürek ve mide başkalarının zekâ, duygu ve istenç dedikleri, ruhun üç yetisi. Kafayla düşünülüyor, yürekle duyumsanıyor, mideyle seviliyor. Bu apaçık! Ve şimdi..."</p>

  <p class="normal">"Şimdi," diye düşünmeyi sürdürdü, "parlak, pırıl pırıl bir fikir! Eugenia'yı yeniden istiyormuş gibi görüneceğim, yeniden öneride bulunacağım, bakalım benimle nişanlanmayı, gelecekte kocası olmamı kabul edecek mi; kuşkusuz yalnızca denemek için, psikolojik bir deneme olacak bu; beni reddedeceğinden emin olduğuma göre... aksi halde! Beni reddetmek zorunda. Geçmişte olup bitenden sonra, son görüşmemizde bana söylediklerinden sonra, beni kabul etmesi olanaksız. Sanırım, sözünün eri bir kadın. Ama... Kadınlar sözlerinde dururlar mı? Kadın, baş harfi büyük yazılan Kadın, tek kadın, milyonlarca az ya da çok güzel bedene bölünmüş kadın –az ya da çok güzel kadın– sözünü tutmak zorunda mıdır? Sözünde durmak acaba erkek işi değil mi? Ama hayır, hayır. Eugenia beni kabul edemez; beni sevmiyor. Beni sevmiyor, ama yine de armağanımı kabul etti. Mademki armağanımı kabul etti ve ondan yararlanıyor, o zaman niçin beni sevsin?"</p>

  <p class="normal">"Ama..." diye düşündü Augusto, "bana söylediklerinden vazgeçip benimle nişanlanmayı ve ilerde kocası olmamı kabul ederse? Olası her şeyi göze almak gerek. Ya beni kabul ederse diyorum. Canımı sıkıyor! Kendi oltamla avlıyor beni. Peki ama avlanan avcı olursam? Ama hayır, hayır. Olamaz! Ya olursa? Ha, o zaman boyun eğmekten başka çare kalmaz. Boyun eğmek mi? Evet boyun eğmek. İyi talihe boyun eğmeyi bilmek gerek. Mutluluğa boyun eğiş belki de en güç sanattır. Pindaros bize, Tantalos'un bütün mutsuzluklarının, mutluluğunu sindirememekten ileri geldiğini söylemiyor mu? Mutluluğu sindirmek gerek! Eugenia bana evet derse, beni kabul ederse, o zaman... Psikoloji yendi, demektir. Yaşasın psikoloji! Ama hayır, hayır, hayır! Önerimi kabul etmeyecek, kabul edemez, yalnızca haklı çıkmış olmak için bile olsa. Eugenia gibi bir kadın kararından döndürülemez; Kadın'la Erkek karşı karşıya geldikleri zaman, kararlarda hangisinin daha azimli ve dirençli olduğuna bakılacak olursa, kadının her şeyi yapacak güçte olduğu görülür!.. Hayır, bana peki demeyecek!"</p>

  <p class="normal">— Rosario sizi bekliyor.</p>

  <p class="normal">Duygu yüklü bu üç sözcükle Liduvina, efendisinin düşüncelerini yarıda kesti.</p>

  <p class="normal">— Söyle Liduvina, siz kadınların, bir söz ağzınızdan çıktıktan sonra onu tutacağınıza inanıyor musun? Sözünüzde durmayı bilir misiniz?</p>

  <p class="normal">— Duruma göre.</p>

  <p class="normal">— Evet, kocanın nakaratı. Ama siz kadınların pek alışık olmadığınız biçimde açıkça yanıt ver, genellikle size sorulana yanıt vermezsiniz de, size sorulduğunu sandığınız soruyu yanıtlarsınız.</p>

  <p class="normal">— Peki sizin bana sormak istediğiniz nedir?</p>

  <p class="normal">— Siz kadınların verdiği sözde durup durmadığınız.</p>

  <p class="normal">— Verilen söze bağlı.</p>

  <p class="normal">— Verilen söze bağlı ne demek oluyor?</p>

  <p class="normal">— Ama bu apaçık. İnsan kimi zaman tutmak için söz verir, kimi zaman da tutmamak için. Kimse de aldanmaz, verilen sözün ne mene değeri olduğu bilindiğinden...</p>

  <p class="normal">— Tamam, tamam, söyle Rosario'ya, gelsin içeri.</p>

  <p class="normal">Rosario içeri girer girmez Augusto ona da sordu:</p>

  <p class="normal">— Söyle Rosario, sen ne düşünüyorsun, bir kadın verdiği sözü tutmalı mı tutmamalı mı?</p>

  <p class="normal">— Size söz verdiğimi hiç anımsamıyorum...</p>

  <p class="normal">— Söz konusu bu değil, bir kadının verdiği sözü tutmak zorunda olup olmaması...</p>

  <p class="normal">— Ha, evet, siz öteki için, o kadın için söylüyorsunuz bunu...</p>

  <p class="normal">— Her neyse; sen ne düşünüyorsun?</p>

  <p class="normal">— Ben böyle şeylerden anlamam ki...</p>

  <p class="normal">— Önemli değil!</p>

  <p class="normal">— Pekâlâ, mademki siz diretiyorsunuz, bence en iyisi hiç söz vermemek.</p>

  <p class="normal">— Peki ama ya söz verildiyse?</p>

  <p class="normal">— Verilmemeliydi.</p>

  <p class="normal">"Anlaşıldı," dedi Augusto kendi kendine, "bu kızın ağzından laf çıkmayacak. Ama burada bulunduğuna göre, psikolojiyi ele alıp bir deney yapayım bari."</p>

  <p class="normal">— Gel buraya, şuraya otur.</p>

  <p class="normal">Ve kıza dizlerini gösterdi.</p>

  <p class="normal">Kızcağız daha önceden düşünülüp kararlaştırılmış gibi hiç heyecanlanmadan, rahatça boyun eğdi. Augusto ise tersine utandı, psikoloji deneyine nereden başlayacağını bilemeden kalakaldı. Ne diyeceğini... ne yapacağını bilmediği için... Rosario'yu soluk soluğa göğsüne bastırdı, yüzünü öpüyor, öpüyordu ve o arada: "Sanıyorum, psikolojik araştırmam için gerekli soğukkanlılığımı yitireceğim." Birdenbire durdu, rahatlar gibi göründü, Rosario'yu biraz itti ve birdenbire:</p>

  <p class="normal">— Ama, öteki kadını sevdiğimi bilmiyor musun?</p>

  <p class="normal">Rosario sustu, dikkatlice yüzüne baktı ve omuz silkti.</p>

  <p class="normal">— Gerçekten bilmiyor musun?</p>

  <p class="normal">— Şimdi beni bu niçin ilgilendirsin ki?</p>

  <p class="normal">— Seni nasıl ilgilendirmez?</p>

  <p class="normal">— Şimdilik ilgilendirmez! Şu anda sizin sevdiğiniz benim, bana öyle geliyor.</p>

  <p class="normal">— Bana da, ama...</p>

  <p class="normal">Ve o sırada, Augusto'nun öngörülerinde Kadınla ilgili psikolojik deneme programında yer almayan, beklenmedik bir şey oldu; Rosario birdenbire kollarıyla Augusto'nun boynuna sarıldı ve onu öpmeye başladı. Adamcağızın ancak şunları düşünecek zamanı oldu: "Şimdi deneme tahtası olan benim; bu kız, erkek psikolojisiyle ilgili incelemeler yapmakta." Ve yaptığının ayrımında olmadan titreyen elleriyle Rosario'nun baldırlarını okşuyor olması kendisini de şaşırttı.</p>

  <p class="normal">Augusto hemen ayağa kalktı, ne yapacağına karar veremeyen Rosario'yu da kaldırdı ve kanepeye attı. Yanakları al al olan genç kız ses çıkarmıyordu. Augusto iki eliyle kızı kollarından yakaladı ve bakışlarını gözlerini içine dikti.</p>

  <p class="normal">— Tanrı aşkına, kapama gözlerini Rosario, kapama gözlerini! Aç şimdi! Böylece her seferinde daha iri iri aç. Gözlerinin içinde kendimi ufacık görmeme izin ver...</p>

  <p class="normal">Canlı bir aynada görüyormuş gibi bu gözlerin içinde kendisini görünce, ilk coşkusunun yavaş yavaş yatışmaya başladığını duyumsadı.</p>

  <p class="normal">— İzin ver bana, bir aynadaymış gibi gözlerinin içinde kendimi göreyim, ufacık göreyim... Ancak o zaman kendimi tanıyabileceğim... bir kadının gözlerinde kendimi seyrederek...</p>

  <p class="normal">Ayna da ona bir tuhaf bakıyordu. Rosario: "Bu adam ötekiler gibi gelmiyor bana," diye düşündü; "çılgının teki olmalı."</p>

  <p class="normal">Augusto hemen sonra kızdan uzaklaştı, kendine baktı ve sonra dokundu ve bağırdı sonunda:</p>

  <p class="normal">— Şimdi beni bağışla, Rosario.</p>

  <p class="normal">— Sizi bağışlamak mı? Neyi bağışlayayım?</p>

  <p class="normal">Zavallı Rosario'nun sesi başka bir duygudan daha çok, korku yüklüydü. Kaçmak isteği duyuyordu, çünkü şöyle diyordu kendi kendine: "Bir insan saçma sapan konuşmaya ve uygunsuz hareketler yapmaya başladı mı, nerede duracağı bilinmez. Bu adam bir çılgınlık anında beni öldürebilir." Gözlerinden birkaç damla gözyaşı aktı.</p>

  <p class="normal">— Görüyor musun? –dedi Augusto,– görüyor musun? Evet, bağışla beni Rosario, bağışla beni; ne yaptığımı bilmiyordum.</p>

  <p class="normal">Kız da düşündü: "Bilmediği şey yapılmayan şeydir."</p>

  <p class="normal">— Şimdi artık git! Git!</p>

  <p class="normal">— Beni kapı dışarı mı ediyorsunuz?</p>

  <p class="normal">— Hayır, kendimi koruyorum. Seni kovmuyorum, hayır! Tanrı korusun! İstersen, ben gideyim, burada kal, seni kovmadığımı anla.</p>

  <p class="normal">"Açıkçası bu adamın aklı başında değil" diye düşündü ve acıdı ona.</p>

  <p class="normal">— Git, git! Ama beni unutma, oldu mu? –Çenesinden tuttu, okşadı– Beni unutma, zavallı Augusto'yu unutma.</p>

  <p class="normal">Kızı kucakladı, uzun uzun ve sıkıca dudaklarından öptü. Kız çıkarken ona gizem yüklü, korkulu bir bakış fırlattı. Rosario çıkar çıkmaz Augusto düşündü: "Beni küçümsüyor, kuşkusuz küçümsüyor beni; gülünç oldum, gülünç, gülünç... Ama zavallı kız bu işlerden ne anlar ki? Psikolojiden ne anlar?</p>

  <p class="normal">O sırada zavallı Augusto, Rosario'nun aklından geçenleri okuyabilmiş olsaydı, daha derin bir umutsuzluğa düşerdi. Çünkü saf genç kız şöyle düşünüyordu: "Bir gün, öteki şırfıntının hakkından gelmek üzere, kendimi vermek için bir süreliğine yine geleceğim..."</p>

  <p class="normal">Augusto'yu yine bir heyecan kaplamıştı. Yitip giden zamanın, elden kaçan fırsatları bir daha getirmeyeceğini duyumsuyordu. Kendine karşı bir öfke kapladı içini. Ne yaptığını bilmeden ve vakit öldürmek için Liduvina'yı çağırdı, kadını karşısında öylesine dingin, öylesine taptaze ve kurnazca gülümserken görünce, içini kaplayan duygu daha da acayipleşti ve "Git, git, git!" diye bağırdı kadına ve sokağa fırladı. Bir an kendini tutamamaktan ve Liduvina'ya saldırmaktan korkmuştu.</p>

  <p class="normal">Sokağa çıkınca rahatladı. Kalabalık, bir orman etkisi yapar, insanı yerli yerine oturtur.</p>

  <p class="normal">"Aklım başımda mı acaba?" diye düşündü Augusto, yürürken. "Normal insanlar gibi –peki normal insan kimdir?– sokaklarda doğru dürüst gittiğimi sanırken, acaba pantomim, yüz buruşturmak gibi tuhaf hareketler yapıyor olmayayım? Yoksa, bana bakmadan geçen ya da ilgisiz ilgisiz bakarak geçtiklerini sandığım insanlar, gözlerini dikip benimle alay ediyor ve bana acıyor olmasınlar?.. Bu da bir çılgınlık mı yoksa? Gerçekten deli miyim acaba? Ya öyleysem peki? İyi kalpli, duygusal ve iyi bir insan eğer delirmezse, tam bir budala demektir. Deli olmayan ya aptaldır ya namussuzdur. Aptallar ve namussuzlar delirmezler, demek istemiyorum kuşkusuz."</p>

  <p class="normal">"Rosario'cukla yaptıklarım," diye düşündü, "gülünçtü, yalnızca gülünçtü. Benim için kim bilir neler düşünmüştür? Böyle bir kızın benim için düşündükleri umurumda mı?.. Zavallıcık!.. Ama... ne safça kendini teslim ediyordu bana! Fizyolojik bir yaratık, tamamen fizyolojik, hiçbir psikolojik yanı olmayan, yalnızca fizyolojik bir yaratık. Öyleyse onu, psikolojik deneylerde Hint tavşanı ya da küçük kurbağa gibi kobay olarak kullanmak işe yaramaz... Olsa olsa fizyolojik deneylerde... Ama psikoloji, özellikle kadın psikolojisi, fizyolojiden daha fazla bir şey mi? Ya da fizyolojik psikoloji mi diyelim? Kadının bir ruhu var mı? Benim psikofizyolojik deneylere başlayabilmem için teknik hazırlık yapmam gerekiyor. Hiçbir laboratuvar çalışmasına katılmadım... üstelik alet edevatım da yok. Oysaki psikofizyoloji gereç ister. Öyleyse çıldıracak mıyım?"</p>

  <p class="normal">Augusto, kendi tedirginliklerinden habersiz, işinde gücünde olan kalabalığın ortasında, sokaklarda dolaşırken düşüncelerinden kurtulup rahatladı ve evine döndü.</p>
</body>
</html>
