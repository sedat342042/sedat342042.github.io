<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ibsen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_1">Bugünün Gözüyle Peer Gynt ve Brand</h1>

  <p class="ortayazi"><span class="idebold">Yalan - gerçek ilişkisi ya da “ben”e uzun yolculuk</span></p>

  <p class="normal"><span class="ideitalik">Brand</span> ve <span class="ideitalik">Peer Gynt’de</span> İbsen’in yapıtlarının tümünde ele aldığı çok temel bir sorun, yalan-gerçek ilişkisi gündeme geliyor.</p>

  <p class="normal">Soyut bir idealizmle dini yaşamında odak noktası yapan ve dinsel ilkelere göre “ya hep ya hiç” anlayışıyla yaşamını sürdüren Brand, sonunda her şeyini yitirerek dibe vurur. Bütün yaşamı koca bir başarısızlık örneğidir. Düş dünyasında yaşayan Peer Gynt’ün serüven dolu renkli yaşamı ise, kayıplazr ve başarısızlıklar dizisinden oluşur. Brand’ın buzlu sarp dağların arasında inzivaya çekilmiş yaşamı ile Peer’in tüm dünyayı karış karış gezip dolaşan serüven dolu yaşamı arasında temel bir ayrım yoktur aslında. Her ikisi de yalnızca hayallerinde yaşayarak kendilerini kandırırlar. Bu açıdan yaşamları koca bir aldatmacadan başka bir şey değildir.</p>

  <p class="normal">Brand ve Peer Gynt’ün ortak yanı kendilerini sıkan, boğucu burjuva dünyasına başkaldırıları. Her ikisinin de aradıkları kendileri. İnsan nasıl tüm kısıtlamaların ve sınırlandırmaların ötesinde kendini gerçekleştirebilir sorusu yaşamlarının temelini oluşturur.</p>

  <p class="normal">Ne var ki kendi benliklerine doğru çıktıkları bu uzun ve çetrefil yolculuk, tek başına yapılan bir yolculuk. Alabildiğine yalnızdırlar, çünkü her tür insancıl ilişkiyi, sevgiyi, aşkı, dostluğu bir kısıtlama olarak yaşarlar. Brand Tanrı adına doğru bildiği yolda adım adım ilerlerken, en sevdiği insanları, karısını, çocuğunu yitirmeyi bile göze alır. Dahası onların ölümünden odur sorumlu olan. Peer ise ancak ölüm döşeğinde sevgilisine ulaşabilir.Öte yandan her ikisi de yolun sonunda kendi “ben”liklerini bulamazlar. Çünkü Brand için benliğini arama, aynı zamanda kendini Tanrı yolunda feda edip yok etme anlamına gelir. Peer ise yolun sonunda, aradığı “ben”in hiç olmadığının bilincine varacaktır, yalanlarla sarılmış dünyasında “ben” diye bir şey kalmamıştır, boş düşlerle dolu anlamsız yaşamının sonunda kendi özünü yitirmiştir çünkü.</p>

  <p class="normal"><span class="idebold">İktidar ve güç dünyası</span></p>

  <p class="normal">Brand ve Peer’i buluşturan ortak bir nokta, her ikisinin de iktidar ve güç peşinde olmaları.</p>

  <p class="normal">Brand “ya hep ya hiç” ilkesiyle din ve inanç yolunda hiç ödün vermeden doğru bildiği yolda ilerlerken, Peer “kendi olma” adına yalnızca çıkarcılığı ve üçkâğıtçılığı geçerli görür.</p>

  <p class="normal">Brand için iktidar ve güç aracı dindir, Peer içinse para. Bu açıdan her ikisi de tarihin tozlu sayfalarından çıkıp bugüne değin gelebilmişler. Güncellikleri gerçekten çok şaşırtıcı.</p>

  <p class="normal">Bugünün açısından baktığımızda, Peer’i çıkarcılığın ve paranın en tek önemli değer sayıldığı modern kapitalist dünyanın, Brand’ı ise tersine bu dünyaya karşı çıkan bağnaz bir tutuculuğun ve köktendinciliğin simgesi olarak görebiliriz... Brand acımasızlığı ve yok edici gücüyle İslamcı teröristlere, Peer kendini devaynasında görmesiyle ve üçkâğıtçılığıyla modern dünyaya, özellikle de Amerikan düşlerine gönderme yapıyor. Her ikisi de şiddet dolu. Peer dünyayı ele geçirme düşleriyle bağlı olduğu, sevdiği her şeyi bir bir yitirirken, Brand Tanrı adına çevresini, yakınlarını ve sonunda kendini bile yok eder. Her ikisi de ataerkil bir koşullanma içinde inanılmayacak derecede bağnaz ve otoriterler. Yaşadıkları onca acı, kayıp, yıkıntı, bir an bile kendilerini sorgulamaya götürmez onları.</p>

  <p class="normal"><span class="idebold">İktidar çarkında kadınlar</span></p>

  <p class="normal">Güç ve iktidarın erkeklerin elinde olduğu ataerkil bir dünyada, kadına düşen ise kendini sevdiği erkek için feda etmek. Bu açıdan Brand’ın yaşamında en sevdiği insan Agnes, sevgilisi için tüm özverilere katlanarak ölüm yolunu seçerken, Peer’in sevgilisi Solveig saçları ağarıp, gözleri körleşen bir ihtiyar olana kadar büyük bir sabırla bekler onu.</p>

  <p class="normal">Öte yandan her iki oyundaki anne figürleri de ilginç. Brand’ın kendini soyut bir tanrı arayışına adayan sevgisiz ve bağnaz kişiliğinin, parayı tek değer olarak gören annesine tepki olarak geliştiği söylenebilir. Anne Brand’ın karşı çıktığı modern çıkar dünyasının sözcüsü. Peer ise hayalciliğini annesi Aase’den almış. Peer’in içki düşkünü babası parasını har vurup harman savururken, sevgi dolu ama güçsüz olan annesi sorunların üstesinden gelebilmek için kendine ve oğluna düşler ve masallarla dolu bir sığınak yaratmış. Brand da, Peer de babasız büyürler. Anne çocuklarıdır. Onların kişiliklerini belirleyen anneleri. Güç ve iktidar dünyasında tek başlarına çocuklarını yetiştirmeye çalışan her iki annenin kişiliği de olumsuz. Ama bu olumsuzluk yazarın erkil bakışının ürünü değildir. Çünkü İbsen daha sonraki yapıtlarında olduğu gibi bu oyunlarında da, kadınların da erkekler gibi yaşadıkları olumsuz ortam ve koşulların etkisinde olduğunu gösterir.</p>

  <p class="normal">İbsen sevgili ve anne kişilikleriyle iktidar, para ve gücün en önemli değerler sayıldığı ataerkil bir yapılanma içinde kendini savunmaya çalışan “yozlaşmış” kadını ya da bu çarkın dişlileri arasında yok olan “kurban” kadını anlatır. Yapıtlarına bugünün açısından baktığımızda, erkek egemen bir iktidar dünyasına yoğun bir eleştiri sezilir. Bu açıdan daha sonra yazacağı yapıtları, sözgelimi <span class="ideitalik">Nora, Bir Bebek Evi</span> ya da <span class="ideitalik">Hedda Gabler</span> gibi oyunlarında ele alacağı sorunların ilk göstergelerini bu yapıtlarında da bulabiliriz. Örneğin <span class="ideitalik">Hedda Gabler’</span>deki özverili Thea tipi Peer’in sevgilisi Solveig’ın ya da Brand’ın karısı Agnes’in kız kardeşi gibi. Bu kadınların ortak yanı kendilerini ancak sevdikleri erkeğe bütünüyle adayarak gerçekleştirebilmeleri. Buna karşılık erkek gibi yetiştirilmiş olan Hedda Gabler de tipik bir kurban olarak çıkar karşımıza. Güç ve iktidar hırsı ve sevgisizliği onu yalnız çevresindekileri değil, kendisini de yok etmeye kadar götürür. Anlatılan erkil bir dünyada kıstırılmış olan kadının yıkıcılığı. Kadının kurban rolünden kurtuluşunu ilk kez <span class="ideitalik">Nora, Bir Bebek Evi’</span>nde görüyoruz. Nora da, kocasına adadığı yaşamı, sabrı ve özverisiyle ilk aşamada Solveig ve Agnes’i anımsatsa bile, yaşadıklarının sonunda bir dönüşüm geçirir. Oyunun sonunda yaşadığı yalan dünyanın bilincine vararak kocasından ayrılma yürekliliğini göstermesi, onu “kurban kadın” rolünden çıkarır. Nora ile kendisine yüklenen role ilk kez karşı çıkan bir kadın tipi çiziyor İbsen. Bu açıdan, oyun sahnelendiğinde yalnız kendi ülkesinde değil başka ülkelerde de yoğun bir tepki uyandırmış. O kadar ki İbsen oyun Almanya’da sahnelendiğinde, oyunun sonunu değiştirmek zorunda kalıyor ve izleyicinin beklentisi doğrultusunda mutlu bir son yazıyor: Nora kocasına yeniden geri dönüyor.</p>

  <p class="normal"><span class="idebold">Oyunların dramatik kurgusu</span></p>

  <p class="normal">Ataerkil yapılanmaya yoğun bir eleştirinin sezinlendiği Brand ve Peer Gynt’ün ortak yanları, her iki kişiliğin de yaratıcı gizilgücü. Ama Brand da Peer de bunu kullanamadıklarından, yaşamlarında yapıcı olamazlar.</p>

  <p class="normal"><span class="ideitalik">Brand’</span>ın tersine <span class="ideitalik">Peer Gynt</span> yazıldığından bu yana bir çok ünlü yönetmenin ilgisini çekmiş çok çekici bir oyun. Çünkü bu oyunda İbsen yalan-gerçek karşıtlığını türlü düşsel öğelerle anlatır. <span class="ideitalik">Peer Gynt, Brand’</span>ın iç kapayıcı havasına ve ağırlığına karşın, son derecede renkli ve hafif. Oyunda yalan-gerçek çatışmasından kaynaklanan güldürü öğeleri ağırlık kazanıyor. Peer hem itici, hem de sevimli. Yaşamla, kendisiyle, her şeyle dalga geçer gibi. Serüven delisi tipik bir serseri olarak çiziyor İbsen onu. Bu açıdan da Peer’de şeytantüyü vardır, kadınların çoğu da kolaylıkla kendini ona kaptırır. Peer’in bu ikilemli ve çelişkili kişiliğine karşın, Brand’ı giderek gözü dönen, sonunda çıldıran bir fanatik olarak biçimlendiriyor İbsen. <span class="ideitalik">Brand’</span>ın <span class="ideitalik">Peer Gynt’</span>e oranla çok daha az sahnelenmiş olmasının nedeni belki Brand’ın kişiliğindeki tek boyutluluktan ve aşırılığından kaynaklanıyor. Brand’ın radikalizmi, hem oyunda giderek yoğunlaşan dramatik bir gerilim yaratıyor, hem de oyunu aşırı ağır ve trajik bir havaya sokuyor.</p>

  <p class="normal">Oyunların tek kişinin yaşamında odaklaşan yaşamöyküsel kurgusu dramatik tiyatroya özgü olan zaman ve mekân sınırlandırmalarını aşıyor. Her iki oyunda da başkişinin yaşamından çeşitli zaman kesimlerinde geçen çeşitli sahneler sergileniyor. <span class="ideitalik">Brand’</span>da bu sahneler kuzeyin karlar ve buzullarla örtülü soğuk dünyasında geçerken, <span class="ideitalik">Peer Gynt’</span>te sürekli mekân değişimiyle karşılaşıyoruz. Düşle gerçeğin karıştığı bin bir çeşit serüven yaşayarak tüm dünyayı gezen Peer sonunda yine kendi topraklarına ve sevgilisine geri dönüyor.</p>

  <p class="normal"><span class="idebold">Oyunların çeviri serüveni</span></p>

  <p class="normal">Her iki oyunu da ilk oyun çevirmenlerinden olan anneannem Seniha Bedri Göknil, Muhsin Ertuğrul’un isteği üzerine yirmili ve otuzlu yıllarda Almanca ve Fransızca’dan çevirmiş. Her iki oyun da o dönemde sahnelenmek üzere hazırlandığından, anneannem olabildiğince sahne diline yakın bir dil yakalamaya çalışmış. Hem sahne dilinin göz önüne alınması, hem de oyunların Almanca ve Fransızca’dan çevrilmiş olması, bir tür uyarlamaya yol açmış. Ben de anneannemin dilini güncelleştirirken, onun çalışma ilkesine bağlı kalarak bugünün sahne dilini göz önünde tutmaya çalıştım. Bu bağlamda yapılan çevirinin, daha doğrusu uyarlamanın oyunu bugüne taşıyan dramaturjik bir çalışmaya yaklaştığını düşünüyorum. Çünkü sonuçta bu uyarlama benim bu oyunları bugün nasıl okuduğuma bağlı. Bu açıdan da bu çalışmadaki deneyimimi kısaca dile getirmek istiyorum.</p>

  <p class="normal">Öncelikle oyunların üzerinde çalışırken, özellikle <span class="ideitalik">Brand’</span>da aşırı zorlandığımı söylemeliyim. Bunun nedeni oyunun iç kapayıcı havası, donmuşluğu mu, yoksa Brand’ın kişiliğinden kaynaklanan ödün tanımayan aşırılığının insanın üstünde yarattığı yoğun baskı mı, bilemiyorum. Brand modern dünyaya bir tepki gösteren köktendincileri çağrıştırıyor. İnsanların ikiyüzlüklerine, çıkarcılıklarına, göz boyamacılıklarına karşı çıkışında haklı bir yan var. Ama bu tepkisinin sonucu tüyler ürpertici.</p>

  <p class="normal"><span class="ideitalik">Brand’</span>ın günümüz sorunlarına ışık tutan bir gizilgücü olduğunu söyleyebiliriz. Öte yandan oyunun yönetmenin bakışına göre farklı yorumlara yol açabilecek tehlikeli bir yanı olduğunu da da göz ardı edemeyiz. Örneğin dinsel ideolijiyi savunan tutucu bir yönetmen, Brand’ı hiç sorgulamadan kolaylıkla özdeşleşebileceğimiz bir kahramana dönüştürebilir. Bu açıdan da Brand’ın tuzaklarla dolu, sorunlu bir oyun olduğunu düşünüyorum.</p>

  <p class="normal">Oyun ancak Brand’ın kişiliğindeki ikiliği çıkarabilen çağdaş bir yorumla sahnelenebilirse, günümüzde yaşanan birçok soruna ışık tutabilir. Onun modern dünyaya haklı tepkisi ve gözü dönmüş radikalizmi, insancıl ve sevgi dolu bir dünyaya özlemi ve yıkıcılığı gerçekten de çok güncel. Ama bu güncelliği yakalayabilme, Brand’ın kişiliğindeki çelişkileri ve çatışmaları verebilecek çok güçlü bir oyunculuğa bağlı.</p>

  <p class="normal"><span class="ideitalik">Peer Gynt</span> üzerinde çalışmak ise benim açımdan son derecede eğlenceli ve keyifliydi.Çünkü Peer benim çocukluk arkadaşım. Anneannem, ben daha dört beş yaşlarındayken çevirdiği oyunları masal gibi anlatırdı bana. Dahası yalnız anlatmakla kalmaz, rolden role girerek oyunlaştırırdı da. Anneannemin tıpkı bir meddah gibi oynadığı roller, mimikleri, sesi, el kol hareketleri tüm canlılığıyla gözümün önünde. Anlattığı bu birbirinden güzel masalların içinde en hoşuma giden Peer’in serüvenleriydi. Evet Peer haylazın tekiydi, ama ne kadar renkli ve eğlenceli bir yaşamı vardı. Gerçi annesini çok kızdırıyor ve üzüyordu ama ne kadar komikti. Annesini kucakladığı gibi çatının üstüne oturtup kaçması sahnesini hiç bıkmadan durmadan dinlemek ister, her seferinde gülmekten yerlere yatardım.</p>

  <p class="normal">Okumayı söktükten sonra, çocuk kitabı gibi elime alıp okuduğum ilk kitaplar anneannemin çevirileri olmuştu. Böylece çok küçük yaşta yalnız İbsen’le değil Schiller ve Goethe’yle de tanışmıştım. Gizemli, şaşırtıcı, kimi kez anlaşılmaz bir masal dünyasıydı o yaşta bana sunulan. Yıllar sonra anneannemin neden bu olağanüstü yeteneğini kullanarak çocuklar için klasikler dizisi hazırlamadığını sormuşumdur kendime. Bunu gerçekleştirebilseydi, yalnız ben değil, nice çocuk çok küçük yaşta klasiklerin renkli dünyasıyla tanışmış olacaktı.Nitekim çocuklara klasikleri sevdirme amacıyla hazırlanan bu tür kitaplara Batı ülkelerinde sık sık rastlıyoruz.</p>

  <p class="normal">O dönemde aklıma takılan çeviri kavramıydı. Peer Gynt anneannemin yarattığı bir tip miydi, yoksa İbsen’in mi? Yazar İbsen olduğuna göre anneannemin payı neydi bu güzel masalda?Büyükbabam anneannemin çevirmen olduğunu söylemişti. Çevirmenlik yazarlıktan da güç ve üstün bir şeydi büyükbabama göre. “Çünkü yazarlıkta gönlünce yaz, tek başınasın, kimse sana karışamaz” demişti. “Ama çevirmenlikte kendi dışında bir dünyayla bütünleşiyorsun. O dünyayı bizim dilimize, bizim dünyamıza taşıyorsun. Büyük sorumluluk isteyen, çok güç bir şey çevirmenlik.”</p>

  <p class="normal">Yıllar sonra ben de çeviri yapmaya başladığımda, ünlü çevirmen Adalet Cimcoz, “Dikkat et” demişti. “Çeviri hoş bir iş, ama kendini bir kez ona kaptırmaya gör, kendi yazma gücünü yavaş yavaş yitirmeye başlıyorsun. Böyle bir tehlikesi var çevirmenliğin.”</p>

  <p class="normal">Gerçekten de zaman içinde çevirmenliği değil, yazarlığı uğraş edindim. Yaptığım çevirilerin sayısı oldukça sınırlı. Bu açıdan bu çalışma da benim için yeni dünyaları keşfettiğim bir döneme, çocukluğa ve gençliğe geri dönüş gibi oldu. Özellikle çocukluk arkadaşım Peer’le yaklaşık yarım yüzyıl sonra, yeniden karşılaşmak gerçekten çok heyecan vericiydi... <span class="ideitalik">Peer Gynt</span> üzerinde çalışırken, çocukluğumdan da bir şeyler katarak, onun da çocuksu yanını, haylazlığını, serseriliğini ve komikliğini çıkarmaya çalıştım. Bu açıdan da tıpkı anneannemin uyarlamasındaki Peer gibi, benim Peer’im de “hafif”liğini koruyor. Ne var ki <span class="ideitalik">Peer Gynt</span>’ü bugüne kazandırmak isteyen çağdaş bir sahne yorumunda, mutlaka onun kişiliğindeki çelişkilerin, sözgelimi çocuksuluğunun aynı zamanda iktidar tutkusunun, çekiciliğinin ve maçoluğunun, zekâsının ve çıkarcılığının, sevme gücü ve sıcaklığının ve acımasızlığının, sağduyusunun ve uçukluğu ve çılgınlığının, yaratıcı gizilgücünün ve serüvenci ruhunun çıkarılması gerekiyor. Bu açıdan Brand rolü gibi Peer Gynt de büyük bir ustalık, yetenek ve beceri isteyen çok güç bir rol.</p>

  <p class="normal">Sonuçta <span class="ideitalik">Brand</span> ve <span class="ideitalik">Peer Gynt</span> üzerine çalışmak benim için zaman zaman çok yorucu bile olsa, çok keyif vericiydi. Anneannem Seniha Bedri Göknil’i burada sevgiyle anarken, onun onca emek ve sevgiyle kendi dönemi için yaptığı çalışmayı ben de bugün sürdürmenin mutluluğunu yaşıyorum. Umarım bu oyunlar yaratıcı bir yönetmenin ve dramaturgun ve usta bir oyuncu kadrosunun elinde yeni sahne yorumlarına yol açabilirler.</p>

  <p class="sagnormal"><span class="ideitalik">Zehra İpşiroğlu</span></p>
</body>
</html>
