<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ibsen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14"><span class="ideitalik">Dördüncü Perde</span></h2>

  <p class="indentmetin"><span class="ideitalik">Fas’ın güney batısında bir sahil, bir hurma ormanı, çadırlar kurulmuş, sofralar hazırlanmıştır. Az ötede orman içinde hamaklar, sahile yakın Amerika ve Norveç bayraklı bir yat, kenarda demirli bir sandal görünür. Güneş doğmaktadır.</span></p>

  <p class="indentmetin"><span class="ideitalik">Peer Gynt, kırk elli yaşlarındadır, yakışıklıdır, üstünde yolculuk giysisi, boynunda asılı altın bir dürbün vardır. Sofrada başköşede oturur, masanın çevresinde Mister Cotton, Mösyö Ballon, Herr von Eberkopf, Herr Trompeterstrahle vardır. Peer konuklarına ev sahipliği yapmaktadır. Yemek sonunda gelmiştir.</span></p>

  <p class="normal1">PEER</p>

  <p class="normal">İçin beyler, için! Biz keyif için yaratılmışız. Keyfimize bakalım! Geçmiş geçmiştir. Geçmiş zaman yitmiş zamanlar, bir daha geri gelmez. Bardaklarınızı hangi şarapla doldurayım?</p>

  <p class="normal1">TROMPETERS</p>

  <p class="normal">Gynt kardeş! Sizin gibi bir ev sahibinin dünyada eşi bulunmaz.</p>

  <p class="normal1">PEER</p>

  <p class="normal">Bu şerefin yarısı metrdotelime ve servetime aittir!</p>

  <p class="normal1">COTTON</p>

  <p class="normal">Very well! Öyleyse hepinizin şerefine!</p>

  <p class="normal1">BALLON</p>

  <p class="normal">Sizde öyle bir hal, öyle bir şey… var ki, bu derecesine sizin gibi dört başı mamur yaşayanlar arasında az rastlanır.</p>

  <p class="normal1">EBERKOPF</p>

  <p class="normal">Ruhunuz yüksek erdemlere doğru öyle bir atılıyor ki, en yoğun sis tabakalarına bile nüfuz edip bütün çıplaklıkları ortaya çıkaran o güçlü bakışınız ve bütün bunların dışında o başarılı deneyimleriniz… Siz de bunu söylemek istiyordunuz değil mi efendim?</p>

  <p class="normal1">BALLON</p>

  <p class="normal">Olabilir, ama insan düşüncesini Fransızca’yla bu kadar güzel dile getiremiyor!</p>

  <p class="normal1">EBERKOPF</p>

  <p class="normal">Ya ya! Sizin dilinizde eksik olan yumuşaklık… Her neyse, bu mucizenin kaynağını aramak istersek…</p>

  <p class="normal1">PEER</p>

  <p class="normal">Bulunmuştur efendim. Bütün bunların tek sırrı benim evli olmamam. Evet efendiler, bu çok basit, insanın ilk görevi nedir? Kendi olmak, insanın en doğal uğraşı kendi olmalı değil mi? Öyle olmasaydı vay halimize!</p>

  <p class="normal1">EBERKOPF</p>

  <p class="normal">Bahse girerim ki bu kendinize dönüş ve benliğinizde karar kılış savaşımsız olmamıştır.</p>

  <p class="normal1">PEER</p>

  <p class="normal">Doğru, vaktiyle birçok mücadeleye göğüs gerdim. Hepsinden alnımın akıyla çıktım. Ama bir kez de güçlükle kurtarabildim yakayı. Yakışıklı ve sağlıklı bir delikanlıydım. Kalbimi kral ailesinden bir kıza kaptırıverdim.</p>

  <p class="normal1">BALLON</p>

  <p class="normal">Kral ailesinden mi?</p>

  <p class="normal1">PEER</p>

  <p class="normal"><span class="ideitalik">(Küçümseyerek)</span> Evet, anladınız ya, bu kızın hangi güruhtan olduğunu?</p>

  <p class="normal1">TROMPETERS</p>

  <p class="normal"><span class="ideitalik">(Yumruğuyla masaya vurur.)</span> Şu hain aristokrat güruhundan değil mi?</p>

  <p class="normal1">PEER</p>

  <p class="normal"><span class="ideitalik">(Omuz silkerek)</span> Evet, bütün gururlarını, halk tabakasından filiz vermesin diye, kendi soyağaçlarının dallarını kesmekte bulan o düşkün ruhlu büyüklerdendi!</p>

  <p class="normal1">COTTON</p>

  <p class="normal">Bu iş suya mı düştü?</p>

  <p class="normal1">BALLON</p>

  <p class="normal">Ailesi mi razı olmadı?</p>

  <p class="normal1">PEER</p>

  <p class="normal">Hayır, tersine.</p>

  <p class="normal1">BALLON</p>

  <p class="normal">Ya ne oldu?</p>

  <p class="normal1">PEER</p>

  <p class="normal"><span class="ideitalik">(Gizlice)</span> Düğünü aceleye getirmek için birtakım nedenler vardı. Anlarsınız ya! Ama doğrusunu isterseniz bu iş benim hiç de hoşuma gitmemişti. Ben doğuştan özgür yaratılmış bir adamım. Her şeyden kolaylıkla soğurum. Babası gelip de bana, tepeden bakarak yaşadığım koşulları, dahası adımı bile değiştirmemi istedi. Sonra beni soyluunvanlarıyla donatmaya kalkıştı, bir de çirkin ve kabul edilemeyecek bir sürü öneriyi de kabul etmemi isteyince, ben kahramanca vazgeçtim bu işten.</p>

  <p class="normal">Ültimatomumu suratına fırlattım ve kızı bıraktım. <span class="ideitalik">(Düşünceli bir tavırla masanın üzerine parmaklarını trampet çalar gibi vurarak)</span> Evet evet, insan yazgısına teslim olmalı, en avutucu düşünce de bu.</p>

  <p class="normal1">BALLON</p>

  <p class="normal">Bununla sorun çözümlendi mi?</p>

  <p class="normal1">PEER</p>

  <p class="normal">Hayır, ondan sonra kızılca kıyamet koptu. Hele ailenin küçükleri büyüklere meydan bırakmadılar. Yedisi birden başıma üşüştü. Hepsiyle birden dövüşmem gerekti. Bu dövüşmeden sağ ve salim kurtulmuş olmama karşın, o günü hiçbir zaman unutamam! Kan bile döküldü. Ama bu dökülen kan, değerimi artırdı, yazgıya olan imanımı güçlendirdi.</p>

  <p class="normal1">EBERKOPF</p>

  <p class="normal">Yaşam üzerine görüşleriniz sizi düşünürlerin düzeyine yükseltiyor. Sıradan bir adamın şaşırıp kalacağı bir işte siz başarılı olmasını biliyorsunuz! Her zaman uyguladığınız bir ilkeniz var. Keskin ve etkileyici yargılarınız, aynı ocaktan çıkan ışınlara benziyor… Gerçekten hiç öğrenim görmediniz mi?</p>

  <p class="normal1">PEER</p>

  <p class="normal">Size her şeyi kendi kendime öğrendiğimi söylemiştim. Hiçbir şeyi usul ve kurallara göre öğrenmiş değilim. Ama düşünüp, tartmasını ve uygulamasını biliyorum. Az buçuk okumuşluğum da var. Geç başladığım için hepsini derinden incelemeye zaman bulamadım, dahası tarihi bile bölük pörçük öğrendim. Sonra yaşadığımız dönemde bazı güçlü kanıtlar da gerekli olduğu için bilgime az buçuk dini de karıştırdım. Böylece yutulması daha kolay oluyor. Hoş asıl sorun işimize yarayacakları seçip yutturmaktır.</p>

  <p class="normal1">COTTON</p>

  <p class="normal">İşte tam anlamıyla pratik olmak buna derler.</p>

  <p class="normal1">PEER</p>

  <p class="normal"><span class="ideitalik">(Bir sigara yakarak)</span> İşte dostlarım, benim yaşamım böyle başladı. Batıya geldiğim zaman ben neydim? Parasız pulsuz, bir lokma ekmek kazanmak için bin türlü eziyet çeken bir zavallı. Doğal ki bu çok güç bir durumdu. Ancak her şeye karşın yaşam seviliyor, ölüm insana acı geliyor. Bütün bu güçlüklere karşı koydum ve görüyorsunuz ki dostlarım, sonunda şans bana yardım etti, yazgı bana güler yüz gösterdi. On yıl sonra bana, Charlestown armatörlerinin şahı diyorlardı. Bütün limanlarda beni tanımayan kalmamıştı. Artık mutluluğa erişmiştim.</p>

  <p class="normal1">COTTON</p>

  <p class="normal">Ne ticareti yapıyordunuz?</p>

  <p class="normal1">PEER</p>

  <p class="normal">Carolin’le zenci ticareti yaptım, Çin’e de put gönderdim.</p>

  <p class="normal1">BALLON</p>

  <p class="normal">Tuh!</p>

  <p class="normal1">TROMPETERS</p>

  <p class="normal">Hay Allah cezanı versin!..</p>

  <p class="normal1">PEER</p>

  <p class="normal">Siz bunu ahlaka aykırı görüyorsunuz değil mi? Ah, ben de sizin gibi düşünüyordum. Dahası bu işi çok iğrenç buluyordum. Ama ilk adımı attıktan sonra geri dönmek güç oluyor. Binlerce çıkara bağlı olan bir işten birdenbire vazgeçmek mümkün olmuyor. Doğrusu bir işe birdenbire son vermekten de nefret ederim. Bununla beraber itiraf ederim ki bundan doğan sonuçlara kayıtsız kalamazdım. Sınırı aştığım zaman acı çekerdim. Üstelik de artık yaşlanıyordum. Saçlarımın yavaş yavaş ağardığını görüyordum, elliyi boylamıştım. Sağlığımın kusursuz olmasına karşın ara sıra kafama takılan bir düşünce beni bunaltıyordu. Kendi kendime “Kim bilir iyiler ile kötüleri ayırt edecek saat ne vakit çalacak?” diyordum. Ne yapayım? Çin’le olan ticareti durduramazdım. Ben de ne yaptım? Bu soruna bir çare aradım. Bu memlekete başka türlü bağlarla bağlanmak yollarını buldum. Her ilkbaharda oraya put göndermeyi sürdürdüm, ama sonbahar gelince Çin sahillerine İncil, pirinç, rom, iç çamaşırı gibi her türlü donanımla birlikte bir rahip kafilesi de gönderiyordum.</p>

  <p class="normal1">COTTON</p>

  <p class="normal">Bunun yararını gördünüz mü?</p>

  <p class="normal1">PEER</p>

  <p class="normal">Elbette, bu önlem bütünüyle başarılı oldu. Rahipler sanatlarını kusursuz bir biçimde uyguladılar. Satılan bir puta karşılık bir Çinli vaftiz ediliyordu. Öyle ki, her iki hareketin etkisi karşılıklı olarak birbirini gideriyordu. Misyonerler hiç boş durmadılar, gönderilen tanrıları sürekli olarak başarısızlığa uğrattılar.</p>

  <p class="normal1">COTTON</p>

  <p class="normal">Ya Afrika’yla olan ticaretiniz?</p>

  <p class="normal1">PEER</p>

  <p class="normal">Orada da dürüst yanım ağır bastı. Bu ticaretin ben yaşta birinin işi olmadığını anladım. Bir yandan hümanistlerin kurduğu tuzaklar, öte yandan denizde batmak tehlikesi gibi bir sürü tehlikenin dışında, kafamı yiyen ölüm düşüncesi. Öyle ya, insan öleceği zamanı bilir mi? Bütün bunları iyice düşünüp tarttıktan sonra, kendi kendime “Peer, artık yelkenleri indirme ve yaptığın haksızlıkları tamir etme zamanı geldi” dedim. Bunun üzerine, Güney Amerika’da bir mülk satın aldım ve bir rastlantı sonucu birinci dereceden olan son tutsak kafilesini de kendime alıkoydum. Benim hizmetimde bulunmak hoşlarına gitti. O kadar şişmanladılar ve yağlandılar ki onlar da ben de, yani her iki yan da bu işten memnun kaldı. Onlara kardeş gibi davranmış olmakla övünürüm. Böylelikle onlardan daha çok yararlanabiliyorum. Onları erdemliliğe ulaştırmak için bir okul yaptırdım. Bu okulla yakından ilgilendim. Sonunda mülkümü, içindeki canlar ve mallarla birlikte sattım, işten tamamıyla çekildim. Ayrılık gününde tutsak zencilere büyüğünden küçüğüne kadar bedava içki dağıttım. İhtiyarlarına da ayrıca enfiye dağıttım. Kadın erkek hepsi sarhoş olmuşlardı. “Fenalık etmeyen iyilik etmiyor demektir” sözü doğruysa, böylelikle ben de bütün günahlarımı ödemiş sayılabilirim.</p>

  <p class="normal1">EBERKOPF</p>

  <p class="normal"><span class="ideitalik">(Kadehini Peer’in kadehiyle tokuşturarak)</span> Böyle yaşamsal bir ilkenin gerçekleştiğini görmek, insana ne kadar güç ve coşku veriyor, değil mi?</p>

  <p class="normal1">PEER</p>

  <p class="normal"><span class="ideitalik">(Konuşurken durmadan içmiştir.)</span> Biz kuzeyden gelenler gemimizi yürütmesini biliriz. Yaşam sanatı, bir çeşit sürüngenin kulağa kaçmasını önlemekten başka bir şey değil.</p>

  <p class="normal1">COTTON</p>

  <p class="normal">Nasıl bir hayvandır bu?</p>

  <p class="normal1">PEER</p>

  <p class="normal">Kötü bir hayvan, küçücük bir şey ama çok tehlikeli. <span class="ideitalik">(Yine içer.)</span> Şu halde, girişkenlik sanatı, cesaretin sırrı bütünüyle şu kuralın içinde: Hiçbir zaman kesin bir tavır koymamak, yaşamın tuzakları arasında dikkatle ve özenle ilerlemek, yaşamın yalnız o andaki savaşımdan oluşmadığını unutmamak. Hep başarıyı hedef bilen ama geriye dönmeyi de her zaman hesaba katan bu görüş, mensup olduğum soyun bir mirası.</p>

  <p class="normal1">BALLON</p>

  <p class="normal">Siz Norveçlisiniz değil mi?</p>

  <p class="normal1">PEER</p>

  <p class="normal">Norveç kökenliyim, ama ruhum kozmopolit. Servetimi Amerika’ya, kitaplığımı Almanlara, kılık kıyafetimi biraz da yüzsüzlüğümü Fransızlara, düşünme ve çalışma biçimimi ve çıkarcılığımı İngilizlere borçluyum. Yahudiler bana sabır ve dayanıklılığı öğretti. İtalya’dan hafif bir tembellik zevki aldım. Günün birinde, asıl amacıma doğru bana ilk adımı attıran İsveç çeliği oldu.</p>

  <p class="normal1">TROMPETERS</p>

  <p class="normal"><span class="ideitalik">(Parmağını kaldırarak)</span> Var olsun İsveç çeliği!</p>

  <p class="normal1">EBERKOPF</p>

  <p class="normal">Yaşasın onu kullanmasını bilen! <span class="ideitalik">(Sarhoş olmaya başlayan Peer’le kadeh tokuşturur.)</span></p>

  <p class="normal1">COTTON</p>

  <p class="normal">Bütün bunlar çok güzel! Ama bu servetinizi ne yapmak istiyorsunuz? Bunu öğrenmek isterdim efendimiz!</p>

  <p class="normal1">PEER</p>

  <p class="normal">Hımmm! Ne mi yapmak?</p>

  <p class="normal1">DÖRDÜ BİRDEN</p>

  <p class="normal">Evet evet, planlarınızı biz de öğrenelim!</p>

  <p class="normal1">PEER</p>

  <p class="normal">Her şeyden önce yolculuk yapmak istiyorum. Bana yol arkadaşlığı etmeniz için Cebelitarık’tan sizi vapuruma aldım. Servetimin çevresinde pervane gibi dönen dostlar görmeyi öteden beri düşlerdim.</p>

  <p class="normal1">EBERKOPF</p>

  <p class="normal">Çok doğru söylediniz!</p>

  <p class="normal1">COTTON</p>

  <p class="normal">Bana kalırsa, insan yelkenini yalnız yelken açmış olmak zevki için açmaz; herhalde sizin de bir hedefiniz olacak! Acaba o nedir?</p>

  <p class="normal1">PEER</p>

  <p class="normal">İmparator olmak!</p>

  <p class="normal1">DÖRDÜ BİRDEN</p>

  <p class="normal">Ne dediniz?</p>

  <p class="normal1">PEER</p>

  <p class="normal"><span class="ideitalik">(Başını eğerek)</span> İmparator!</p>

  <p class="normal1">DÖRDÜ BİRDEN</p>

  <p class="normal">Nerenin?</p>

  <p class="normal1">PEER</p>

  <p class="normal">Dünyanın!</p>

  <p class="normal1">BALLON</p>

  <p class="normal">Bu nasıl olur dostum?</p>

  <p class="normal1">PEER</p>

  <p class="normal">Altının gücüyle… Bu düşünce şu an gelmedi aklıma. Bu bana öteden beri her işimde yol gösteren bir düşünce. Çocukken düşlerim beni bulutlara sürüklerdi. Denizlerin üzerinde uçardım. Daha ayakta durmasını beceremediğim zamanlarda bile taç ve taht düşünürdüm. Ben sendelerdim, ama bu düşünce hiç sarsılmazdı. Nerede yazılı olduğunu iyi hatırlamıyorum, ama bir yerde “Eğer dünyayı ele geçireceğim diye kendini kaybedersen, başına giydiğin taç kuru bir kafayı süsleyen defne dalından başka bir şey değildir” diye yazıyordu. İşte böyle ya da buna benzer bir şey. Bunlar hiç de boş sözler değil.</p>

  <p class="normal1">EBERKOPF</p>

  <p class="normal">İyi ama, bize ikide bir söylediğiniz bu kendi olmak ne demek?</p>

  <p class="normal1">PEER</p>

  <p class="normal">Beynimin içinde yaşattığım ve beni benliğimden ayırmayan bir dünya.</p>

  <p class="normal1">TROMPETERS</p>

  <p class="normal">Ha! Amacınızı şimdi anlıyorum.</p>

  <p class="normal1">BALLON</p>

  <p class="normal">Ne yüksek bir düşünce adamı!</p>

  <p class="normal1">EBERKOPF</p>

  <p class="normal">Ne büyük şair!</p>

  <p class="normal1">PEER</p>

  <p class="normal"><span class="ideitalik">(Coşarak)</span> Peer Gynt’e göre kendi olmak, tutkular, istekler, amaçlar, özlemlerle silahlandırılmış bir ordu demek… Kendi olmak, umut, sevinç ve korkudan bir deryadır. Göğsümü kabartan, iliklerime kadar beni kışkırtan her şey. Dünyaya egemen olmak için Tanrı’nın nasıl balçığa ihtiyacı oldu ise, benim de imparator olmak için altına ihtiyacım var.</p>

  <p class="normal1">BALLON</p>

  <p class="normal">Altına mı ihtiyacınız var? İyi ama sizde altın çok!</p>

  <p class="normal1">PEER</p>

  <p class="normal">Yeterli değil. Bendeki altınla ancak Monako’ya prens olabilirim. Hayır! Ben sözcüğün tam anlamıyla “ben” olmak istiyorum. Bütün dünyanın efendisi olmak istiyorum!</p>

  <p class="normal1">BALLON</p>

  <p class="normal"><span class="ideitalik">(Memnun)</span> Dünyanın bütün güzelliklerine sahip olmak!</p>

  <p class="normal1">EBERKOPF</p>

  <p class="normal">Her gün taze bir fıçı boşaltabilmek!</p>

  <p class="normal1">TROMPETERS</p>

  <p class="normal">XII. Karl’ın bütün donanmasına, tersanelerine sahip olmak!</p>

  <p class="normal1">COTTON</p>

  <p class="normal">Sorun, yararlanılabilecek bazı fırsatları bulmakta!</p>

  <p class="normal1">PEER</p>

  <p class="normal">Onu da buldum. Yolumuzu o yöne çevirdik. Bu akşam güneye doğru yollanacağız. Gazetelerde önemli bir haber okudum. <span class="ideitalik">(Elinde kadeh ayağa kalkar.)</span> Girişimcilik şans getirir.</p>

  <p class="normal1">DÖRDÜ BİRDEN</p>

  <p class="normal">Söyleyiniz bakalım, neymiş o önemli haber?</p>

  <p class="normal1">PEER</p>

  <p class="normal">Yunanlılar ayaklanıyor!</p>

  <p class="normal1">DÖRDÜ BİRDEN</p>

  <p class="normal">Nasıl? Yunanlılar mı ayaklanıyor?</p>

  <p class="normal1">PEER</p>

  <p class="normal">Hem de tam bir isyan!</p>

  <p class="normal1">BALLON</p>

  <p class="normal">Ne güzel. Öyleyse hemen Yunanistan’a! Zafer bize kollarını açıyor! Onlara Fransız silahlarının yardımını götüreceğim!</p>

  <p class="normal1">EBERKOPF</p>

  <p class="normal">Onlara uzaktan cesaret vereceğim!</p>

  <p class="normal1">COTTON</p>

  <p class="normal">Ben de malzeme tedarik edeceğim!</p>

  <p class="normal1">TROMPETERS</p>

  <p class="normal">Hadi ileri! XII. Karl’ın “Bender” ayıbını örtmeye gideceğim!</p>

  <p class="normal1">BALLON</p>

  <p class="normal"><span class="ideitalik">(Sıçrayarak Peer’in boynuna sarılır.)</span> Sizi yeterince tanıyamadığım için beni bağışlayın!</p>

  <p class="normal1">EBERKOPF</p>

  <p class="normal"><span class="ideitalik">(Elini sıkarak)</span> Ben ne budalaymışım! Sizi neredeyse kaçık sanıyordum!</p>

  <p class="normal1">COTTON</p>

  <p class="normal">Biraz ileri gitmişsin, sadece bir geveze!</p>

  <p class="normal1">TROMPETERS</p>

  <p class="normal">Ben de kurnaz bir Amerikalı sanmıştım.</p>

  <p class="normal1">PEER</p>

  <p class="normal">Ne demek istediğinizi anlayamıyorum?</p>

  <p class="normal1">EBERKOPF</p>

  <p class="normal">İşte tutkular, istekler, amaçlar ve özlemlerle silahlandırılmış Gynt ordusu bütün servetiyle göründü.</p>

  <p class="normal1">BALLON</p>

  <p class="normal"><span class="ideitalik">(Takdirle)</span> İşte Mösyö Gynt, varlık dediğiniz şey!</p>

  <p class="normal1">EBERKOPF</p>

  <p class="normal"><span class="ideitalik">(Takdirle)</span> Gynt olmak ve adına şeref vermek!</p>

  <p class="normal1">PEER</p>

  <p class="normal">Ne oluyor canım, söylesenize!</p>

  <p class="normal1">BALLON</p>

  <p class="normal">Nasıl! Ne demek istediğimizi anlamadınız mı?</p>

  <p class="normal1">PEER</p>

  <p class="normal">Hayır.</p>

  <p class="normal1">BALLON</p>

  <p class="normal">Hadi canım, para ve silahla Yunanlıların yardımına gitmiyor musunuz?</p>

  <p class="normal1">PEER</p>

  <p class="normal"><span class="ideitalik">(Geriye doğru atılarak)</span> Ben mi? Hayır efendim hayır! Ben hep güçlüden yanayım. Onun için paramı Türklere ödünç vereceğim.</p>

  <p class="normal1">BALLON</p>

  <p class="normal">Mümkün değil!</p>

  <p class="normal1">EBERKOPF</p>

  <p class="normal">Hoş bir şaka!</p>

  <p class="normal1">PEER</p>

  <p class="normal"><span class="ideitalik">(Bir dakika susar, bir sandalyeye dayanır ve önemli bir tavır takınır.)</span> Beyler, beni dinleyin! Dostluğumuzun kalan kısmı duman gibi uçup kaybolmadan ayrılsak daha iyi olacak. Gölgesinden başka bir şeyi olmayan kimseler, canlarını top güllelerine siper etmekten çekinmezler. Ama insan benim gibi gemisini havuzda yüzdürür ve yünler, ipekler arasında yaşarsa, nefsini kolay kolay tehlikeye atamaz. İstiyorsanız siz Yunanistan’a gidiniz, size bedava silah veririm ve oraya kadar gitmenizi sağlarım. Hak ve özgürlük uğruna kahramanca savaşın. Hadi gidin! Türklerin üzerine cehennemin bütün ateşlerini yağdırın! Bir yeniçerinin oku ucunda can verinceye kadar çarpışın! Ama izin verin de ben size arkadaşlık etmeyeyim. Çünkü <span class="ideitalik">(elini cebinin üstüne kor)</span> benim altınım var, çünkü ben kendimim! Sir Peer Gynt! <span class="ideitalik">(Şemsiyesini açar, asılı hamakların göründüğü ormana girer.)</span></p>

  <p class="normal1">TROMPETERS</p>

  <p class="normal">Amma domuz herif ha!</p>

  <p class="normal1">BALLON</p>

  <p class="normal">Namussuzluğun bu derecesi görülmüş şey değil!</p>

  <p class="normal1">COTTON</p>

  <p class="normal">Namusu falan bir yana bırakalım. Düşünün bir kere, memleket kurtulursa biz neler kazanacaktık!</p>

  <p class="normal1">BALLON</p>

  <p class="normal">Ben daha şimdiden güzel Yunan kadınlarının başıma defne dalından taç giydirdiklerini görür gibi oluyordum!</p>

  <p class="normal1">TROMPETERS</p>

  <p class="normal">Ben de kendimi, İsveçli büyük kahramanın intikamını almış farz ediyordum!</p>

  <p class="normal1">EBERKOPF</p>

  <p class="normal">Ben de büyük vatanımın yüksek hırsının en uzak diyarlara kadar yayılmış olduğunu görür gibi oluyordum!</p>

  <p class="normal1">COTTON</p>

  <p class="normal">İşin olumlu yanını düşünecek olursak, zararımızın ne kadar büyük olduğunu anlarız. Düşündükçe ağlayacağım geliyor. Ben kendimi Olimpia’nın sahibi olmuş sayıyordum. Eski söylentilere bakılırsa orada çok zengin bakır madenleri varmış, bundan da yararlanabilirdik. Ya o ünlü Kastalia çeşmesi! Şelalelerini hesap edersek en aşağı bin beygirlik buhar gücü vermez mi?</p>

  <p class="normal1">TROMPETERS</p>

  <p class="normal">Ne olursa olsun ben gideceğim. Benim İsveç çeliğim Amerikalıların bütün altınlarına bedeldir.</p>

  <p class="normal1">COTTON</p>

  <p class="normal">Olabilir, ama biz o kalabalık arasında erir yok oluruz. Böyle olunca nerede kaldı bizim çıkarımız?</p>

  <p class="normal1">BALLON</p>

  <p class="normal">Tuh Allah belasını versin! Limanı göre göre batmak işte buna derler!</p>

  <p class="normal1">COTTON</p>

  <p class="normal"><span class="ideitalik">(Yata doğru yumruklarını sallayarak)</span> Bir sürü zavallı tutsağın alın teriyle kazanılmış altınlarının, şu yatın içinde olduğunu düşündükçe insanın aklını oynatacağı geliyor!</p>

  <p class="normal1">EBERKOPF</p>

  <p class="normal">Mükemmel bir görüş! Hemen gidelim! Denize, denize açılalım! O yeterince saltanat sürdü!</p>

  <p class="normal1">BALLON</p>

  <p class="normal">Ne yapmak niyetindesiniz?</p>

  <p class="normal1">EBERKOPF</p>

  <p class="normal">İktidarı ele geçirmek! Tayfaları elde etmek kolaydır, ileri! Yatı ele geçirelim!</p>

  <p class="normal1">COTTON</p>

  <p class="normal">Nasıl? Siz mi?</p>

  <p class="normal1">EBERKOPF</p>

  <p class="normal">Her şeyi ele geçireceğim! <span class="ideitalik">(Yata doğru gider.)</span></p>

  <p class="normal1">COTTON</p>

  <p class="normal">Çıkarım, benim de bu işe katılmamı emrediyor. <span class="ideitalik">(Onu izler.)</span></p>

  <p class="normal1">TROMPETERS</p>

  <p class="normal">Vay üçkâğıtçı vay!</p>

  <p class="normal1">BALLON</p>

  <p class="normal">Tam bir üçkâğıtçı! Ama ne çare!.. <span class="ideitalik">(Ötekileri izler.)</span></p>

  <p class="normal1">TROMPETERS</p>

  <p class="normal">Bu işi aslında beğenmediğimi her yerde söyleyebilirim.</p>

  <p class="normal">Ama ne yapayım, benim de onların peşinden gitmem gerekiyor!</p>

  <p class="indentmetin"><span class="ideitalik">(Deniz kenarı, ay ışığı, gökyüzünden bulutlar geçer, uzaktan yatın dumanlar savurarak geçtiği görülür.)</span></p>

  <p class="normal1">PEER</p>

  <p class="normal"><span class="ideitalik">(Bir aşağı bir yukarı aceleyle koşarak dürbünle denize bakar, kâh kollarını çimdikler, kâh gözlerini denize, ufka diker.)</span> Düş mü, karabasan mı? Uyanıyorum! Evet o! Açıklara doğru ok gibi ilerliyor! Hayır hayır! Ben düş görüyorum, uykudayım, sarhoşum! <span class="ideitalik">(Ellerini ovuşturarak)</span> Böyle ölmek olur mu hiç! <span class="ideitalik">(Saçlarını çeker.)</span> Düş, evet düş olmasını istiyorum! Ah, ne müthiş şey! Her şey gerçek! Hay namussuz arkadaşlar! Beni dinle Ulu Tanrım! Sen büyüksün ve adaletin kendisisin! Sana yalvarıyorum. <span class="ideitalik">(Ellerini göğe kaldırarak)</span> Benim ben, Peer Gynt! Bana acı! Beni kanatlarının altına al! Yoksa işim bitik! Şu gemiyi parçala, şu yatı batır! Hırsızları tut! Her şeylerini altüst et! Ne olur, şu anda bütün işlerini bırak da beni dinle! Dünya bir dakika kendi kendine dönebilir! Ulu Tanrı! Beni duymuyor bile! Yine her zamanki gibi sağır! Bak, artık esir ticaretinden vazgeçtim. Çinlileri imana getirmek için rahipler tuttum. Bak! Sana bu kadar hizmet ettim! Sen de bana karşılığını ver! Yardımıma koş! <span class="ideitalik">(O anda yatın bacasından bir alev fışkırır, yatın çevresini yoğun bir duman sarar, derinden bir patlama duyulur. Peer Gynt bağırır ve kumların üstüne düşer. Bir dakika sonra duman dağılır ve yat kaybolmuştur. Peer sapsarı olur. Yavaş sesle)</span> İşte ceza! Her şey battı! Bir kedi bile kalmadı! Var olsun yazgının darbesi! Yazgının darbesi mi? Hayır hayır! Bu ondan da üstün bir şey! Onlar yok oldular, ben kurtuldum! Büyük Tanrım, beni sakladığın, bütün günahlarıma bakmayarak beni kurtardığın için, sana bin kere şükür! <span class="ideitalik">(Geniş bir soluk alır.)</span> Güven altında olmak, büyük koruyucunun koruması altında bulunduğunu anlamak insana nasıl bir soluk aldırıyor!.. Şimdi de bir çölde ortada kaldım. Yiyecek içecek nereden bulacağım?! Adam sen de! Nasıl olsa bir şeyler bulurum. Burada tehlike yok ya! Ona bakalım! Beni kurtaran elbet onu da düşünmüştür. <span class="ideitalik">(Yüksek sesle ve yaltaklanan bir tavırla)</span> Doğal ki benim gibi küçücük bir kulunun yok olmasını istemez! Biraz sabırlı olalım, ona zaman tanıyalım. Canımızı ona emanet edelim. <span class="ideitalik">(Korkuyla sıçrayarak ayağa kalkar.)</span> Bir ses, bir hırlama! Şu çalıların arasından geliyor! Bir aslan olmasın! Belki de aslandır. <span class="ideitalik">(Dişleri birbirine çarparak)</span> Hayır, aslan değil! <span class="ideitalik">(Tekrar korkuyla)</span> Evet, evet aslan. Bu hayvanlar efendilerine saldıracak kadar budala değildirler: Postlarına mal olacağını bildikleri için hep bir köşeye sinerler. Onlarda içgüdü vardır. Ateşle oynamanın iyi olmadığını hissederler… Her neyse, biz tırmanacak bir ağaç bulalım. Uzakta hurma ağaçları ve akasyalar görüyorum. Onlardan birinin üzerine çıkarsam kendimi korurum. Ah ne olurdu, birkaç dua bilseydim!.. <span class="ideitalik">(Bir ağacın üstüne tırmanır.)</span> “Akşam sabaha benzemez.” Bu ayet tam bana göre. İnsanın ruhunun böyle yükseldiğini duyması ne iyi! Soylu bir düşüncenin değeri dünyanın bütün servetlerinden daha çok. Biz de ona teslim olalım. Bana acı çektirmek isterse, benim nelere dayanıklı olduğumu da bilir. Daha çok ısrar etmez. Bana bir baba gibi davranıyor. <span class="ideitalik">(Üzüntüyle içini çekerek denize bakar ve alçak sesle)</span> Ama ne yazık ki hiç de tutumlu değil!</p>

  <p class="indentmetin"><span class="ideitalik">(Gece çöl ortasında Faslı askerlerin yerleşim alanı. Askerler ateşin çevresinde uzanmışlar.)</span></p>

  <p class="normal1">BİR KÖLE</p>

  <p class="normal"><span class="ideitalik">(Saçlarını yolarak koşa koşa gelir.)</span> İmparatorun beyaz atını çaldılar!</p>

  <p class="normal1">BAŞKA BİR KÖLE</p>

  <p class="normal"><span class="ideitalik">(Üstünü başını yırtarak gelir.)</span> İmparatorun kutsal giysilerini çaldılar!</p>

  <p class="normal1">BİR MUHAFIZ</p>

  <p class="normal"><span class="ideitalik">(Koşarak gelir.)</span> Hırsızı kaçırırsanız, her birinizin ayağına yüz sopa vurulacak! <span class="ideitalik">(Savaşçılar atlarına sıçrarlar ve her biri bir yana savrularak, dörtnala giderler.)</span></p>

  <p class="normal2"><span class="ideitalik">(Gün doğarken. Hurma ve akasya ağaçları.)</span></p>

  <p class="normal1">PEER GYNT</p>

  <p class="normal"><span class="ideitalik">(Bir ağacın üzerine tırmanmış, elindeki ağaç dalıyla kendisini bir maymun sürüsüne karşı korur.)</span> Aman Tanrım! Ne gece! <span class="ideitalik">(Elindeki dalı sallayarak)</span> Sen daha orada mısın? Allah’ın belası! Bak şimdi de üzerime hindistancevizlerini atıyor. Hayır hindistancevizi değil başka bir şey! Şu maymunlar ne iğrenç hayvanlar! Kutsal kitapta “Duraksama ve dövüş” diye yazılı ama, ben de artık hal kalmadı. Son derece yorgun ve bitkinim. <span class="ideitalik">(Sabırsızlıkla silkelenerek)</span> Bu hale bir son vermeli! Şu babayiğitlerden birini tutup asmalı, derisini yüzüp içine girmeliyim: O zaman beni de kendilerinden sanırlar. Bir adam sonunda bir hiç demektir. İnsan durumuna göre boyun eğmesini bilmeli. İşte, bir sürü daha! Karınca gibi kaynıyorlar! Allah’ın belası, defol oradan! Ooo! Kudurmuş gibi saldırıyorlar! Ah ne olurdu, şöyle elimin altında bir kuyruk ya da beni yalancı hayvana benzetecek bir şeyler olsaydı!.. Şu başımın üstünde de bir şeyler kımıldanıyor. <span class="ideitalik">(Bakar.)</span> Ooo! Yine o ayakları çamurlu ihtiyar maymun! <span class="ideitalik">(Korkudan büzülür ve bir dakika öyle sessiz durur. Maymun yine saldırmak ister. Peer bu kez maymunun gururunu okşamaya karar verir.)</span> Sen misin benim ihtiyar totom! Ne de sevimli şey! Tatlılıkla yola getirmekten başka çare yok! Onları kafama atmayacaksın değil mi? Bak ben de totoyum! Biz eski dost değil miyiz? Görüyorsun ya, ben de senin dilini konuşuyorum! Heh heh! Biz amca oğullarıyız ya! Yarın totoma şekerler getireceğim!.. Hay pis yaratık! Bak hepsini birden attı!.. Ne iğrenç şey!.. Belki de şunun eti yenir! Tuhaf, anlaşılmaz bir lezzeti vardır! Hoş lezzet dediğimiz şey de alışkanlık değil mi? Bilmem, hangi filozofun dediği gibi “Yenir, tükürülür ve alışılacağı umut edilir”. Baksana şu işe, şimdi de yavrular ortaya çıktı! Herhalde bu yaratıklar, insanlara işkence etmek için yaratılmış olmalılar!.. İmdat, imdat! İhtiyar iğrenç bir şey, ama yavruları bin beter!</p>

  <p class="normal"><span class="ideitalik">(Sabah çok erken. Kayalık bir alan, uzaktan çöl görülür. Bir tarafta bir mağaraya giden derin bir hendek. Hendeğin başında bir hırsız, hırsıza yataklık yapan ve imparatorun atı ile giysisi görünür. Çok zengin koşumlu olan at bir kayaya bağlıdır. Uzakta birçok süvari görülür.)</span></p>

  <p class="normal1">HIRSIZ</p>

  <p class="normal">Tüfekler, mızraklar! Kaçalım, ama nereye?</p>

  <p class="normal1">HIRSIZA YATAKLIK YAPAN</p>

  <p class="normal">Ben ölüm kokusu alıyorum. Sanırım boynumuza ip geçecek!</p>

  <p class="normal1">HIRSIZ</p>

  <p class="normal"><span class="ideitalik">(Ellerini göğsüne kavuşturarak)</span> Hırsız oğlu, hırsızlık için yaratılmıştır!</p>

  <p class="normal1">HIRSIZA YATAKLIK YAPAN</p>

  <p class="normal">Benim babam da yatakçıydı.</p>

  <p class="normal1">HIRSIZ</p>

  <p class="normal">Yoluna gideceksin, kendin olacaksın!</p>

  <p class="normal1">HIRSIZA YATAKLIK YAPAN</p>

  <p class="normal">Sus! Pusuda bekleyelim! Ayak sesleri işitiyorum!</p>

  <p class="normal1">HIRSIZ</p>

  <p class="normal">Şuraya saklanalım, Tanrı büyüktür!</p>

  <p class="normal"><span class="ideitalik">(Mağaraya girerler ve kaybolurlar, atı ve giysiyi orada bırakırlar, süvariler uzakta gözden kaybolurlar.)</span></p>

  <p class="normal1">PEER</p>

  <p class="normal"><span class="ideitalik">(Kamıştan bir flüt yaparak gelir.)</span> Oh! Ne güzel bir sabah! Yaldızlı umutlarla dolu! Doğa gün doğuşunu parlak ışınlarla, ne olağanüstü bir güçle süslemiş! İnsan kendini ne kadar güvenli ve güçlü hissediyor! Bir boğayla dövüşecek kadar güçlü! Çevremde ne derin bir sessizlik! Ah, nasıl oldu da şimdiye kadar şu doğal güzellikleri göremedim: Büyük kentlerde kapanıp birtakım serserilerle itişmek!.. Bak şu kertenkelelere! Hiçbir şey düşünmeden, temiz hava alarak güneşte nasıl mekik dokuyorlar. Masumluk, hayvanların yaşamına değin her şeye egemen! Her bir varlık yazgısına boyun eğerek Yaradan’ın koyduğu kurallara göre yaşıyor. Her biri oyunlarında olduğu kadar kavgalarında da kendini buluyor. Sanki yaratılışın ilk günündeymişler gibi! <span class="ideitalik">(Gözlüğünü takarak)</span> İşte bir kurbağa, sanki çevresine kayadan duvar çekmiş, yalnız başını çıkarmak için bir küçük delik bırakmış. O pencereden dünyaya bakıyor ve kendi kendine yetiyor. <span class="ideitalik">(Düşünür.)</span> Kendine yetmek mi? Ben bunu bir yerde okumuştum, ama nerede? Sanırım eski bir büyü kitabında olmalı! Bu kitabın adı aile kitabı mıydı? Ah ne sıkıntılı şey Tanrım! Yaşlandıkça zaman ve mekân birbirine karışıyor belleğimi yitiriyorum! <span class="ideitalik">(Bir gölgeye çekilir ve oturur.)</span> Burası serin. Azıcık uzanayım. İşe şurada hayvanlara yarayabilecek bitkiler. Bunların kökleri yenilebilir. <span class="ideitalik">(Bir tanesini çiğner.)</span> Bu ancak hayvanlara yarar. Ama kutsal kitap “Doğayı yeneceksin” demiyor mu? Az ötede de “Yükselen alçalacak, alçalan yükselecektir” diye yazılı değil mi? (<span class="ideitalik">Kaygılı</span>) Yükselmek! İşte beni bekleyen gelecek! Başka türlü olamaz. Talih bana yardım edecek. Buradan kurtulup yolumu sürdüreceğim. Bu bir deneyim. Tanrı bana güç verirse yolum açılacak!</p>

  <p class="normal"><span class="ideitalik">(Düşüncelerinden sıyrılmaya çalışır, bir cigara yakar, uzanır ve çölü seyre dalar.)</span> Ne bitip tükenmez, ne sonsuz bir yalnızlık! Uzakta bir devekuşu, hepsi bu! Tanrı bu boş ve cansız yerleri yaratırken ne amaçlıyordu acaba? Neden hiçbir verimliliği olmayan şu yanık, çorak, yararsız küre parçasını yarattı? Dünya kuruldu kurulalı, yaratanına olan basit bir şükran borcunu bile ödeyemeyen bu sonsuz toprakları yaratırken neydi amacı? Doğa israftan başka bir şey değil! Şurada, doğuda görünen parıltı deniz olabilir mi? Yok canım, bir serap olmalı. Deniz batıda kalıyor! Onu çölden ayıran tepeciklerden oluşan bir duvarla sınırlı! <span class="ideitalik">(Birden bir şey düşünür.)</span> Bir duvar mı? O halde ben!.. Tepeler o kadar yüksek değil. O duvarı yıkarak bir kanal açabilirsem, bu çölü canlandırabilirim. O zaman bu çöl büyük bir denize dönüşür, üstünde de zengin adacıklar oluşur. Kuzeyde deniz, zümrüt gibi kayalıkların arasından görünecek. Güneye doğru da, bugünkü kervan yolu üzerinde yelkenlerini şişirmiş gemiler izlerini çizecek. İnsana can veren bir rüzgâr esecek. Bu durgun ve kokuşmuş havayı dağıtacak. Bulutlardan serin yağmurlar yağacak. Hurma ağaçları kalabalık kasabaların çevresinde yapraklarını sallayacak. Güneyde daha ileride yeni bir kültürün beşiği olan sahil kasabaları yayılacak. Buhar, fabrikaları canlandıracak. Burası hiç kuşkusuz sömürgelerin şahı olacak. Bütün bunları keşfedense, trenine binip Nil Nehri’ne doğru yol alacak. Denizin ortasındaki en verimli bölgeye Norveç soyundan gelenleri yerleştireceğim. Hallingdal ulusu hemen hemen kral kanındandır. Araplarla birleşmeleri işi tamamlar. Başkentimi, Peeropolis’i amfitiyatro biçiminde bir körfez üzerine yaptıracağım. Dünya devrini yaptı. Şimdi yeni bir devir başlıyor. Gynt Devri! Benim yeni doğan dünyamın devri! <span class="ideitalik">(Sıçırayarak)</span> Sermaye olursa sorun kalmaz! Evet set kapaklarını açmak için, bana bir altın anahtar gerek! Ölüme karşı savaş! Onursuzların gizli hazinelerini açtıralım! Her yerde özgürlük havası esecek! Nuh’un gemisindeki eşek gibi öyle bir anırtı koparacağım ki sesim bütün dünyada duyulacak! Bütün sahilleri mahkûm oldukları boşluktan kurtarıp servet ve özgürlüğe boğacağım! Hadi ileri! Doğu’nun ve Batı’nın bütün sermayeleri bana gelsin! Şu anda bir at için krallığımın yarısını veririm! <span class="ideitalik">(At kişner.)</span> Bir at! Giysiler! Mücevherler! Silahlar! <span class="ideitalik">(Yaklaşarak)</span> Mümkün değil!.. Olur şey değil, doğru! “İmanla dağ yerinden oynar” diye bir şey okumuştum, ama bir at yaratıldığını duymamıştım! Ben budala mıyım, a canım! İşte at gözümün önünde. İyi öyleyse! <span class="ideitalik">(Giysilerini kendi elbisesi üzerine giyer ve kendini izler.)</span> Haşmetmeap Peer Hazretleri! Hem de tepeden tırnağa kadar Arap! Vallahi insan ne olacağını hiç bilmiyor. Hadi ileri, benim güzel atım! <span class="ideitalik">(Ata biner!)</span> Ayaklarıma da altın üzengiler! İnsanın soyluluğu ata binişinden belli olur.</p>

  <p class="normal">(<span class="ideitalik">Dörtnala çöle doğur giderek kaybolur.</span>)</p>

  <p class="normal"><span class="ideitalik">(Bir vahada, bir Arap şeyhinin çadırı. Peer Gynt, hırsızların çaldıkları giysileri giyinmiş, yumuşak bir sedir üstüne uzanmış, kahve ve çubuk içmektedir. Önünde Anitra şarkı söyleyerek dans eder. Genç kızlardan oluşan bir de koro vardır.)</span></p>

  <p class="normal1">KORO</p>

  <p class="normal">İşte peygamber geldi</p>

  <p class="normal">Bize kum denizinden.</p>

  <p class="normal">Tanrı’ya şükrederek</p>

  <p class="normal">Yürüyelim izinden.</p>

  <p class="normal">El üstünde tutalım</p>

  <p class="normal">Kudretli peygamberi.</p>

  <p class="normal">Büyük şenlik yapalım</p>

  <p class="normal">İnletelim gökleri.</p>

  <p class="normal">Hoş geldi peygamber, Ney çalın! Tef vurun!</p>

  <p class="normal">Şükredin Tanrı’ya! Raks edin! Şen olun!</p>

  <p class="normal1">ANITRA</p>

  <p class="normal">Beyaz atın üstünde,</p>

  <p class="normal">Koşarak bize geldi.</p>

  <p class="normal">Önünde diz çökelim,</p>

  <p class="normal">Ellerini öpelim.</p>

  <p class="normal">Gözleri ateş gibi</p>

  <p class="normal">Hem sıcak hem de parlak.</p>

  <p class="normal">Ne büyük mutluluk</p>

  <p class="normal">Uzaktan ona bakmak!</p>

  <p class="normal">Şimşek gibi çakarak</p>

  <p class="normal">Gelince çölümüze,</p>

  <p class="normal">Karanlıklar dağıldı</p>

  <p class="normal">Işık yağdı gönlümüze.</p>

  <p class="normal">Korkunç “semum”da bile</p>

  <p class="normal">Yolunu yitirmedi.</p>

  <p class="normal">Bize doğru gelmekte</p>

  <p class="normal">Hiç tereddüt etmedi.</p>

  <p class="normal1">KORO</p>

  <p class="normal">Hoş geldi peygamber! Ney çalın! Tef vurun!</p>

  <p class="normal">Şükredin Tanrı’ya! Raks edin! Şen olun!</p>

  <p class="indentmetin"><span class="ideitalik">(Kızlar şarkı söylerler ve dans ederler.)</span></p>

  <p class="normal1">PEER</p>

  <p class="normal">Kitap’ta “Hiç kimse kendi memleketinde peygamber değildir” diye yazılı. Bu ne doğru bir sözmüş. Burası Charlestown çevresinden daha çok hoşuma gidiyor. Orada sahte sesler, bana uygun olmayan, özü karanlık şeyler var. Orada hep yabancı gibiyim. Onun için orada kalıp da ne yapacaktım? O karınca yuvasına saplanıp kalmanın ne anlamı vardı? Şimdi o zamanları düşünüyorum da bir türlü anlayamıyorum. Demek her şey rastlantıydı, işte o kadar. Altının gücüyle insanın kendisi olması, evini kum üzerine kurmak demektir. Sıradan insan bir saat ya da yüzük karşısında yerlerde sürünür, kuyruk sallar. Kravat iğnenize, yüz kere şapkasını yerlere kadar sürterek selam verir. Ama saat, iğne, yüzük, siz değilsiniz!.. Peygamberlik! İşte hiç olmazsa ne olduğu belirgin bir şey, bir makamdır! İnsan neyin nesi olduğunu bilir! Saygı görüyorsa, onuruna şenlikler yapılıyorsa; onun için yapılıyordur, parası için değil! İnsan neyse sadece odur. Ne talihe, ne rastlantıya, hiçbir şeye borçlu değildir. Ne ayrıcalığa ne de değerini kanıtlayacak bir belgeye ihtiyacı vardır… Peygamber! Vallahi bu çok işime geldi! Hem bu bana çölü geçerken öyle beklenilmedik bir şekilde geldi ki. Fas imparatorunun giysisiyle atını çalmışlardı. Hırsızlar izlenildiklerini anlayınca, atı da giysileri de yarı yolda fırlatıp kaçtılar. Ben de giyindim, kuşandım, atıma atladım. Şu görkemli halimle şu doğal insanların arasına karışınca, beni “peygamber” sandılar. Onlar için sorun basitti. Amacım onları aldatmak değil. Hem peygamberlikle yalancılık birbiriyle ilintisi olmayan şeyler. Ne zaman istersem çekip gidebilirim, tehlike de yok. Onlara hiç bağlı değilim. Bu işin özelliği şu: İstediğim zaman geldiğim gibi giderim. Atım hazır. Tek sözcükle, her şey benim elimde.</p>

  <p class="normal1">ANITRA</p>

  <p class="normal"><span class="ideitalik">(Yaklaşarak)</span> Peygamberimiz efendimiz!</p>

  <p class="normal1">PEER</p>

  <p class="normal">Cariyem ne istiyor?</p>

  <p class="normal1">ANITRA</p>

  <p class="normal">Çölün oğulları şurada, çadırın önünde toplanmışlar, yüzünü görmek istiyorlar.</p>

  <p class="normal1">PEER</p>

  <p class="normal">Dur! Onlara söyle, uzakta dursunlar. Dileklerini uzaktan dinlemek istiyorum. Ve yine onlara söyle ki, çadırımın altında erkek yüzü görmeye tahammül bile edemem! Erkekler, çocuğum, sefil yaratıklardır; iğrenç varlıklar. Ah Anitra! Bilmezsin, onlar insanı nasıl aldatırlar! Ne günahlar işlerler, bir bilsen yavrucuğum!.. Hadi artık yetişir! Kadınlar dans etsinler! Peygamber kötü anılardan bir an önce kurtulmak istiyor!</p>

  <p class="normal">KORO</p>

  <p class="normal">Bak peygamber ağlıyor bizlerin günahına,</p>

  <p class="normal">Yürekler dayanmıyor onun ah ü vahına.</p>

  <p class="normal">İyi kalpli peygamber, ne kadar da cömerttir</p>

  <p class="normal">Pişmanlık duyan kula cennet va’detmektedir.</p>

  <p class="normal1">PEER</p>

  <p class="normal"><span class="ideitalik">(Dans eden Anitra’yı gözleriyle izleyerek)</span> Bacakları trampet değneği gibi oynuyor: Nasıl da iştah açıcı! Endamı güzellik kurallarına pek uygun olmasa da, güzellik dediğimiz nedir ki? Görece değil mi? Yalnız yerinde ve zamanında geçer akça! Ayakları çok temiz değil, kolları da. Ama bu bir kusur sayılmaz. Beni dinle Anitra!</p>

  <p class="normal1">ANITRA</p>

  <p class="normal"><span class="ideitalik">(Yaklaşarak)</span> Cariyen emrini bekliyor!</p>

  <p class="normal1">PEER</p>

  <p class="normal">Sen insanı çıldırtırsın yavrum. Bak peygamber heyecan içinde! Bunu sana kanıtlayayım mı? İşte bak seni cennetime huri yaptım bile!</p>

  <p class="normal1">ANITRA</p>

  <p class="normal">Mümkün değil efendimiz!</p>

  <p class="normal1">PEER</p>

  <p class="normal">Kararım karardır!</p>

  <p class="normal1">ANITRA</p>

  <p class="normal">Bu nasıl olur efendimiz?</p>

  <p class="normal1">PEER</p>

  <p class="normal">O işi bana bırak. Seni ben okutacağım. Sende ruh mu yok? Kuşkusuz kaba ve cahilsin, bunu üzülerek görüyorum. Ama korkma! Sende o ruhu içselleştirecek kadar yeterli gizilgüç var! Ben bunu seni görür görmez anlamıştım. Hiçbir zaman çok büyük bir atılım yapamayacaksın. Sana öylesine derin bir ruh vaat etmiyorum. Ama ne çıkar bundan? Sana ne gerekliyse, ona sahip olacaksın ya!</p>

  <p class="normal1">ANITRA</p>

  <p class="normal">Peygamberimizin eli ve gönlü çok açık.</p>

  <p class="normal1">PEER</p>

  <p class="normal">Tereddüt ediyorsan söyle!</p>

  <p class="normal1">ANITRA</p>

  <p class="normal">Ben ruhtan çok…</p>

  <p class="normal1">PEER</p>

  <p class="normal">Söyle söyle! Çekinme!</p>

  <p class="normal1">ANITRA</p>

  <p class="normal">Ruhum olmuş olmamış, pek tasam değil, ama beni sevindirmek istersen…</p>

  <p class="normal1">PEER</p>

  <p class="normal">Evet!</p>

  <p class="normal1">ANITRA</p>

  <p class="normal"><span class="ideitalik">(Sarığını göstererek)</span> Şu güzel zümrüdü!</p>

  <p class="normal1">PEER</p>

  <p class="normal"><span class="ideitalik">(Son derece memnun mücevheri uzatarak)</span> Anitra! Havva’nın öz kızı! Çekiciliğine tutuldum. Sonunda her şeyden önce ben de insanım! Saygın bir şairin dediği gibi “Ezeli kadınlık beni çekiyor”.</p>

  <p class="normal"><span class="ideitalik">(Mehtaplı bir gece, Anitra’nın çadırının önünde bir hurmalık.)</span></p>

  <p class="indentmetin"><span class="ideitalik">(Peer elinde bir Arap lavtası bir ağacın altında oturmuştur. Saçlarını kestirmiş, sakalını kırptırmış, son derece gençleşmiştir.)</span></p>

  <p class="normal1">PEER</p>

  <p class="normal"><span class="ideitalik">(Çalar ve söyler.)</span></p>

  <p class="normal">Yeni bir aşk peşinden serbestçe koşmak için,</p>

  <p class="normal">Cennetimi kilitleledim, rüzgâra yelken açtım.</p>

  <p class="normal">Sahilde hurilerim ağlarken için için,</p>

  <p class="normal">Ben düşler kurarak oradan uzaklaştım.</p>

  <p class="normal">&nbsp;</p>

  <p class="normal">Gemim yol aldı hızla çok uzak bir ülkeye,</p>

  <p class="normal">O ülke kızgın kumlar seraplar ülkesiydi.</p>

  <p class="normal">Gemim göğsünü gerdi her türlü tehlikeye,</p>

  <p class="normal">Kulağıma gelen ses hurmalığın sesiydi.</p>

  <p class="normal">&nbsp;</p>

  <p class="normal">Hemen gemimi yaktım yere ayak basınca,</p>

  <p class="normal">Atladım üzerine duru beyaz bir atın.</p>

  <p class="normal">Yıldırım oldu atım kırbacı şaklatınca,</p>

  <p class="normal">Attı beni tahtına yeni bir saltanatın!</p>

  <p class="normal">&nbsp;</p>

  <p class="normal">Nazlı güzel Anitra, sahraların bülbülü,</p>

  <p class="normal">Semaların yıldızı, bahçelerin şen gülü,</p>

  <p class="normal">Seni gören kurtulur her türlü ıstıraptan,</p>

  <p class="normal">Sen daha çarpıcısın en nefis bir şaraptan.</p>

  <p class="normal"><span class="ideitalik">(Lavtayı boynuna asar.)</span> Her şey susuyor! Güzel kız mutlaka kulağını dikmiş şarkımı dinliyordur. Belki de yarı çıplak şu perdenin arkasına gizlenmiş beni gözetliyordur. Şüşt! Kulağıma bir ses geliyor, şişe mantarı açılıyormuş gibi bir ses! İşte yine o ses! Acaba bir sevgi ahı mı? Yoksa şarkı sesi mi? Hayır, şimdi anladım, yakından gelen bir horultu. Ne musiki! Bülbül, sesini kes! Anitra uyuyor! Cıvıltın Anitra’yı uyandırırsa bu sana pahalıya mal olur!.. Yok yok, hayır, sen gene de sürdür ötmeni! Kitap’ta dendiği gibi “Bülbül şarkıcıdır”. Ben de şarkıcı değil miyim? Sen de, ben de uyum dolu sesimizin tınısıyla ince ve duyarlı yürekleri fethediyoruz. Dupduru geceler şarkı söylemek içindir. Müzik bizim ortak yanımız. Bülbül için olduğu gibi, Peer Gynt için de müzik yapmak “kendi olmak” demektir. Varsın uyusun güzel kız. Benim gibi bir âşık için, mutluluğun en büyüğü değil mi bu? Hoş, mutluluğun doruk noktası, bardağa değmeden dudağı uzatmak değil mi?.. Ayy! İşte geliyor! Ta kendisi! İyi, böyle olması daha hoşuma gitti!</p>

  <p class="normal1">ANITRA</p>

  <p class="normal"><span class="ideitalik">(Çadırdan çıkar.)</span> Böyle gece vakti beni çağıran efendimiz miydi?</p>

  <p class="normal1">PEER</p>

  <p class="normal">Evet, ben çağırdım. Seni peygamber çağırdı! Bilmem hangi cehennem gürültüsü beni uykudan sıçrattı. Sanki bir av borusu belki de kedilerin konseri!</p>

  <p class="normal1">ANITRA</p>

  <p class="normal">Hayır efendim, av borusu değil. Büsbütün başka şey!</p>

  <p class="normal1">PEER</p>

  <p class="normal">Ya neydi?</p>

  <p class="normal1">ANITRA</p>

  <p class="normal">Yalvarırım sana, beni bağışla!</p>

  <p class="normal1">PEER</p>

  <p class="normal">Söyle!</p>

  <p class="normal1">ANITRA</p>

  <p class="normal">Beni utandırma!</p>

  <p class="normal1">PEER</p>

  <p class="normal"><span class="ideitalik">(Ona yaklaşarak)</span> Belki de sana zümrüdü verdiğim zaman tepeden tırnağa kadar duyduğum şeydi!</p>

  <p class="normal1">ANITRA</p>

  <p class="normal"><span class="ideitalik">(Korkuyla)</span> Tanrı esirgesin! Sen ki dünyanın ışığısın! Kendini nasıl iğrenç bir hayvanla bir tutarsın!</p>

  <p class="normal1">PEER</p>

  <p class="normal">Ah, yavrucuğum! Aşk işlerinde bir erkek kediyle bir peygamber arasında fark yoktur!</p>

  <p class="normal1">ANITRA</p>

  <p class="normal">Efendimizin dudaklarından zarif bir şakanın balları akıyor!</p>

  <p class="normal1">PEER</p>

  <p class="normal">Küçük dostum! Sen de her kadın gibi, büyük adamların dış görünüşüne aldanıyorsun. Gerçekte ben çok şakacıyım; özellikle de sevdiğimle baş başa kaldığımda. Ama mesleğim gereği maske takmam gerekiyor. Peygamberlik icabı kimi kez sert oluyorum! Ama yalnız sözle… Eh artık, bu kadar komedi yetişir! Bak sana söyleyeyim, seninle baş başa kalınca peygamber filan değilim ben, sadece Peer’im, neysem oyum, senden başka bir şey istemiyorum.</p>

  <p class="normal"><span class="ideitalik">(Bir ağacın altına oturur ve Anitra’yı kucağına çeker oturtur.)</span></p>

  <p class="normal1">PEER</p>

  <p class="normal">Gel Anitra! Yeşil hurma dallarının serinliği altına kendimizi bırakalım. Kulağına fısıldayacağım sözlere güleceksin. Sonra rollerimiz değişecek. Kızıl dudakların kulaklarıma aşkını fısıldarken gülme sırası bana gelecek.</p>

  <p class="normal1">ANITRA</p>

  <p class="normal"><span class="ideitalik">(Ayaklarına uzanarak)</span> Sözlerini anlayamıyorum ama, her biri bana hoş bir tını gibi geliyor. Söyle efendim, bana vaat ettiğin ruh, seni böyle dinlerken mi gelecek?</p>

  <p class="normal1">PEER</p>

  <p class="normal">Ruhun ışığı sana daha sonra gelecek kızım! Ufukta, güneşin doğuşunun pembelikleri arasında altın harflerle yazılı “İşte gün” sözcükleri belirdiği zaman, ders başlayacak! Hiç korkma, seni ben okutacağım. Ama bu ılık gecenin sessizliği içinde eski ve yıpranmış bir bilginin kisvesine bürünmüş bir öğretmen gibi davranmak budalalık olur. Ve sonunda insan iyice düşünürse aslolan ruh değil, yürektir.</p>

  <p class="normal1">ANITRA</p>

  <p class="normal">Konuş efendim konuş. Sen söyledikçe gönlüme ışıklar yağıyor.</p>

  <p class="normal1">PEER</p>

  <p class="normal">Göz kamaştırıcı aydınlık, derin bir karanlıktır. Muhakemeyi abartmak, genellikle budalalıktır. İnsanüstü bağırmak dilsizliktir. Korkaklık acımasızlıkta kendisini gösterir. Gerçeği abartma, tersine olgunluktur. Evet çocuğum, ben yaşamda birçok ruhu inceleme olanağı buldum. Ama hiçbiri beni aydınlatmadı. Dünyada ruhla besili ne adamlar bilirim ki, gerçeği görmekte senden çok güçlük çekerler. Bunlar arasında öyle bir varlık tanıdım ki, gerçek bir inci olmasına karşın, amacına ulaşamadı, pusulayı şaşırdı… Şu vahanın etrafını çeviren çölü görüyor musun? Denizlerin bu çöle yayılması için başımdaki sarığı sallamam yeterli. Ama yeni memleketler, yeni denizler yaratacak kadar budala da değilim! Sen yaşamanın ne olduğunu biliyor musun?</p>

  <p class="normal1">ANITRA</p>

  <p class="normal">Sen bana öğret!</p>

  <p class="normal1">PEER</p>

  <p class="normal">Zamanı yüksekten aşmak, ayaklarını ıslatmadan nehri geçmek ve bütün bunları kendinden hiçbir şey yitirmeden gerçekleştirmek! İnsan kendisi olabilmesi için yavrum, genç ve güçlü olmak gerekir. İhtiyar bir kartal tüylerini yitirir. Geçkin bir gül güzelliğini kaybeder, ihtiyar bir kadın dişlerini... Deri buruşukluğu gibi ruh da buruşur. Gençlik, gençlik! Seninle egemenliğimi sürdürmek istiyorum! Ama bağlarda, hurmalıklarda değil, sultanı olacağım genç kadınların yüreklerinde! Seni etkilemek, yeni bir hükümdarlık kurmak için, senin kalbini seçmek lütfunda bulundum… Gönlünün sultanı olmak istiyorum! Ama yeni bir kural getireceğim: Ayrılmamız ölüm olacak! Yani senin için... Bana ait olmayan hiçbir şeyin kalmayacak! Ne evet, ne hayır, benim arzularımdan başka bir arzun olmayacak! Gece gibi siyah saçların ve sahip olduğun tatlı şeyler benim şahane kudretimin önünde eğilecek, bütün bunlar benim Babil bahçelerim olacak! Onun içindir ki, ruhunun olmaması beni üzmüyor. Böyle olduğun gibi olman daha iyi. Bir ruha sahip olmak, insanı kendini beğenmeye yöneltir. Şimdi beni dinle! İstersen, ayak bileğine bir halka geçirmeye razıyım. Bu, her ikimiz için de daha hayırlı olur. Ruh yerine ben senin olacağım. Hiçbir şey değişmeyecek. <span class="ideitalik">(Anitra horlar.)</span> Nasıl? Uyuyor! Acaba sözlerim ona hiç dokunmadan üzerinden mi kayıp geçti? Hayır! Âşıkane sözlerimin etkisi o kadar güçlüydü ki, hızlı bir cereyan gibi onu uzaklara, ta düş dünyasına kadar götürdü. <span class="ideitalik">(Kalkar ve Anitra’nın göğsünü mücevherlerle doldurur.)</span> İşte gerdanlıklar! İşte daha birçok mücevher! Uyu Anitra ve Peer’i düşün!.. Uyu! Uyurken bir hükümdar tacı kazandın! Bu gece Peer yalnız kendi gücüyle kazandı.</p>

  <p class="normal"><span class="ideitalik">(Kervan yolu, vaha uzaktan kaybolur.)</span></p>

  <p class="normal"><span class="ideitalik">(Peer, Anitra’yı önüne oturtmuş beyaz atı üstünde yol alır.)</span></p>

  <p class="normal1">ANITRA</p>

  <p class="normal">Ya beni bırakırsın ya da seni ısırırım!</p>

  <p class="normal1">PEER</p>

  <p class="normal">Deli kız!</p>

  <p class="normal1">ANITRA</p>

  <p class="normal">Peki, benden ne istiyorsun!</p>

  <p class="normal1">PEER</p>

  <p class="normal">Senden ne mi istiyorum? Seninle kartalla güvercin oyunu oynamak istiyorum! Seni kaçırmak! Çılgınlıklar yapmak!</p>

  <p class="normal1">ANITRA</p>

  <p class="normal">Utanmıyor musun? Senin gibi ihtiyar bir peygamber!..</p>

  <p class="normal1">PEER</p>

  <p class="normal">Sus! Peygamber ihtiyar değildir. Sen budala mısın, bu ihtiyarlık işareti midir?</p>

  <p class="normal1">ANITRA</p>

  <p class="normal">Bırak beni! Geri dönmek istiyorum!</p>

  <p class="normal1">PEER</p>

  <p class="normal">Seni şımarık seni! Dönmek mi istiyorsun? Sahi mi? Nereye dönmek istiyorsun? Babanın evine mi? Bizim gibi kafesinden kaçmış, serbestliğe kavuşmuş kuşlar bir daha geri dönmezler! Hem de yavrum hep bir yerde mıhlanıp kalmak iyi değildir. İnsan iyice tanışmadan kazandığını saygıda kaybeder. Özellikle de kendini peygamber diye tanıtmış olursa! Artık bu işe bir son vermek zamanı gelmiştir. Çöl evlatlarının ruhları kahramandır. Ama inanç ve imanlarının eksik olduğu da ortada.</p>

  <p class="normal1">ANITRA</p>

  <p class="normal">Evet, ama senin peygamberliğin doğru mu?</p>

  <p class="normal1">PEER</p>

  <p class="normal">Ben senin hükümdarınım! <span class="ideitalik">(Anitra’yı kucaklamak ister.)</span> Oh, oh, bak! Küçük kuşum nasıl ötüyor?</p>

  <p class="normal1">ANITRA</p>

  <p class="normal">Şu parmağındaki yüzüğü versene!</p>

  <p class="normal1">PEER</p>

  <p class="normal">Al sevgilim al, bütün mücevherlerim senin olsun!</p>

  <p class="normal1">ANITRA</p>

  <p class="normal">Ne tatlı, ne güzel sözler söylüyorsun!</p>

  <p class="normal1">PEER</p>

  <p class="normal">Böyle söylemek insanı sarhoş ediyor. Ben attan inmek istiyorum. Bir köle gibi atının dizginini tutacağım! <span class="ideitalik">(Kırbacını Anitra’ya verir ve attan iner.)</span> Görüyor musun gülüm, nazlı çiçeğim! Güneş beni çarpıp ayaklarının dibine serinceye kadar, böylece kum ve toz içinde yürüyeceğim! Ben gencim Anitra! Onu iyi bil! Bak nasıl gülüyor ve şaka yapıyorum! Gülüp eğlenmek gençliğin göstergesidir! O kadar kalın kafalı olmasaydın, sevgili gülüm, “Böyle çılgınlıklar yaptığına göre daha çok gençtir” diyecektin.</p>

  <p class="normal1">ANITRA</p>

  <p class="normal">Evet gençsin… Daha başka yüzüklerin de var mı?</p>

  <p class="normal1">PEER</p>

  <p class="normal">Öyle değil mi? Bak görmüyor musun bir geyik gibi sıçrıyorum! İnan ki gencim! Çok doğru! Hoppala! Bak şimdi dans edeceğim!</p>

  <p class="normal"><span class="ideitalik">(Şarkı söyler ve dans eder.)</span></p>

  <p class="normal">Bana mutluluk veren</p>

  <p class="normal">Tatlı güzel pilicim.</p>

  <p class="normal">Biraz beni gagala</p>

  <p class="normal">Bak yanında bir hiçim!</p>

  <p class="normal1">ANITRA</p>

  <p class="normal">Aman peygamberim, kan ter içinde kaldın! Şimdi çatlarsın diye ödüm kopuyor. Kuşağında sallanan o ağır yükü bana ver!</p>

  <p class="normal1">PEER</p>

  <p class="normal">Beni ne kadar düşünüyorsun! Bundan sonra heybemi sen taşıyacaksın. Birbirini seven yüreklerin mutlu olabilmeleri için altına ihtiyaçları yoktur!</p>

  <p class="normal"><span class="ideitalik">(Tekrar şarkı söyleyerek dans etmeye koyulur.)</span></p>

  <p class="normal">Peer artık çılgına döndü,</p>

  <p class="normal">Ne yapacağını bilmiyor.</p>

  <p class="normal">Bütün kötülükleri eriyip söndü</p>

  <p class="normal">Ne yapacağını bilmiyor.</p>

  <p class="normal">Peer artık çılgına döndü!</p>

  <p class="normal1">ANITRA</p>

  <p class="normal">Peygamberi dans ederken görmek ne keyif!</p>

  <p class="normal1">PEER</p>

  <p class="normal">Bırak şu peygamberi şimdi bir yana! Gel giysilerimizi değişelim. Hadi, at üstündekileri…</p>

  <p class="normal1">ANITRA</p>

  <p class="normal">Kaftanın çok uzun, kuşağın çok geniş, çorapların çok dar…</p>

  <p class="normal1">PEER</p>

  <p class="normal">İyi ya!.. <span class="ideitalik">(Diz çöker.)</span> Hadi bakayım, bana biraz acı çektir. Seven bir yürek için acı çekmek çok tatlı bir şey. Beni dinle! Şatomuza gidince…</p>

  <p class="normal1">ANITRA</p>

  <p class="normal">Yani cennetine değil mi?.. Daha çok uzak mı?</p>

  <p class="normal1">PEER</p>

  <p class="normal">Oo, daha çok uzak… Bin fersah kadar yolumuz var…</p>

  <p class="normal1">ANITRA</p>

  <p class="normal">Çok uzakmış!</p>

  <p class="normal1">PEER</p>

  <p class="normal">Dur, sana vaat ettiğim ruhu vereceğim.</p>

  <p class="normal1">ANITRA</p>

  <p class="normal">Teşekkür ederim, benim ruha ihtiyacım yok. Sen benden, sana acı çektirmemi istememiş miydin?</p>

  <p class="normal1">PEER</p>

  <p class="normal"><span class="ideitalik">(Ayağa kalkar.)</span> Evet büyük bir acı! Büyük ama kısa. Yalnız iki üç gün sürsün!</p>

  <p class="normal1">ANITRA</p>

  <p class="normal">Anitra peygamberin sözünden çıkamaz. Hoşça kal! <span class="ideitalik">(Peer’in parmaklarına güçlü bir kamçı darbesi indirir, dizgini çevirir ve dörtnala kaybolur; Peer yıldırımla vurulmuş gibi bir dakika hareketsiz kalır.)</span></p>

  <p class="normal"><span class="ideitalik">(Aynı dekor bir saat sonra)</span></p>

  <p class="normal1">PEER</p>

  <p class="normal"><span class="ideitalik">(Çok sakin ve düşünceli hareketlerle üzerindeki Arap giysilerini birer birer çıkarır. Bu işi bitirdikten sonra cebinden bir yolculuk kasketi çıkararak başına giyer ve Avrupalı kıyafetinde görünür. Başından çıkardığı sarığı atarak)</span> İşte Arap, işte ben! Bütün bunlar, benim hiçbir işime yaramadı. Çok şükür ki kanıma sinmedi, yalnız elbiselerimde kaldı! Hem benim burada işim ne? Sanki Hıristiyan olarak yaşamak ve gösterişten kaçınmak, ahlak ve kanunu göz önünden ayırmamak, öldükten sonra da mezarı başında söylenecek bir nutka ve tabutu üstüne konacak bir çelenge hak kazanmak daha iyi değilmiş gibi! Çılgın kız! Az daha beni baştan çıkarıyordu. Onda beni böyle etkileyecek ne vardı? Vallahi bilmiyorum! Neyse, bu şaka da bitti! Az daha gülünç bir duruma düşecektim. Hata ettim, biliyorum. Tek tesellim, bu hatanın kişiliğimle değil konumumla ilgili olması. Bu, peygamberlik yaşamının sonucu. İğrenç, hareketsiz, tatsız tuzsuz bir yaşam. Peygamberlik kötü bir sanat! Beni soydular, orası kesin! Ama, bereket versin ki az buçuk birikmiş param var: Biraz da cep harçlığı, biraz da Amerika’daki para. Herhalde ortada kalmış değilim! Durumum iyi bile sayılır. Artık ne bir atın, ne de bir arabacının tutsağıyım. Üzerime yüklenmiş birçok yük yok. Sözün kısası, her şey benim elimde! Şimdi hangi yolu seçeyim? Önümde açılan iki yol var! Akıllı ile budala, seçtiği yolda anlaşılır… Ben yapacağımı bilirim! Bugünkü durumu aydınlatmak için çok eski zamanlara ait öyküleri inceleyeceğim. Gerçi benim bilgim çok ilkel. Tarihin mekanizması ise son derece çetin ve karışık. Ama ne olacak canım? İnsan en doğru sonuçlara rastlantı sonucu ulaşır. Hem bir ülkü edinmek ve ona doğru çelikten bir istenç gücüyle adım adım yürümek insanın ruhunu yükseltiyor! <span class="ideitalik">(Heyecanla)</span> Bütün bağları koparmak, memleketiyle, dostlarıyla ilgiyi kesmek, servetini küçümsemek, sevginin mutluluğuna veda etmek; bütün bunlar, gerçeğin sırrını ortaya çıkarmak için… Gerçeği aramanın göstergeleri bunlar. Yazgımın sırrını çözdüğüm için, düşünülemeyecek derecede mutluyum! Yaşamın yollarını bırakıp geçmişin derinliklerine dalıyorum. Geçmişin insanları imansız, eylemleri güçsüz! Kadınlara gelince, onlar da sadece ihaneti tanırlar! <span class="ideitalik">(Gider.)</span></p>

  <p class="indentmetin"><span class="ideitalik">(İskandinavya’da bir yaz günü, orman içinde bir kulübe. Kapısı ardına kadar açıktır, kapının üstünde büyük bir tahta kilit, kapının yukarısında bir geyik kafası. Kulübenin çevresinde keçiler otlarlar. Kulübenin önünde olgun, sarışın ve güzel bir kadın, güneşte oturmuş yün eğirir. Kadın ara sıra yola bakar ve şarkı söyler.)</span></p>

  <p class="normal1">SOLVEIG</p>

  <p class="normal">Geçiyor aylar yıllar hicranım tükenmiyor</p>

  <p class="normal">Uzaktaki sevgilim senden haber gelmiyor.</p>

  <p class="normal">Yine günün birinde sen bana döneceksin,</p>

  <p class="normal">Sana verdiğim sözü tuttuğumu göreceksin.</p>

  <p class="normal"><span class="ideitalik">(Keçileri toplar tekrar yün eğirmeğe koyulur.)</span></p>

  <p class="normal">Tanrım korusun seni, adım attığın yerde,</p>

  <p class="normal">Tanrım korusun seni, düşürmesin hiç derde.</p>

  <p class="normal">Hiç şikâyet etmeden bekliyorum yolunu</p>

  <p class="normal">Tanrım elbette bir gün kavuşturur kulunu.</p>

  <p class="indentmetin"><span class="ideitalik">(Mısır’da gün doğarken, kumun üzerinde Memnon’un heykeli görünür.)</span></p>

  <p class="normal1">PEER</p>

  <p class="normal"><span class="ideitalik">(Sakin sakin yürüyerek gelir ve bir dakika çevresine bakar.)</span> İşte buradan başlayabilirim. Değişiklik olsun diye şimdi de Mısırlı oldum ama bir dakika bile kendim olmaktan ayrılmaksızın. Bundan sonra Asur’a gideceğim. Dünyanın yaratıldığı zamandan başlamak istersem, işin içinden çıkamam. Geçmişimizde kutsallaştırılan şeylerin dışında kalmaya karar verdim. Geçmişin olumlu izlerini nasıl olsa başka yerde de bulabilirim. Her şeyi inceden inceye incelemek hesabımda yoktu doğrusu, bütün bunlar gücümü de aşıyor iyice. <span class="ideitalik">(Bir taşın üstüne oturur.)</span> Şu görkemli heykelin sabah nağmelerini, burada oturup dinlenerek sabırla bekleyeceğim. Kahvaltı ettikten sonra da, ehramın üstüne çıkacağım. Zaman bulursam, içini de inceleyeceğim. Daha sonra, yaya olarak Şap Denizi’nin çevresini dolaşacağım. Belki de Şap Denizi kıyılarında “Putiphar” kralının mezarını keşfederim. O zaman da tam bir Asyalı olurum. Babil’de eski kültürün zafer kazanmış olan tanıkları olan Şaplı kadınların izlerini süreceğim. Oradan bir sıçrayışta “Truva” duvarlarına geçeceğim. Truva’dan bir deniz yolu beni dosdoğru eski ve mükemmel Atina’ya götürür. Leonidas’ın savunduğu geçidi ziyaret edeceğim. Büyük düşünürlerin izlerini süreceğim. Sokrates’in, bu zavallı soylu kurbanın eriyip çürüdüğü hapishaneyi bulacağım… Yok canım! Şimdi memleket ateş içinde! İyi ya, onu sonraya bırakırız. Helenizm beklesin! <span class="ideitalik">(Saatine bakar.)</span> Ayy! Zaman geçiyor, güneş daha görünmedi. O halde yine Truva’ya dönüyorum. Orada kalmıştım… <span class="ideitalik">(Ayağa kalkar ve dinler.)</span> Bu acayip fısıltı nedir?</p>

  <p class="indentmetin"><span class="ideitalik">(Güneş doğar, Memnon’un heykeli şarkı söyler.)</span></p>

  <p class="normal">Tanrıların külünden,</p>

  <p class="normal">Zamanla kuşlar doğdu.</p>

  <p class="normal">Kuşların cıvıltısı,</p>

  <p class="normal">Herkes için sırroldu.</p>

  <p class="normal">Onun için ki Memnon,</p>

  <p class="normal">Çarpışmayı istiyor.</p>

  <p class="normal">Cıvıltının anlamı</p>

  <p class="normal">Bilinmelidir diyor.</p>

  <p class="normal">Söyleyiniz baykuşlar!</p>

  <p class="normal">Nerededir o kuşlar?</p>

  <p class="normal">Bunu haber vermeli</p>

  <p class="normal">Ya çare yok, ölmeli!</p>

  <p class="normal1">PEER</p>

  <p class="normal">Evet, doğru! Heykelin sesini duydum! İşte bu, geçmişin musikisi. Dalgaları aştım. Bilginlerin görüşlerine sunmak üzere şu olayı not edeyim. <span class="ideitalik">(Cep defterine kaydeder.)</span> Heykel şarkı söyledi. Musikisinin pürüzsüz olarak ayırdına vardım. Ama sözlerini anlayamadım. Belki de her şey bir düştür. Bugün bundan başka kaydedilecek önemli bir şey yok. <span class="ideitalik">(Yoluna devam eder.)</span></p>

  <p class="indentmetin"><span class="ideitalik">(Gize civarında kayadan oyulmuş büyük sfenks görülür. Uzaktan Kahire’nin minareleriyle çevresi belirir.)</span></p>

  <p class="normal1">PEER</p>

  <p class="normal"><span class="ideitalik">(Gelir ve kâh dürbünle, kâh elini dürbün gibi yaparak dikkatle sfenkse bakar.)</span> Ben daha önce acaba nerede buna benzer bir şey görmüştüm? Böyle bir şey gördüğümü hayal meyal hatırlıyorum. Canlı bir varlık mıydı? Neydi, kimdi? Ya kuzeyde veya ekvatorda rast gelmiş olacağım. Memnon’un heykeli bana Dovre kralını hatırlattı. O da bir yığın taş üzerine dimdik kurulmuş oturuyordu. Ama şu karşımdaki tuhaf hayvan, hem hayvan hem insan olan şu yaratık neyin nesi? Acaba yine bir masal ürünü mü? Ya da bulanık bir anı mı? Bir masal ürünü mü? Evet, şimdi senin kim olduğunu tanıdım dostum. Sen eğri çizgisin, bir değnekle dövdüğüm eğrilik… Doğal ki düş görürken… O zaman hastaydım… <span class="ideitalik">(Yaklaşarak)</span> Aynı gözler, aynı dudaklar… Hali daha daha kayıtsız, daha kurnaz. Bak bak, şu eğriliğe bak! Demek sen gündüzleri arkandan bakınca aslana benziyorsun! Daha başka bilmeceler de biliyor musun? Şimdi görürüz. Bakalım yine bana son kez ki gibi mi yanıt vereceksin! <span class="ideitalik">(Sesini yükseltir.)</span> Hey eğrilik! Kimsin sen?</p>

  <p class="normal1">SFENKSİN ARKASINDAN BİR SES</p>

  <p class="normal">Ach, Sphinx! Wer bist du?</p>

  <p class="normal1">PEER</p>

  <p class="normal">Hele bak Almanca konuşan bir yankı. Şaşılacak şey! Çok garip!</p>

  <p class="normal1">SES</p>

  <p class="normal">Wer bist du?</p>

  <p class="normal1">PEER</p>

  <p class="normal">Vallahi mükemmel, kusursuz bir Almanca! Şimdiye kadar görülmemiş ve duyulmamış bir olay. Bu durumu ilk kez ben kaydetmiş oluyorum. <span class="ideitalik">(Defterine yazar.)</span> “Almanca yankı, Berlin lehçesi.”</p>

  <p class="indentmetin"><span class="ideitalik">(Sfenksin arkasından Begriffenfeld çıkar.)</span></p>

  <p class="normal1">BEGRIFFENFELD</p>

  <p class="normal">Bir adam!</p>

  <p class="normal1">PEER</p>

  <p class="normal">Tamam! Demek ses sonradan geliyormuş! <span class="ideitalik">(Kaydeder.)</span> “Sonu başka türlü çıktı.”</p>

  <p class="normal1">BEGRIFFENFELD</p>

  <p class="normal"><span class="ideitalik">(Birtakım kaygılı hareketler yaparak)</span> Affedersiniz efendim! Yaşamsal bir soru! Sizi buraya hangi rüzgâr attı?</p>

  <p class="normal1">PEER</p>

  <p class="normal">Bir ziyaret. Bir gençlik arkadaşımı görmeye geldim.</p>

  <p class="normal1">BEGRIFFENFELD</p>

  <p class="normal">Nasıl? Sfenks mi gençlik arkadaşınız?</p>

  <p class="normal1">PEER</p>

  <p class="normal">Onu çok eskiden tanırım.</p>

  <p class="normal1">BEGRIFFENFELD</p>

  <p class="normal">Ne mutluluk! Geçirdiğim şu korkunç geceden sonra! Ah! Şakaklarım zonkluyor! Şimdi neredeyse kafam çatlayacak! Demek siz, onu tanıyorsunuz! Cevap veriniz! Konuşsanıza canım! Söylesenize bu nedir?</p>

  <p class="normal1">PEER</p>

  <p class="normal">Ne midir? Ne olduğunu ben çok iyi biliyorum. O, kendisidir.</p>

  <p class="normal1">BEGRIFFENFELD</p>

  <p class="normal"><span class="ideitalik">(Sıçırayarak)</span> Aman ne mutluluk! Yaşam bilmecesi artık çözüldü. Kendisidir dediniz, öyle değil mi? Emin misiniz?</p>

  <p class="normal1">PEER</p>

  <p class="normal">Evet, kendisi de öyle söylüyor.</p>

  <p class="normal1">BEGRIFFENFELD</p>

  <p class="normal">Kendisi ha! Büyük devrim yaklaştı. <span class="ideitalik">(Şapkasını çıkararak)</span> Adınız efendim?</p>

  <p class="normal1">PEER</p>

  <p class="normal">Peer Gynt!</p>

  <p class="normal1">BEGRIFFENFELD</p>

  <p class="normal">Peer Gynt!.. Anlamlı bir ad! Hemen tahmin etmeliydim! Peer Gynt, bilinmeyen demek, gelecek olan demek, geleceği bana önceden haber verilmiş olan demek!</p>

  <p class="normal1">PEER</p>

  <p class="normal">Sahi mi? Öyle mi? Belki buraya beni aramak için gelmişsinizdir?</p>

  <p class="normal1">BEGRIFFENFELD</p>

  <p class="normal">Peer Gynt! Derin, anlamlı, gizemli! Her sözcüğü, anlaşılması güç bir ders! Kimsiniz siz?</p>

  <p class="normal1">PEER</p>

  <p class="normal"><span class="ideitalik">(Alçakgönüllülükle)</span> Her zaman ben, kendim olmaya çaba gösterdim. İşte pasaportum da yanımda.</p>

  <p class="normal1">BEGRIFFENFELD</p>

  <p class="normal">İşte bir gizemli söz daha! <span class="ideitalik">(Bileğinden yakalayarak)</span> Kahire’ye! Müttefiklerin imparatorunu buldum!</p>

  <p class="normal1">PEER</p>

  <p class="normal">İmparator mu?</p>

  <p class="normal1">BEGRIFFENFELD</p>

  <p class="normal">Hadi geliniz!</p>

  <p class="normal">PEER</p>

  <p class="normal">Ben gerçekten ünlü biri miyim?</p>

  <p class="normal1">BEGRIFFENFELD</p>

  <p class="normal"><span class="ideitalik">(Sürükleyerek)</span> İmparatoru buldum, kendi olan imparatoru buldum!</p>

  <p class="indentmetin"><span class="ideitalik">(Kahire’de yüksek bir yapı ve duvarlarla çevrilmiş geniş bir avlu, demirli pencereler, demir kafesler, avluda üç gardiyan, dördüncüsü gelir.)</span></p>

  <p class="normal1">DÖRDÜNCÜ</p>

  <p class="normal">Bana bak Schaffmann, müdür nerede?</p>

  <p class="normal1">ÜÇ GARDİYANDAN BİRİ</p>

  <p class="normal">Gün doğmadan önce gitti.</p>

  <p class="normal1">DÖRDÜNCÜ</p>

  <p class="normal">Bu gece onun canını sıkacak bir şey oldu sanırım.</p>

  <p class="normal1">İKİNCİSİ</p>

  <p class="normal">Suss! Geliyor!</p>

  <p class="indentmetin"><span class="ideitalik">(Begriffenfeld, Peer’i içeri sokar, kapıyı kilitler ve anahtarı cebine kor.)</span></p>

  <p class="normal1">PEER</p>

  <p class="normal">İşte gerçekten de bilge biri. İnsan hal ve hareketini, söylediklerini güçlükle anlıyor! <span class="ideitalik">(Çevresine bakarak)</span> Demek bilginlerin kulübü burası?</p>

  <p class="normal1">BEGRIFFENFELD</p>

  <p class="normal">Hakikati arayan bütün ünlü bilginler burada buluşurlar. Yetmiş kişiden oluşan bu kuruluşumuza yeniden yüz üç üye daha girdi. <span class="ideitalik">(Gardiyanları çağırarak)</span> Michel, Schlingemberg, Schaffmann, Fuchs! Çabuk kafeslere giriniz! Hadi çabuk olun!</p>

  <p class="normal1">GARDİYANLAR</p>

  <p class="normal">Biz mi?</p>

  <p class="normal1">BEGRIFFENFELD</p>

  <p class="normal">Siz değil de kim ya? Elbette siz! Çabuk, çabuk! Dünya da aynı yerde durmuyor. Dünya döndüğüne göre, biz de birlikte döneceğiz. (<span class="ideitalik">Onları zorla kafese koyar</span>.) Artık büyük Peer geldi. Sizin de onların yanına gitmekten başka yapacak işiniz kalmadı; işte o kadar! <span class="ideitalik">(Kafesi kapar ve anahtarı kuyuya atar.)</span></p>

  <p class="normal1">PEER</p>

  <p class="normal">Aziz doktorum, aziz müdürüm, bu yaptığınız…</p>

  <p class="normal1">BEGRIFFENFELD</p>

  <p class="normal">Ben artık ne doktor ne de müdürüm. Şimdiye kadar her ikisiydim; ama bundan sonra hiçbiri değilim… Mösyö Peer Gynt, siz ağzınızı sıkı tutabilir misiniz? Size bir sır söyleyeceğim!</p>

  <p class="normal1">PEER</p>

  <p class="normal"><span class="ideitalik">(Gittikçe artan bir kaygıyla)</span> Bir sır mı?</p>

  <p class="normal1">BEGRIFFENFELD</p>

  <p class="normal">Evet, rica ederim dikkat ediniz! Ürkmeyeceğinize söz veriniz!</p>

  <p class="normal1">PEER</p>

  <p class="normal">Gayret edeceğim.</p>

  <p class="normal1">BEGRIFFENFELD</p>

  <p class="normal"><span class="ideitalik">(Peer’i bir köşeye çeker ve yavaş sesle konuşur.)</span> Tam akıl, dün gece saat on birde sizlere ömür!</p>

  <p class="normal1">PEER</p>

  <p class="normal">Tanrı yardımcınız olsun!</p>

  <p class="normal1">BEGRIFFENFELD</p>

  <p class="normal">Evet, bu çok fena bir şey! Özellikle konumumdan dolayı bu olay hiç hoşuma gitmedi. Gerçekten bu kuruluş şimdiye kadar bir akıl hastanesiydi.</p>

  <p class="normal1">PEER</p>

  <p class="normal">Akıl hastanesi mi?</p>

  <p class="normal1">BEGRIFFENFELD</p>

  <p class="normal">Şimdi artık her şey bitti. Anlıyor musunuz?</p>

  <p class="normal1">PEER</p>

  <p class="normal"><span class="ideitalik">(Sapsarı olur, yavaş sesle)</span> Şimdi anlıyorum; bu adam zırdeli! Ama kimse farkında değil. Buradan nasıl kaçayım? <span class="ideitalik">(Geri çekilir.)</span></p>

  <p class="normal1">BEGRIFFENFELD</p>

  <p class="normal"><span class="ideitalik">(Onu izler.)</span> Tam açıklayayım. Öldü lafını ben uydurdum. Öldü değil, kendi olmaktan çıktı! Dostum Münchausen’in tilkisi gibi derisini değiştirdi.</p>

  <p class="normal1">PEER</p>

  <p class="normal">Bir dakika izin veriniz…</p>

  <p class="normal1">BEGRIFFENFELD</p>

  <p class="normal"><span class="ideitalik">(Alıkoyarak)</span> Daha doğrusu bir tilki gibi değil, bir yılanbalığı gibi; gözüne bir toplu iğne… Duvara mıhlanınca… Bir dakika tepindi…</p>

  <p class="normal1">PEER</p>

  <p class="normal">Tüylerim ürperiyor, buradan nasıl kaçsam?</p>

  <p class="normal1">BEGRIFFENFELD</p>

  <p class="normal">Boynunu iyice çizdiler, sonra hop! Derisinden sıyrılıverdi!</p>

  <p class="normal1">PEER</p>

  <p class="normal">Zincire vurulacak deli! Aklını bütünüyle yitirmiş!</p>

  <p class="normal1">BEGRIFFENFELD</p>

  <p class="normal">Bu kaçış olayını denizde ve karada büyük bir devrimin izleyeceği gün gibi ortada. Şimdiye kadar deli diye tanınanlar, dün gece saat on birden sonra normalleştiler. Akılları bütünüyle başlarına geldi. Buna karşılık da sözde aklı başında olanlar aynı saatten sonra delirdiler!</p>

  <p class="normal1">PEER</p>

  <p class="normal">Saatten söz ettiniz. Bu bana artık gitmek zamanı geldiğini hatırlattı. Daha çok kalmaya zamanım yok!</p>

  <p class="normal1">BEGRIFFENFELD</p>

  <p class="normal">Zamanınız mı? Beni düşündürüyorsunuz. <span class="ideitalik">(Bir kapı açar ve seslenir.)</span> Çıkınız! Artık zaman doldu. Akıl öldü, yaşasın Peer Gynt!</p>

  <p class="normal1">PEER</p>

  <p class="normal">Aziz dostum!..</p>

  <p class="normal"><span class="ideitalik">(Birbiri arkasından avluya birçok deli çıkar.)</span></p>

  <p class="normal1">BEGRIFFENFELD</p>

  <p class="normal">Günaydın. Kurtuluşunuzun başlangıcını selamlayınız! İşte kralınız, imparatorunuz!</p>

  <p class="normal1">PEER</p>

  <p class="normal">Nasıl, kral mı?</p>

  <p class="normal1">BEGRIFFENFELD</p>

  <p class="normal">Öyle değil mi ya!</p>

  <p class="normal1">PEER</p>

  <p class="normal">Ne büyük bir şeref... Bunu hak etmedim ben…</p>

  <p class="normal1">BEGRIFFENFELD</p>

  <p class="normal">Böyle bir anda lüzumsuz alçakgönüllülüğe gerek yok!</p>

  <p class="normal1">PEER</p>

  <p class="normal">Hiç olmazsa bana bir dakika izin veriniz. Şu an öyle bir serseme döndüm ki!</p>

  <p class="normal1">BEGRIFFENFELD</p>

  <p class="normal">Sfenksin gizemini ortaya çıkaran adam, kendi olan bir adam!</p>

  <p class="normal1">PEER</p>

  <p class="normal">İşte asıl sorun da bu ya! Evet, ben kendimim... Tepeden tırnağa kadar kendimim… Ama yanılmıyorsam, buradakilerin hepsi kendi olamayanlar…</p>

  <p class="normal1">BEGRIFFENFELD</p>

  <p class="normal">Kendi olamayanlar mı? Bütünüyle yanılıyorsunuz. Tersine burada herkes tam anlamıyla kendisidir. Başka bir şey değil. Benliklerine bütün hızlarıyla yelken açar. Burada herkes bir fıçıya gömülür gibi benliğine gömülüyor, fıçının tahtasını benlik kuyusu içinde sertleştirir, ağzını benlik tıpasıyla sımsıkı kapar ve orada benliğini mayalandırır. Kimsede, başkalarının acıları için akıtılacak gözyaşı yoktur. Sonuçta biz tepeden tırnağa kadar kendimiziz. Şu halde bir imparatorumuz olması gerekiyorsa, bu ancak siz olabilirsiniz.</p>

  <p class="normal1">PEER</p>

  <p class="normal">Şu anda istediğim bir şey varsa o da şeytanın...</p>

  <p class="normal1">BEGRIFFENFELD</p>

  <p class="normal">Hadi bakalım cesaret! İnsan başlangıçta hep yadırgar. Benliğinizden ayrılmayınız! Size bir örnek göstereyim: Şu güruhun içinden herhangi birini örnek olarak alalım. <span class="ideitalik">(Suratını asmış duran birine seslenir.)</span> Günaydın Huhu! Yine niye böyle suratı asık duruyorsun çocuğum?</p>

  <p class="normal1">HUHU</p>

  <p class="normal">Bunca kuşak anlaşılmadan yok oldukça ben nasıl keyifli olurum?! <span class="ideitalik">(Peer’e)</span> Sen yabancı, beni dinler misin?</p>

  <p class="normal1">PEER</p>

  <p class="normal"><span class="ideitalik">(Eğilerek)</span> Elbette!</p>

  <p class="normal1">HUHU</p>

  <p class="normal">Öyleyse dinle. Şurada uzakta, doğuya doğru Malabar kıyısı uzanır. Portekizliler ve Hollandalılar özgün Malabar kabileleri arasında kültürlerini yaymaya başladılar. Bunlar memleketin her yanında kayıtsız ve şartsız hüküm sürüyorlar. Ama daha önceleri oranın efendileri orangutanlardı. Bütün o görkemli ormanlar onlarındı. Orada dövüşürler, istedikleri gibi birbirlerine söverler, birbirlerini ısırırlar, gırtlakları yırtılasıya bağırır çağırırlardı. Çünkü kendi yurtlarındaydılar… Yazık ki, orayı da yabancı uluslar ele geçirdi. O geniş ormanların dilini yok ettiler. Maymunların üzerinde dört yüzyıl boyu karanlık bir egemenlik kuruldu. Onların üremesi engellendi. Bu kadar uzun süren bir tutsaklık doğal olarak dili, düşünceyi, dahası kişilikleri de değiştirir. Böylesi bir saldırıya uğramış kavimlerin geleceği ortada. Şimdi artık ormanlarda o eski dil işitilmiyor, o ilkel hırıltılar duyulmuyor. Şimdi artık düşüncelerimizi anlatmak istersek, sözlere başvurmak zorunda kalıyoruz. Dilimizin, orman dilinin sağlığını korumaya çalıştım. Ölü olana yeniden yaşam vermek için mücadele ettim. Bağırmanın hakkını savundum. Kendim de bağırdım. Halk şarkılarıyla bağırmanın gerekliliğini gösterdim. Ama bütün bu emeklerimin ödülü koca bir hiç oldu. Şimdi benim neşesizliğimin nedenini anlamışsındır, değil mi? Beni dinlediğin için çok teşekkür ederim! Derdime bir derman biliyorsan söyle!</p>

  <p class="normal1">PEER</p>

  <p class="normal"><span class="ideitalik">(Kendi kendine)</span> Kurtlarla birlikte hırlamak lazımdır derler. <span class="ideitalik">(Yüksek sesle)</span> Aziz dostum, hatırımda kaldığına göre Fas’ta şairsiz ve gramersiz yaşayan bütün bir orangutan milleti vardır. Onların dili de Malabar diline çok benzer. Siz de bazılarının yaptığı gibi vatanınızdan ayrılarak oraya giderseniz, çok hayırlı iş yapmış ve kusursuz bir örnek olmuş olursunuz, ama onlara benzemek için kuyruk takmayı da unutmayınız!</p>

  <p class="normal1">HUHU</p>

  <p class="normal">Beni dinlediğinize teşekkür ederim. Önerinizi düşüneceğim. <span class="ideitalik">(Asil bir hareketle)</span> Doğu şairini reddetti. Şair, batının orangutanlarına gidiyor! <span class="ideitalik">(Uzaklaşır.)</span></p>

  <p class="normal1">BEGRIFFENFELD</p>

  <p class="normal">Nasıl? Yeterince kendisi miydi? Evet değil mi? Kendisi, daima kendisi, tepeden tırnağa kadar kendisi, özellikle kendi dışında olan her şeyde gene de şeylerde kendisi… Geliniz. Şimdi size bir başkasını göstereyim. Onun da dün akşamdan beri aklı başına geldi. <span class="ideitalik">(Arkasında bir mumya taşıyan bir fellaha)</span> Kral Apis, Haşmetmeap bugün nasıldırlar?</p>

  <p class="normal1">FELLAH</p>

  <p class="normal"><span class="ideitalik">(Peer’e öfkeyle saldırarak)</span> Ben Kral Apis miyim?</p>

  <p class="normal1">PEER</p>

  <p class="normal"><span class="ideitalik">(Doktorun arkasına saklanarak)</span> İtiraf ederim ki ben bu işin uzmanı değilim… Ama hal ve tavrınıza bakılırsa…</p>

  <p class="normal1">FELLAH</p>

  <p class="normal">Sen de yalan söylüyorsun!</p>

  <p class="normal1">BEGRIFFENFELD</p>

  <p class="normal">Haşmetmeap, kendisine sorunu anlatmak lütfunda bulunabilirler mi?</p>

  <p class="normal1">FELLAH</p>

  <p class="normal1">İyi öyleyse. <span class="ideitalik">(Peer’e dönerek)</span> Şu sırtımda taşıdığım şeyi görüyor musun? Adı Kral Apis’ti, şimdi de mumya oldu, üstelik de öldü. Bütün ehramları yapan, kayaya büyük sfenksi oyan, Türklerle savaşan hep oydu. Onun için Mısır onu öküz biçiminde bir tanrı yaptı ve tapınağa koyarak ona taptı. Tamam! Kral Apis benim, bu gün gibi ortada. Bundan kuşku duyuyorsan, şimdi sana kanıtlarım. Bir gün Kral Apis avlanırken büyük aptesini yapmak için atından indi. Büyük kralın kirlettiği arazi benim büyükbabama aitti. Ben bu arazide yetişen buğdayla beslendim. Daha başka bir kanıt ister misin? Başımın üstünde göze görünmeyen boynuzlar var! Bana hak ettiğim değerin verilmemesi, benim için felaket değil de nedir? Doğuşumda Apis olan ben, başkalarının gözünde bir fellahtan başka biri değilim. Bana verebilecek bir öğüdün varsa, samimiyetle söyle! Bütün isteğim Kral Apis’e benzemek.</p>

  <p class="normal1">PEER</p>

  <p class="normal">Haşmetmeabın yapacakları şey, ehramlar inşa ettirmek, büyük bir sfenks oymak ve Türklerle savaşmaktır.</p>

  <p class="normal1">FELLAH</p>

  <p class="normal">Bunları söylemek kolay. Ama benim gibi açlıktan ölen bir zavallı fellah bunu nasıl kolay yapabilir? Ben farelere karşı kulübemi savunmakta bile güçlük çekiyorum. Hadi, beni tehlikesizce yükseltecek ve sırtımda taşıdığım Kral Apis’e benzetecek daha iyi bir yol bul!</p>

  <p class="normal1">PEER</p>

  <p class="normal">Haşmetmeap kendilerini assalar ve büyük bir mezarda yatsalar nasıl olur? Mezar yaşamla öte yaşamın sınırıdır! Size bundan daha iyi bir öneri getiremem!</p>

  <p class="normal1">FELLAH</p>

  <p class="normal">Bu mükemmel bir düşünce! Kendimi asacağım! Yaşasın darağacı! Nasılsa ölecek değil miyim, ha bugün ha sonra! Zaman her şeyi eşit yapıyor. <span class="ideitalik">(Uzaklaşır ve kendini asmaya hazırlanır.)</span></p>

  <p class="normal1">BEGRIFFENFELD</p>

  <p class="normal">İşte kişilik sahibi bir adam buna derim! Öyle değil mi Mösyö Peer? Esaslı bir adam!</p>

  <p class="normal1">PEER</p>

  <p class="normal">Evet evet, ama… Sahiden kendini asıyor! Aman yarabbi! Başım dönüyor, kendimi kaybedecek gibi oluyorum!</p>

  <p class="normal1">BEGRIFFENFELD</p>

  <p class="normal">Bir başkalaşma durumu, çabuk geçer!</p>

  <p class="normal1">PEER</p>

  <p class="normal">Başkalaşma mı? Ne hale gelmek için? Beni bağışlayın, artık gitmem gerekiyor!</p>

  <p class="normal1">BEGRIFFENFELD</p>

  <p class="normal"><span class="ideitalik">(Peer’i tutarak)</span> Siz deli misiniz?</p>

  <p class="normal1">PEER</p>

  <p class="normal">Yok canım… Daha delirmedim!</p>

  <p class="indentmetin"><span class="ideitalik">(Gürültü patırtı, Vezir Hüseyin kalabalığı yararak yaklaşır.)</span></p>

  <p class="normal1">HÜSEYİN</p>

  <p class="normal">Buraya bir imparator geldi dediler. <span class="ideitalik">(Peer’e)</span> Siz misiniz?</p>

  <p class="normal1">PEER</p>

  <p class="normal"><span class="ideitalik">(Umutsuz bir sesle)</span> Sanırım öyle!</p>

  <p class="normal1">HÜSEYİN</p>

  <p class="normal">Tamam! İşte hemen cevap verilmesi gereken bazı notlar.</p>

  <p class="normal1">PEER</p>

  <p class="normal"><span class="ideitalik">(Saçlarını yolarak)</span> İyi, iyi! Devam ediniz.</p>

  <p class="normal1">HÜSEYİN</p>

  <p class="normal">O halde beni hokkaya batırmak lütfunda bulunur musunuz? <span class="ideitalik">(Eğilerek)</span> Ben kalemim!</p>

  <p class="normal1">PEER</p>

  <p class="normal"><span class="ideitalik">(Daha fazla eğilerek)</span> Ben de eski görkemli bir yazı kâğıdı!</p>

  <p class="normal1">HÜSEYİN</p>

  <p class="normal">Benim öyküm çok basittir efendimiz! Beni hokka sanırlar, oysa ben kalemim!</p>

  <p class="normal1">PEER</p>

  <p class="normal">Ey kalem! Benim öyküm de iki sözcükle anlatılabilir; ben de hep beyaz kalması gereken bir tabaka kâğıdım!</p>

  <p class="normal1">HÜSEYİN</p>

  <p class="normal">İnsanlar benden nasıl yararlanacaklarını bilmiyorlar. Hepsi beni hokka gibi kullanmak istiyor.</p>

  <p class="normal1">PEER</p>

  <p class="normal">Ben bir kadın elinde yaldızlı bir kitaptım. Akıllılık ve delilik yaratılış hatasından başka bir şey değildir!</p>

  <p class="normal1">HÜSEYİN</p>

  <p class="normal">Düşününüz ki bir kere bir kalem için çakının demirini hiç duymamış olmak ne kadar acı!</p>

  <p class="normal1">PEER</p>

  <p class="normal"><span class="ideitalik">(Boyunca sıçrayarak)</span> Siz hiç durmadan, ayağı yere değmeden yukarıdan aşağıya doğru sıçrayan bir geyik gözünüzün önüne getiriniz!</p>

  <p class="normal1">HÜSEYİN</p>

  <p class="normal">Bir çakı! Ben körleşmişim… Yontulmak istiyorum! Beni ince bir uç haline getirmezlerse, dünya yok olur…</p>

  <p class="normal1">PEER</p>

  <p class="normal">Bu dünyaya, Tanrı’nın çok güzel bulduğu kendi eserine doğrusu yazık olur!</p>

  <p class="normal1">BEGRIFFENFELD</p>

  <p class="normal">Bıçak mı istiyorsunuz? Buyurun!</p>

  <p class="normal1">HÜSEYİN</p>

  <p class="normal"><span class="ideitalik">(Doktorun uzattığı bıçağı alarak)</span> Oh, yontulmak ne mutluluk! Şimdi ne çok mürekkep içeceğim! <span class="ideitalik">(Bıçağı boğazına geçirir.)</span></p>

  <p class="normal1">BEGRIFFENFELD</p>

  <p class="normal"><span class="ideitalik">(Geri çekilerek)</span> Sakın sıçıratma!</p>

  <p class="normal1">PEER</p>

  <p class="normal"><span class="ideitalik">(Büyük bir korkuyla)</span> Tutunuz! Yakalayınız!</p>

  <p class="normal1">HÜSEYİN</p>

  <p class="normal">Doğru söylediniz! Beni yakalayınız! Alınız! Kalemi alınız! Kâğıt! Kâğıt! <span class="ideitalik">(Düşer.)</span> Körleşmişim. Mezar taşıma şu sözleri yazmayı unutmayınız: “Bütün ömrü boyunca, ölünceye kadar yıpranmış bir kalemdi.”</p>

  <p class="normal1">PEER</p>

  <p class="normal"><span class="ideitalik">(Baygın bir halde)</span> Şimdi ben ne olacağım? Ben neyim? Sen ne istersen ben oyum, Arap’ım, cinim, günahkârım! Ama sana sığınıyorum, sen benim imdadıma yetiş! Ey büyük!.. Beynim durmuş gibi. <span class="ideitalik">(Gülerek)</span> Adını bile unutuyorum… Ey bütün delilerin efendisi! İmdadıma yetiş! <span class="ideitalik">(Bayılır.)</span></p>

  <p class="normal1">BEGRIFFENFELD</p>

  <p class="normal"><span class="ideitalik">(Elinde samandan bir çelenk, ata biner gibi üstüne sıçrar.)</span> Hele bakınız! Güneşte nasıl parlıyor!.. Kendini yitirdi! Taç giydirmenin tam zamanı! <span class="ideitalik">(Çelengi Peer’in üzerine koyar ve haykırır.)</span> Yaşasın kendi kendisinin imparatoru!</p>

  <p class="normal1">SCHAFFMANN</p>

  <p class="normal"><span class="ideitalik">(Kafesinden)</span> Yaşasın büyük Peer!</p>
</body>
</html>
