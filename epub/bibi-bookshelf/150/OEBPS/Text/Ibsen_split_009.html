<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ibsen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_7"><span class="ideitalik">Üçüncü Perde</span></h2>

  <p class="indentmetin"><span class="ideitalik">Üç yıl sonra. Bir papaz evinin küçük bahçesi. Çevresi taş duvarla çevrili. Yukarda yüksek kaya duvarları. O kayalıktan bir patikayla yukarı dağa çıkılır. Aşağıda fiyort çok ince ve sıkışık görünür. Evin kapısı bahçeye inen bir merdivene açılır. Akşamdır. (Brand merdivenin üst basamağında ayakta durur. Agnes bir basamak üzerinde oturmuştur.)</span></p>

  <p class="normal1">AGNES</p>

  <p class="normal">Sevgilim, yine bakışların kaygıyla fiyordun ötesine dikilmiş.</p>

  <p class="normal1">BRAND</p>

  <p class="normal">Bir haber bekliyorum.</p>

  <p class="normal1">AGNES</p>

  <p class="normal">Kaygılı görünüyorsun.</p>

  <p class="normal1">BRAND</p>

  <p class="normal">Annemden haber bekliyorum. Üç yıldan beri beklemekteyim bu haberi, bir türlü gelmiyor. Bu sabah, ölüm halinde olduğunu duydum.</p>

  <p class="normal1">AGNES</p>

  <p class="normal"><span class="ideitalik">(Tatlı ve okşayıcı bir sesle)</span> Brand! Bu haber gelmese de onu gidip görmen gerekmiyor mu?</p>

  <p class="normal1">BRAND</p>

  <p class="normal"><span class="ideitalik">(Başını sallayarak)</span> Pişmanlık duymuyorsa, onu avutacak bir sözüm yok.</p>

  <p class="normal1">AGNES</p>

  <p class="normal">Ama o senin annen!</p>

  <p class="normal1">BRAND</p>

  <p class="normal">Soyumdandır diye putlara hizmet etmeye hakkım var mı?</p>

  <p class="normal1">AGNES</p>

  <p class="normal">Çok katı yüreklisin Brand!</p>

  <p class="normal1">BRAND</p>

  <p class="normal">Sana karşı mı?</p>

  <p class="normal1">AGNES</p>

  <p class="normal">Hayır, hayır!</p>

  <p class="normal1">BRAND</p>

  <p class="normal">Gideceğimiz yolun sarp olduğunu sana daha önceden söylemiştim.</p>

  <p class="normal1">AGNES</p>

  <p class="normal"><span class="ideitalik">(Gülümseyerek)</span> Beni aldattın. Hiç de sarp değil.</p>

  <p class="normal1">BRAND</p>

  <p class="normal">Agnes, bu hava sert ve soğuk. Yanaklarının rengini solduruyor, nazik ruhunu donduruyor. Bizim evimiz çok hüzün verici bir ev. Çevremizde çığ ve fırtınadan geçilmiyor.</p>

  <p class="normal1">AGNES</p>

  <p class="normal">Evet, ama buz dağı bizi koruyor. Buharın çığları, evimizin damına dokunmadan üzerinden geçip gidiyor.</p>

  <p class="normal1">BRAND</p>

  <p class="normal">Ya güneş? Onu hiç görmüyoruz.</p>

  <p class="normal1">AGNES</p>

  <p class="normal">Nasıl görmüyoruz? Tatlı ve sıcak ışınları, dağların tepelerinde oynaşıyor.</p>

  <p class="normal1">BRAND</p>

  <p class="normal">Evet ancak yazın, o da topu topu üç hafta. Ama hiçbir zaman buraya kadar inmiyor.</p>

  <p class="normal1">AGNES</p>

  <p class="normal"><span class="ideitalik">(İyice Brand’a bakar, aceleyle kalkar.)</span>Brand, seni korkutan şeyin ne olduğunu biliyorum.</p>

  <p class="normal1">BRAND</p>

  <p class="normal">Korkan sensin!</p>

  <p class="normal1">AGNES</p>

  <p class="normal">Hayır, sen.</p>

  <p class="normal1">BRAND</p>

  <p class="normal">Yüreğinde gizli bir üzüntü var.</p>

  <p class="normal1">AGNES</p>

  <p class="normal">Senin de, Brand.</p>

  <p class="normal1">BRAND</p>

  <p class="normal">Ayaklarının dibinde bir uçurum varmış gibi, başın dönüyor. Hadi söyle, her şeyi söyle!</p>

  <p class="normal1">AGNES</p>

  <p class="normal">Evet, kimi kez korkuyorum, titriyorum. <span class="ideitalik">(Devam etmez.)</span></p>

  <p class="normal1">BRAND</p>

  <p class="normal">Titiriyorsun? Kimin için titiriyorsun?</p>

  <p class="normal1">AGNES</p>

  <p class="normal">Çocuğumuz için.</p>

  <p class="normal1">BRAND</p>

  <p class="normal">Alf için mi?</p>

  <p class="normal1">AGNES</p>

  <p class="normal">Sen de mi korkuyorsun?</p>

  <p class="normal1">BRAND</p>

  <p class="normal">Bazen evet, ama hayır, Tanrı büyüktür onu bizim elimizden almak istemez. Sevgili Alfçiğim, göreceksin: Onu bir gün büyük ve güçlü göreceğiz. Şimdi nerede?</p>

  <p class="normal1">AGNES</p>

  <p class="normal">Uyuyor.</p>

  <p class="normal1">BRAND</p>

  <p class="normal"><span class="ideitalik">(Yarı açık kapıdan içeri bakarak)</span> Bak uykusu ne rahat, hasta bir çocuk gibi sıkıntılı uyumuyor. Küçücük yumuk ellerini görüyor musun?</p>

  <p class="normal1">AGNES</p>

  <p class="normal">Evet, ama rengi çok uçuk.</p>

  <p class="normal1">BRAND</p>

  <p class="normal">Evet, uçuk, ama o da geçer.</p>

  <p class="normal1">AGNES</p>

  <p class="normal">Öyle tatlı uyuyor ki, bu rahat uyku onu güçlendirecek.</p>

  <p class="normal1">BRAND</p>

  <p class="normal">Tanrı seni korusun! Uyu, dipdiri ve sağlıklı uyan! <span class="ideitalik">(Kapıyı kapar.)</span> Siz ikiniz benim yapıtıma dinginlik ve ışık getirdiniz. Her işimi, her hareketimi ve her düşüncemi kolaylaştırdınız. Senin yanında hiçbir zaman cesaretimin zayıflandığını hissetmedim. Onun çocuk oyunlarından çoğu kez güç aldım. Görevimi işkence gibi kabul etmiştim, ama o zamandan bu yana, ne değişiklik! Bütün çabalarımda mutluluk buldum.</p>

  <p class="normal1">AGNES</p>

  <p class="normal">Evet, Brand, inan ki sen bu mutluluğu hak ettin. Ne çok acı çektin, ne büyük çatışmalar yaşadın. Çektiğin sıkıntılara, yorgunluklara, sessizce döktüğün kanlı gözyaşlarına tanık oldum.</p>

  <p class="normal1">BRAND</p>

  <p class="normal">Doğru; ama bütün bunlar bana ne kadar kolay geldi! Seninle birlikte aşk yüreğime ılık bir bahar ışını gibi girdi. O zamana kadar onu hiç yaşamamıştım. Ne annem, ne de babam onu yüreğimde tutuşturabildiler. Onlar her kıvılcımı söndürdüler kül altında. Sanki yüreğimde gizlice biriken sevginin bütünü senin ve onun alnını kuşatmak için bir hale olmuştu, sevgili karım!</p>

  <p class="normal1">AGNES</p>

  <p class="normal">Yalnız bizim değil, sıkıntıda olan kardeşlerimizin, umutsuzluk içinde kalan oğullarımızın, ağlayan çocuklarımızın, avutulmak isteyen annelerin cömert yüreğinde bereketli bir ziyafet sofrasını bulan tüm kardeşlerimizin alınları da o haleyle parlıyor.</p>

  <p class="normal1">BRAND</p>

  <p class="normal">Bütün bunları siz yaptınız. Ruhumu saran bu tatlılık, bu tanrısal dinginlik, sizin eseriniz… Bir kimsenin bütün insanları kucaklayan bir sevgi duyabilmesi için, önce bir kişiyi çok sevmesi gerekir. Her şeyden soyutlanmış, yalnızlık içindeki yüreğim taş kesilmişti.</p>

  <p class="normal1">AGNES</p>

  <p class="normal">Böyle olmakla birlikte, sevginde yine de bir katılık var, okşamadan önce vuruyorsun.</p>

  <p class="normal1">BRAND</p>

  <p class="normal">Sana böyle mi yaptım Agnes?</p>

  <p class="normal1">AGNES</p>

  <p class="normal">Bana mı? Hayır, sevgilim! Sen bana yalnız, tatlı ve gerçek bir görev verdin. Ama çoğu kimsenin, onlardan istediğin “ya hep, ya hiç” yüzünden senden uzaklaştığı gördüm.</p>

  <p class="normal1">BRAND</p>

  <p class="normal">İnsanların aşk dedikleri şeyi ben tanımıyorum, tanımak da istemiyorum. Ben yalnız yumuşamayan ve gevşemeyen o tanrısal aşktan başkasını tanımam. O ölüm korkusunu bile dindiremez… Zeytindağı’nda, Baba’ya kadehi dudaklarından çekmesini kan ter içinde bağırarak yalvaran Oğul’a, Baba’nın yanıtı ne oldu? Kadehi onun dudaklarından çekti mi? Hayır yavrum, son damlasına kadar içirdi.</p>

  <p class="normal1">AGNES</p>

  <p class="normal">Ah, hepimizi bu ölçüye göre değerlendirecek olursan, yargılanmaktan kim kurtulabilir?</p>

  <p class="normal1">BRAND</p>

  <p class="normal">Kimin yargılanacağını kimse bilemez. Ama sonsuz elin ateşten harflerle yazdığı şudur: Ödül sonuna kadar dayananındır. Huzur pazarlıkla elde edilemez. İnsanın kendisini aşabilmesi için korku teri dökmek yetmez. Sınav ateşinden geçmek gerekir. Bunu başaramazsan, kesinlikle bağışlanırsın; ama başarmak istemezsen, asla bağışlanamazsın.</p>

  <p class="normal1">AGNES</p>

  <p class="normal">Evet, söylediğin sanırım doğru. Ne olur, senin çıktığın tepelere beni de eriştir. Bana yol göster. Gökyüzündeki yüksekliklere doğru yol göster. İstenç gücüm var ama cesaretim az. Çoğu kez korkuya kapılıyorum, güçten düştüğümü hissediyorum, yorgun ayaklarımı güçlükle sürükleyebiliyorum.</p>

  <p class="normal1">BRAND</p>

  <p class="normal">Şunu unutma Agnes: Asla korkakça bir anlaşma yapma! Görevini yarım yapan ve yalnızca gösterişe önem veren çıkmazdadır. Bu yasayı sözle değil, eylemle gerçekleştirmek gerekir.</p>

  <p class="normal1">AGNES</p>

  <p class="normal"><span class="ideitalik">(Brand’ın boynuna sarılarak)</span> Senin yolunu izleyeceğim!</p>

  <p class="normal1">BRAND</p>

  <p class="normal">İkimiz birlikte olunca, çıkamayacağımız hiçbir dik yokuş yoktur. <span class="ideitalik">(Doktor yokuşu iner ve bahçe kapısında durur.)</span></p>

  <p class="normal1">DOKTOR</p>

  <p class="normal">Ey! Demek bu ıssız kaya kovuğunda, sevişen güvercinler de varmış.</p>

  <p class="normal1">AGNES</p>

  <p class="normal">Yaşlı doktorum, sen misin? İçeriye gir! Çabuk gir! <span class="ideitalik">(Koşarak iner ve bahçe kapısını açar.)</span></p>

  <p class="normal1">DOKTOR</p>

  <p class="normal">Ben size gelmedim. Size dargınım. İnsan böyle bir yerde, buz dağlarının gölgesinde, gövdesini ve ruhunu kışın dondurucu rüzgârlarına bırakarak sürdürür mü yaşamını?</p>

  <p class="normal1">BRAND</p>

  <p class="normal">Ruhlarımızı bırakmadık!</p>

  <p class="normal1">DOKTOR</p>

  <p class="normal">Öyle mi? Doğru! Görünüşe göre öyle. Bana öyle geliyor ki, aceleyle yaptığınız evlenme “Aceleyle yapılan işler sürmez!..” özdeyişine karşın, sağlam ve dayanıklı.</p>

  <p class="normal1">AGNES</p>

  <p class="normal">Güneşin bir öpüşü, çanın bir vuruşu yazı getirir.</p>

  <p class="normal1">DOKTOR</p>

  <p class="normal">Hoşça kalın! Beni bir hasta bekliyor.</p>

  <p class="normal1">BRAND</p>

  <p class="normal">Anneme mi gideceksiniz?</p>

  <p class="normal1">DOKTOR</p>

  <p class="normal">Evet, siz de mi oraya gidiyorsunuz?</p>

  <p class="normal1">BRAND</p>

  <p class="normal">Daha gitmiyorum.</p>

  <p class="normal1">DOKTOR</p>

  <p class="normal">Belki oradan geliyorsunuzdur?</p>

  <p class="normal1">BRAND</p>

  <p class="normal">Hayır.</p>

  <p class="normal1">DOKTOR</p>

  <p class="normal">Çok katı yüreklisiniz rahip! Ben yoksullardan alacağım ücreti bile bile bütün yaylayı şu yoğun yağmurun altında geçtim, gittim oraya.</p>

  <p class="normal1">BRAND</p>

  <p class="normal">Tanrı sizden razı olsun; onun bu korkunç anını hafifletmeye çalışınız!</p>

  <p class="normal1">DOKTOR</p>

  <p class="normal">Tanrı bu iyiliğimi kabul etsin. Çağrılır çağrılmaz koşuyorum.</p>

  <p class="normal1">BRAND</p>

  <p class="normal">Sizi, sizi çağırtıyor. Beni unutuyor. Ben de kaygı içinde bekliyorum, bekliyorum.</p>

  <p class="normal1">DOKTOR</p>

  <p class="normal">Çağrılmadan gidiniz!</p>

  <p class="normal1">BRAND</p>

  <p class="normal">O zaman, orada yapılacak, hiçbir görevim olmaz.</p>

  <p class="normal1">DOKTOR</p>

  <p class="normal"><span class="ideitalik">(Agnes’e)</span> Zavallı çocuğum, sen bu kadar ince, narin olan sen bu sert ellerde!..</p>

  <p class="normal1">BRAND</p>

  <p class="normal">Ben sert değilim.</p>

  <p class="normal1">AGNES</p>

  <p class="normal">Annesinin ruhunu arındırabilseydi, uğruna kanını dökerdi.</p>

  <p class="normal1">BRAND</p>

  <p class="normal">Bir çocuğa düşen görev neyse onu yapacağım, onun borçlarını ödeyeceğim.</p>

  <p class="normal1">DOKTOR</p>

  <p class="normal">Siz önce kendi borçlarınızı ödeyin!</p>

  <p class="normal1">BRAND</p>

  <p class="normal">Tanrı birçoklarının borcunu bir tek kişinin ödemesini istiyor.</p>

  <p class="normal1">DOKTOR</p>

  <p class="normal">Boğazına kadar borca girmiş bir dilenci olmamak koşuluyla.</p>

  <p class="normal1">BRAND</p>

  <p class="normal">Varlıklı ya da varlıksız, istenç gücüm var, iradeliyim. Bu da yeter!</p>

  <p class="normal1">DOKTOR</p>

  <p class="normal">Evet, büyük kitabın her yerinde erkek iradesinin yazılı olduğunu görüyorum. Bu seni zenginleştiren bir şey. Ama rahip! Aynı zamanda şu boş ve dokunulmamış sayfayı da görüyorum: Senin hayallerini, senin sevgi anlayışını! <span class="ideitalik">(Gider.)</span></p>

  <p class="normal1">BRAND</p>

  <p class="normal"><span class="ideitalik">(Bir süre doktoru gözleriyle izledikten sonra)</span> Sevgi sözü kadar yalan çamurlarında sürünen hiçbir söz yok. Onu, irade yokluğunu örtmek için şeytanca kullanıyorlar ve böylece yaşam bir gösteriş oyununa dönüşüyor. Gittikleri yol dik ve sarp mı, sevgiyi öne sürüp geri dönüyorlar; büyük yolu tercih mi ettiler, sevgi uğruna o yola gidiyorlar; amaçlarının ne olduğunu gördükleri halde, savaşımdan mı çekiniyorlar? Bunu sevgiyle yeneceklerine inanıyorlar. Gerçeği bildikleri halde şaşırıyorlar mı? Onlara sözde yol gösteren yine sevgi...</p>

  <p class="normal1">AGNES</p>

  <p class="normal">Evet, bütün bunlar sahte, biliyorum. Bununla birlikte, kimi kez, neredeyse inanacak gibi oluyorum.</p>

  <p class="normal1">BRAND</p>

  <p class="normal">Hayır! Önce istenç gücü, önce istemen gerekir. Her şeyden önce, büyük ya da küçük, yapılması kolay olandan, azıcık uğraş ve çabayla elde edilebilecek olandan kaçınılmalı. Tersine sevinçle tüm acılara katlanabilme gücü önemli olan... Gerçek inanç çarmıhta ölmeyi istemektir; ruhun acısını duymak istemektir. Selamet ancak bu bedelle elde edilebilir.</p>

  <p class="normal1">AGNES</p>

  <p class="normal"><span class="ideitalik">(Brand’a sıkı sıkı sokularak)</span> Bu korkunç yasa konuştuğu zaman sen güçlüsün Brand. Ona sen yanıt ver!</p>

  <p class="normal1">BRAND</p>

  <p class="normal">Böyle bir savaşımda irade bir kez üstün gelince, sıra sevgiye gelir. O, zeytin dalını getiren beyaz bir barış güvercini gibi gelir. Ama burada, korkak ve uyuşuk bir halkın karşısında, en iyi sevgi kindir! <span class="ideitalik">(Bir korku hareketiyle)</span> Kin, kin! Ah! Bu küçük söz, söylenmesi o kadar kolay olan bu basit ve küçücük söz! İradenin büyük savaşımı!.. <span class="ideitalik">(Aceleyle eve girer.)</span></p>

  <p class="normal1">AGNES</p>

  <p class="normal"><span class="ideitalik">(Kapıdan bakarak)</span> Sevgili oğlunun yanına diz çökmüş, ağlıyormuş gibi başını sallıyor. Çocuğun yatağına umutsuzlukla sarılıyor. Ah! Bu güçlü ve mert yürekte ne zengin bir sevgi hazinesi var! Alf’i sevmeye hakkı var, çünkü o daha günahsız. <span class="ideitalik">(Korkuyla)</span> Sıçırayarak ayağa kalktı! Acaba ne gördü? Rengi, ölü gibi sapsarı! <span class="ideitalik">(Brand merdivende görünür.)</span></p>

  <p class="normal1">BRAND</p>

  <p class="normal">Hiç haber yok mu?</p>

  <p class="normal1">AGNES</p>

  <p class="normal">Hayır, gelen olmadı.</p>

  <p class="normal1">BRAND</p>

  <p class="normal"><span class="ideitalik">(Gözlerini kapıya çevirerek)</span> Teni gerilmiş ve ateş gibi yanıyor; nabzı çok yoğun atıyor, şakakları da, ama korkma Agnes!</p>

  <p class="normal1">AGNES</p>

  <p class="normal">Aman Tanrım! Ne düşünce!..</p>

  <p class="normal1">BRAND</p>

  <p class="normal">Hayır korkma! <span class="ideitalik">(Yola bakar ve bağırır.)</span> Bir haberci görüyorum.</p>

  <p class="normal1">ADAM</p>

  <p class="normal"><span class="ideitalik">(Parmaklığa yaklaşır.)</span> Baba! Şimdi artık gelebilirsin!</p>

  <p class="normal1">BRAND</p>

  <p class="normal"><span class="ideitalik">(Aceleyle)</span> Peki, hemen geliyorum! Ne haber getiriyorsun?</p>

  <p class="normal1">ADAM</p>

  <p class="normal">Haberim karanlık. Yatağında oturmuştu, birden eğildi ve “Hadi gidiniz, rahibi çağırınız; takdis edilmem için, varımın yarısını veriyorum!” dedi.</p>

  <p class="normal1">BRAND</p>

  <p class="normal"><span class="ideitalik">(Geri çekilerek)</span> Yalnız yarısını mı? Yanılıyorsun. Yanıldığını söyle!</p>

  <p class="normal1">ADAM</p>

  <p class="normal"><span class="ideitalik">(Başını sallayarak)</span> Bu dürüst bir hareket olmaz baba!</p>

  <p class="normal1">BRAND</p>

  <p class="normal">Yarısını! Yarısını! Belki hepsini demek istemiştir!</p>

  <p class="normal1">ADAM</p>

  <p class="normal">Belki! Ama bu sözü çok açık ve yüksek sesle söyledi. Belleğim güçlüdür, öyle çabuk unutmam.</p>

  <p class="normal1">BRAND</p>

  <p class="normal">Öyleyse, git yanıtımı götür: Ne rahip var, ne de takdis!</p>

  <p class="normal1">ADAM</p>

  <p class="normal"><span class="ideitalik">(Kuşkulu bir bakışla)</span> Sanırım, beni tanımadın: Beni annen gönderiyor.</p>

  <p class="normal1">BRAND</p>

  <p class="normal">Benim, biri ailem, diğeri yabancılar için iki ölçüm yoktur.</p>

  <p class="normal1">ADAM</p>

  <p class="normal">Çok acı bir söz!</p>

  <p class="normal1">BRAND</p>

  <p class="normal">Ya hep, ya hiç! Bunu biliyor!</p>

  <p class="normal1">ADAM</p>

  <p class="normal">Rahip!</p>

  <p class="normal1">BRAND</p>

  <p class="normal">Ona de ki, altının en küçük bir parçası bile, kaba bir puttur.</p>

  <p class="normal1">ADAM</p>

  <p class="normal">Yanıtını götüreceğim. Olabildiğince hafifletmeye çalışacağım bu kamçı vuruşunu. Onun için daha bir umut var. Tanrı senin kadar acımasız değildir. <span class="ideitalik">(Gider.)</span></p>

  <p class="normal1">BRAND</p>

  <p class="normal">Evet, bu zararlı umut insanlığın yıkımına yeterince neden oluyor. Son dakika gelince, dua, korku, yargıcın ağzına bir parmak bal oluyor! Tabii! O buna layıktır, onu çok eskiden beri tanırlar. Hangi yola giderlerse gitsinler, şu yaşlı Tanrı yine onlardan yüz çevirmez!</p>

  <p class="normal"><span class="ideitalik">(Brand’dan ayrılan adam, yolda bir başkasına rastlar ve her ikisi de Brand’ın yanına dönerler.)</span></p>

  <p class="normal1">BRAND</p>

  <p class="normal">Yeni bir haber var mı?</p>

  <p class="normal1">POSTACI</p>

  <p class="normal">Evet.</p>

  <p class="normal1">BRAND</p>

  <p class="normal">Ne haber getiriyorsun?</p>

  <p class="normal1">İKİNCİ HABERCİ</p>

  <p class="normal">Onda dokuzunu, onda dokuzunu bırakıyor.</p>

  <p class="normal1">BRAND</p>

  <p class="normal">Hepsini değil mi?</p>

  <p class="normal1">İKİNCİ HABERCİ</p>

  <p class="normal">Hayır, hepsini değil.</p>

  <p class="normal1">BRAND</p>

  <p class="normal">Yanıtımı biliyorsunuz: Ne rahip, ne de takdis beklesin.</p>

  <p class="normal1">İKİNCİ HABERCİ</p>

  <p class="normal">Olağanüstü acılarla, bütün yanlışlarının bedelini ödedi.</p>

  <p class="normal1">BİRİNCİ HABERCİ</p>

  <p class="normal">Seni dünyaya getirenin o olduğunu unutma!</p>

  <p class="normal1">BRAND</p>

  <p class="normal"><span class="ideitalik">(Ellerini ovuşturarak)</span> Biri benimkiler, diğeri yabancılar için, iki tartı kullanamam.</p>

  <p class="normal1">İKİNCİ HABERCİ</p>

  <p class="normal">Hasta olağanüstü bir heyecan içinde. Ya gel ya da kendisini rahatlatıcı bir sözcük gönder!</p>

  <p class="normal1">BRAND</p>

  <p class="normal"><span class="ideitalik">(İlk haberciye)</span> Git ve hastaya söylediklerimi yinele: Tanrı’nın ekmeği ve şarabı için sofra arınmış olmalı. <span class="ideitalik">(Haberciler giderler.)</span></p>

  <p class="normal1">AGNES</p>

  <p class="normal"><span class="ideitalik">(Brand’a asılarak)</span> Sık sık beni korkutuyorsun Brand, seni Tanrı’nın kılıcı gibi ateş saçar görüyorum.</p>

  <p class="normal1">BRAND</p>

  <p class="normal"><span class="ideitalik">(Sesinde ağlama titremeleriyle)</span> Tüm dünya değil mi, bana yalın kılıçla karşı koyan? Onun korkakça inadının vuruşları altında kanayan, benim ruhum değil mi?</p>

  <p class="normal1">AGNES</p>

  <p class="normal">Koşulun çok ağır Brand.</p>

  <p class="normal1">BRAND</p>

  <p class="normal">Sen daha hafifini kabul ettirmeye cesaret et bakalım!</p>

  <p class="normal1">AGNES</p>

  <p class="normal">Kime istersen böyle bir sınav yap: Bakalım dayanabilir mi?</p>

  <p class="normal1">BRAND</p>

  <p class="normal">Hayır, senin söylediğin, gerçeğin ta kendisi. Bizim kuşağımızın öyle yanlış, öyle boş, öyle bayağı ve uyuşuk bir duruşu var ki! Ölüm döşeğinde bile olsalar, hayırlı bir iş yapmaya yanaşmıyorlar. Bir kahramandan adını gizlemesini ve yalnız zaferiyle yetinmesini iste; aynı koşulu bir krala, bir imparatora koş, bak, hiçbir iş yürür mü? Şairden uçuşlarını ve tüylerinin parlaklığını kime borçlu olduğunu bilinmeden güzel ötüşlü kuşlarının kafeslerini gizlice açmasını iste... Hayır, özveri hiçbir yerde çiçeklenmiyor; ne yüksek ağaçlarda ne de çalılıklarda. Bütün dünyaya kölece düşünceler egemen olmuş, uçurumun kenarlarına kadar yaşamın tozuna kızgın bir tutkuyla sarılıyorlar. O da dağılınca, insanların hâlâ ot parçalarına tutundukları ve tırnaklarını çamura sapladıkları görülüyor.</p>

  <p class="normal1">AGNES</p>

  <p class="normal">Sen de “Ya hep, ya hiç” diyorsun.</p>

  <p class="normal1">BRAND</p>

  <p class="normal">Kim zafere erişmek isterse savaşımdan çekinmemelidir. İnsan uçurumun dibinde bile çok yukarılara yükselebilir. <span class="ideitalik">(Brand susar, sonra yorgun bir sesle devam eder.)</span> Bununla birlikte, yükselmenin koşullarını öne sürdüğüm insanların karşısında kendimi bir tahta parçasına tutunmuş bir deniz kazazedesi gibi, umutsuz hissediyorum. Çoğu kez, ceza vermek için bilenmiş bu dili acı içinde gizlice ısırdım; ve vurmak için kalkan bu kollarla, kucaklamayı istedim… Hadi, Agnes. Git, uyuyan çocuğa bak, senin ninnin onu parlak düşler görmeye götürsün. Çocuk ruhu, yaz güneşi altında parıldayan dingin ve duru küçük bir dağ gölü gibidir. Anne sevgisi onu, derin sular üstünden gölgesini izleyerek uçan bir kuşun sessiz uçuşu gibi okşar.</p>

  <p class="normal1">AGNES</p>

  <p class="normal"><span class="ideitalik">(Sarararak)</span> Ne var Brand? Düşüncelerinin okları fırlayınca uçları ona doğru çevriliyor.</p>

  <p class="normal1">BRAND</p>

  <p class="normal">Hayır, bir şeyim yok. Sen ona iyi bak.</p>

  <p class="normal1">AGNES</p>

  <p class="normal">Bana bir söz söyle.</p>

  <p class="normal1">BRAND</p>

  <p class="normal">Güçlü mü olsun?</p>

  <p class="normal1">AGNES</p>

  <p class="normal">Hayır, tatlı olsun.</p>

  <p class="normal1">BRAND</p>

  <p class="normal"><span class="ideitalik">(Agnes’i kollarının arasına alarak)</span> Günahsız olan korkusuz yaşar.</p>

  <p class="normal1">AGNES</p>

  <p class="normal"><span class="ideitalik">(Gözleri parlayarak Brand’a bakar.)</span> Tanrı büyüktür, ona kıymaz. <span class="ideitalik">(Eve girer.)</span></p>

  <p class="normal1">BRAND</p>

  <p class="normal"><span class="ideitalik">(Israrla gözlerini önüne dikerek)</span> Öyle olmakla birlikte, ya kıyarsa… Tanrı eskiden de yapmaktan çekinmediği şeyi şimdi de yapabilir: İbrahim’den istediği şey… Hayır, hayır. Ben kurbanımı verdim: Ben tanrısal takdire boyun eğdim. Ben ki insanları uyuşukluklarından uyandırmak için Tanrı’nın yıldırımı olmak istiyordum. Yalan. Bu işte hiçbir özveri yok, bu yalnızca yitik bir düş. Bu düşten, beni Agnes, buraya birlikte gelmek için uyandırdı. Bugün burada sessiz sedasız başarmaya çalıştığım eser de bu değil mi? <span class="ideitalik">(Yola bakarak)</span> Bu haberci de ne kadar gecikiyor… Günahı kökünden söküp atacak, kötülüğü bütünüyle yok edecek, tövbe ve pişmanlık sözünü getirecek haberci işte geliyor. Hayır. Bu gelen Bucak Müdürü’ymüş, yuvarlak, dinç ve çevik, iyi yürekli, iki eli cebinde, iki dolu parantez işareti gibi kıvrak...</p>

  <p class="normal">BUCAK MÜDÜRÜ</p>

  <p class="normal"><span class="ideitalik">(Parmaklığın arkasından)</span> Gününüz hayırlı olsun. Çok az görüşüyoruz, umarım uygunsuz bir zamanda gelmiyorumdur.</p>

  <p class="normal1">BRAND</p>

  <p class="normal"><span class="ideitalik">(Evi göstererek)</span> Buyurun.</p>

  <p class="normal1">BUCAK MÜDÜRÜ</p>

  <p class="normal">Teşekkür ederim. Buraya size ricamı kabul ettirmeye geldim. Bu hepimizin iyiliği için.</p>

  <p class="normal1">BRAND</p>

  <p class="normal">Ne ricası?</p>

  <p class="normal1">BUCAK MÜDÜRÜ</p>

  <p class="normal">Bana, annenizin ölüm halinde olduğunu söylediler; çok üzüldüm.</p>

  <p class="normal1">BRAND</p>

  <p class="normal">Ona şüphem yok.</p>

  <p class="normal1">BUCAK MÜDÜRÜ</p>

  <p class="normal">Ama son derecede üzüldüm.</p>

  <p class="normal1">BRAND</p>

  <p class="normal">Ne söylemek istiyorsunuz?..</p>

  <p class="normal1">BUCAK MÜDÜRÜ</p>

  <p class="normal">Her neyse. Onun yaşında… Tanrı korusun. Bu er geç hepimizin başına gelecek, çare yok. Şimdi gelirken, arabada düşündüğüm hep buydu. Üstelik de, duyduğuma göre, buraya geldiğinizden beri, ikinizin arasında, ailevi bir nedenden dolayı dargınlık varmış.</p>

  <p class="normal1">BRAND</p>

  <p class="normal">Ailevi bir nedenden dolayı mı?</p>

  <p class="normal1">BUCAK MÜDÜRÜ</p>

  <p class="normal">Onun için, malı mülkü söz konusu olduğu zaman, çok sert ve cimri olduğunu söylerler. Sanırım, bu işte, onun biraz ileri gittiğini düşünüyorsunuz. Çıkarını korumak herkesin hakkı. Babanızın ölümünden beri mallarınızı paylaşmadınız. Hepsini o koruyor.</p>

  <p class="normal1">BRAND</p>

  <p class="normal">Evet, paylaşmadık, doğru.</p>

  <p class="normal1">BUCAK MÜDÜRÜ</p>

  <p class="normal">İşte, bu, mirasçıların arasını bozabilecek bir neden. Şimdi son saatinin yaklaşmasına aldırış etmediğinize beni inandıracak bazı nedenler olduğu için sözlerimi soğukkanlılıkla dinleyeceğinizi düşündüm, aslında, şimdi sırası değil ama.</p>

  <p class="normal1">BRAND</p>

  <p class="normal">Şimdi ya da sonra, hep bir yola çıkar.</p>

  <p class="normal1">BUCAK MÜDÜRÜ</p>

  <p class="normal">Ha şöyle. Çok güzel. Şimdi konuya geliyorum: Anneniz bir kere kutsal toprağa girince ki bu gecikmeyecektir, siz varlıklı bir adam olacaksınız.</p>

  <p class="normal1">BRAND</p>

  <p class="normal">Öyle mi sanıyorsunuz?</p>

  <p class="normal1">BUCAK MÜDÜRÜ</p>

  <p class="normal">Öyle mi sanıyorum, ne demek? Buna eminim. Bütün fiyort boyunca, dürbünle görülebilecek uzaklıklara kadar toprakları var. Evet, rahip, varınız yoğunuz çok olacak.</p>

  <p class="normal1">BRAND</p>

  <p class="normal">Ya miras yasaları?</p>

  <p class="normal1">BUCAK MÜDÜRÜ</p>

  <p class="normal">Miras yasalarının bu işle ilgisi ne? Bu yasalar mirasçılara ait, sizin başka kimseniz yok ki. <span class="ideitalik">(Gülümser.)</span></p>

  <p class="normal1">BRAND</p>

  <p class="normal">Ya biri karşıma çıkar da “Benim de aynı haklarım var” derse?</p>

  <p class="normal1">BUCAK MÜDÜRÜ</p>

  <p class="normal">Bunu ancak şeytan yapabilir. Yüzüme iyice bakın: Sizden hiç kimse bir hak iddia edemez. Bana inanın. Bu böyle. Biz sizin, bundan sonra hali vakti yerinde, dahası varlıklı biri olacağınızı biliyoruz. Artık bundan böyle görevinizi bu delikte sürdürmeniz gerekmeyecek: Önünüzde yepyeni bir dünya açılıyor…</p>

  <p class="normal1">BRAND</p>

  <p class="normal">Beni dinleyin efendim. Bütün bu söyledikleriniz bir sözcükle şöyle özetlenebilir: Yani bana buradan gidiniz diyorsunuz, değil mi?</p>

  <p class="normal1">BUCAK MÜDÜRÜ</p>

  <p class="normal">Ben de aşağı yukarı aynı şeyi söyleyecektim, gerçekten de bu hepimiz için daha iyi olur. Şu va’zettiğiniz insanları iyice incelerseniz, kendinizi bir kaz sürüsü içinde bir kurt gibi görürsünüz. Siz buraya yakışmıyorsunuz. Beni anlayın. Sizi, büyük bir cemaat içinde yararlı kılacak olan özellikleriniz, dünyadan uzak, kaya kovuklarında kara ve buza yarı gömülü yaşayan bura halkı için zararlıdır.</p>

  <p class="normal1">BRAND</p>

  <p class="normal">Bir ağaç nasıl kökünü toprağa salarsa, bir insan da doğduğu yere öylece dayanır. Orada etkin olmazsa, o adam kısır kalır: ve yararlı olamaz.</p>

  <p class="normal1">BUCAK MÜDÜRÜ</p>

  <p class="normal">İnsanları eğitmek isteyen bir kimse için, ilk koşul, memleketin gereksinmelerine uymak.</p>

  <p class="normal1">BRAND</p>

  <p class="normal">Bu gereksinmeler, kayalar arasına gömülü çukurlardan çok, tepelerin yüksekliklerinden görülür.</p>

  <p class="normal1">BUCAK MÜDÜRÜ</p>

  <p class="normal">Böyle sözler şu zavallı yayla halkının değil, kent halkının yararınadır.</p>

  <p class="normal1">BRAND</p>

  <p class="normal">Ah, sizin dağla ova arasına çizdiğiniz bu sınırlar… Büyük kentlerin sahip olduğu her hakkı istersiniz, ama göreve gelince ondan kaçarsınız. “Biz zavallı küçük bir milletiz” diye sızlanarak kendinizi her türlü borçtan kurtulmuş sayarsınız.</p>

  <p class="normal1">BUCAK MÜDÜRÜ</p>

  <p class="normal">Her şeyin bir zamanı, her zamanın bir görevi ve herkesin yürüyeceği bir yol vardır. Bizim cemaatimiz de beş on parasını dünya tarihinin büyük hazinesine koydu. Evet, o günden beri çok zaman geçti. Doğru; ama hissemiz ufak değildi. Gerçi bugün memleket bomboş, görüyorsunuz, ama ün ve şöhreti hâlâ söylencelere konu oluyor. Bugün düşmüş bulunan bu büyüklük ta Bele kralına dayanır. Hâlâ Thor ve Ulf kardeşlerin Britanya kıyılarına, keyiflerine göre ganimet aramaya giden yüzlerce yiğidin savaş öyküleri dilden düşmüyor. Bütün Avrupa “Bizi bu barbarlardan kurtar!” diye Tanrı’ya yalvarıyordu. Bu barbarlar, kim ne derse desin, bizdendi. Ah, o yiğitler! Demir ve ateşle öç almayı onlar biliyorlardı. Dahası söylencelerimizde Tanrı yoluna din savaşına girmiş bir kahramandan bile söz ediliyor, ama ereğine erişip erişmediği bildirilmiyor.</p>

  <p class="normal1">BRAND</p>

  <p class="normal">Bu kahraman elbette büyük bir soydan geliyordur.</p>

  <p class="normal1">BUCAK MÜDÜRÜ</p>

  <p class="normal">Öyle, ama siz bunu nereden biliyorsunuz?</p>

  <p class="normal1">BRAND</p>

  <p class="normal">Bu soylu ırkı, sözlerini o kadar mertçe tutan ve savaşımında de aynı ereği güden soylu kahramanlarımızda görür gibi oluyorum.</p>

  <p class="normal1">BUCAK MÜDÜRÜ</p>

  <p class="normal">Evet! Ama biz Kral Bele zamanından söz ediyorduk. Adamlarımız önce uzaklara gittiler, ellerinde balta, ekinleri çiğneyerek, kilise ve kuleleri yakıp yıkarak ve zafer çelenklerini üst üste yığarak. Bizler belki bu yolda dökülen kanları aşırı derecede övdük. Ama memleketimizin ateş ve kılıçla gelişmesini, insanlık tarihinin bu büyük ortak eserini alçakgönüllülükle anmak hakkımızdır.</p>

  <p class="normal1">BRAND</p>

  <p class="normal">Ama bugün her şeyi unutarak sapan ve sürgüyü artık işlenmiş bir tarladan başka bir şey olmayan, Kral Bele’nin mirası üzerinde gezdirmiyor musunuz?</p>

  <p class="normal1">BUCAK MÜDÜRÜ</p>

  <p class="normal">Kesinlikle hayır. Hele bir halk bayramlarına gidin de görün, yönetim müdürünün ve benim, okul öğretmeninin ve yargıcın, onur konukları olarak katıldığımız şu bayramlardan söz ediyorum. Punç dağıtıldığı zaman, bizim aramızda Kral Bele’nin nasıl yaşadığını hissedin bir... Davetlilerin kadeh tokuşturmalarında ve şarkılarında, küçük ve büyük söylevlerle çınlayan kadeh sesleri arasında, hep onu anıyor ve yaşa diye bağırıyoruz. Ben bile kimi kez ondan esin aldığımı hissediyorum; düşüncelerim bir çiçek çelengi gibi örülüyor ve yurttaşlarımın ruhlarını coşturuyor. Ben şiiri çok severim; bu memlekette herkesin şiire yatkınlığı vardır. Ama onu ölçülü kullanmalı. Onu yaşam işlerine karıştırmamalı, onun saati vardır: Akşam, saat yedi ile on arası. O zaman insan serbesttir, işten yorulmuştur, dinlenmeye gereksinimi vardır. Aramızdaki fark: Siz bütün gücünüzle hem tarlayı sürmek, hem de Tanrı yolunda savaşmak istiyorsunuz. Sizi iyice anlıyorsam, ereğiniz gerçek yaşamı, yaşamın idealiyle birleştirmek. Top barutunu terkip için kömürün kükürtle birleştiği gibi Tanrı yoluna savaşmayı patates ekmeğiyle birleştirmek istiyorsunuz.</p>

  <p class="normal1">BRAND</p>

  <p class="normal">Aşağı yukarı öyle.</p>

  <p class="normal1">BUCAK MÜDÜRÜ</p>

  <p class="normal">İyi ya. Bu, burada mümkün değil; belki büyük yerleşim merkezlerinde olabilir. Oralarda siz, yüce düzeninizi yaymaya çalışınız. Bizi bırakınız. Tarlalarımızı sürelim, bahçelerimizi çiçeklendirelim.</p>

  <p class="normal1">BRAND</p>

  <p class="normal">İstediğiniz kadar tarla sürün, bahçeyi yeşertin, dedelerinizin zaferiyle övünün. Cüce, isterse Golyat’ın torunu olsun, yine cüce kalacaktır.</p>

  <p class="normal1">BUCAK MÜDÜRÜ</p>

  <p class="normal">Bununla birlikte övünülecek gelenekleri olan bir ulus, büyük bir ulustur.</p>

  <p class="normal">BRAND</p>

  <p class="normal">Evet, ama bu gelenekler yaşamımızı biçimlendirdiği anda gerçekleşebilir... Atalarınızın görkemi sizin ne işinize yarıyor? Siz onlardan sadece deli külahı yapıyorsunuz.</p>

  <p class="normal1">BUCAK MÜDÜRÜ</p>

  <p class="normal">İlk sözüm neyse son sözüm de odur: Buradan gitseniz daha iyi olur. Burada eseriniz kısır kalacak, düşünceleriniz anlaşılmayacak. Ara sıra bir küçük atılımla, bu adamların düzeyini az buçuk yükseltmek gerekirse, ben dikkat ve özenle bunu gerçekleştirebilirim.</p>

  <p class="normal">Mesleğimdeki başarım çabalarımın boşa gitmediğini kanıtlıyor. Benim çabamla nüfus bir kat arttı, ne diyorum, bir değil üç kat arttı. Çünkü ben, buraları geliştirdim yeşerttim. Doğayla savaşarak ilerleme yoluna buharla atıldık, her yanda yollar yaptık, köprüler kurduk.</p>

  <p class="normal1">BRAND</p>

  <p class="normal">Yalnız yaşamla iman arasına köprü kuramadınız.</p>

  <p class="normal1">BUCAK MÜDÜRÜ</p>

  <p class="normal">Fiyortları buzullara bağladık.</p>

  <p class="normal1">BRAND</p>

  <p class="normal">Ama düşünceyi eyleme değil.</p>

  <p class="normal1">BUCAK MÜDÜRÜ</p>

  <p class="normal">Ülkeleri birleştiren ve insanları birbirlerine yaklaştıran yollar: İşte bize her şeyden önce bu gerek. Siz buraya gelinceye kadar, herkes bu görüşteydi. Ama siz geldikten sonra, hepsini altüst ettiniz: Madencinin feneriyle kuzey alevlerini birbirine karıştırdınız. Ve bu yapay gün ışığı içinde iyi kötüden, doğru eğriden ayırt edilmiyor. Bütün bağlarımızı karmakarışık ettiniz ve iyi yönetildiği sürece başarıya ulaşabilecek olan bu halkı birbirine düşman bölgelere ayırdınız.</p>

  <p class="normal1">BRAND</p>

  <p class="normal">Siz ne derseniz deyin, buradan gitmeye niyetim yok benim. İnsan eserinin yerini seçemez. Amacını bilen ve ona erişmek isteyen kimse, kendisine ayrılmış olan yere sadık kalır. Tanrı benim burada kalmamı istiyor.</p>

  <p class="normal1">BUCAK MÜDÜRÜ</p>

  <p class="normal">O halde kalın, ama bu sınırlı alan içinde kalın. Bu zavallı halkı hepimizi saran şu günah ve hatalardan arındırdığınızı görmek, benim de en büyük dileğim. Tanrı bilir ki bu halkın buna ihtiyacı var ama şunu unutmayın ki, her gün pazar değildir. Pazarları iş günlerine karıştırmayın ve fiyortlarımızda iz bırakarak dolaşan bütün sandallara sanki Tanrı’yı taşıyormuş gibi bayrağımızı çekmeyin!</p>

  <p class="normal1">BRAND</p>

  <p class="normal">Sizin uyarılarınızdan yararlanmam için ruhumu değiştirmem ve dünyayı başka bir gözle görmem gerekir. Ama, önemli olan insanın kendi olması ve kendini eserine adayabilmesi. Ve işte benim çevremi aydınlatan eserim ortada. Sizin ve benzerlerinizin yönettiği şu halk uyuşukluktan kurtulmalı. Uzun süre onu sıktınız, özgür yaradılışından kalanı da, duygu ve düşünce darlığınızla hırpaladınız. Onu perhize, uyuşukluğunuzun rejimine sokuyorsunuz. O, oradan tükenmiş ve sersemleşmiş olarak çıkıyor. Kanının coşkusunu, cesaretinin iliğini çektiniz, ruhunun tunç külçesini ezdiniz, parçaladınız. Ama o gene de uyanabilir. Kulaklarınızda bir savaş çığlığıyla gürleyebilir.</p>

  <p class="normal1">BUCAK MÜDÜRÜ</p>

  <p class="normal">Savaş çığlığı mı?</p>

  <p class="normal1">BRAND</p>

  <p class="normal">Evet, savaş çığlığı.</p>

  <p class="normal1">BUCAK MÜDÜRÜ</p>

  <p class="normal">Bize savaş açarsanız, ilk kurban siz olursunuz.</p>

  <p class="normal1">BRAND</p>

  <p class="normal">Günün birinde gözler açıldığı zaman, bu bozgunlukla en büyük zafer görülecek!</p>

  <p class="normal1">BUCAK MÜDÜRÜ</p>

  <p class="normal">İyi düşününüz Brand. Dönüm noktasındasınız. Sonra pişman olursunuz.</p>

  <p class="normal1">BRAND</p>

  <p class="normal">Hiçbir şeyden korkmuyorum.</p>

  <p class="normal1">BUCAK MÜDÜRÜ</p>

  <p class="normal">Yitirirseniz, yaşamınızı boşuna harcamış olacaksınız. Bu dünyanın bütün nimetleri sizin. Çok varlıklı bir annenin mirasına konuyorsunuz. Oğlunuz için yaşaması gereken bir babasınız, karınızı seven bir kocasınız; sonuçta, iyiliksever bir elin vergisi olan büyük bir mutluluk kaynağına sahipsiniz.</p>

  <p class="normal1">BRAND</p>

  <p class="normal">Ya sizin mutluluk kaynağı dediğiniz şeye, öyle gerektiği için, sırtımı mı döneyim?</p>

  <p class="normal1">BUCAK MÜDÜRÜ</p>

  <p class="normal">Burada savaşmak, kesinlikle bir başarısızlıkla sonuçlanır. Buralar nankördür. Siz, güneye, insanların başı yukarda gezmeye cesaret ettikleri mutlu kıyılara doğru yelken açınız. Onları gayrete getirmekte, onlara kanlı denemeler yaptırmakta haklı olursunuz. Bizler kanımızı değil, alınterimizi vermek istiyoruz, bu kısır kayalıklardan çekip kopardığımız günlük ekmeğimiz için döktüğümüz teri…</p>

  <p class="normal1">BRAND</p>

  <p class="normal">Öyle de olsa, ben burada kalacağım. Ben burada kendi yurdumdayım ve kendi yurdumda savaşacağım.</p>

  <p class="normal1">BUCAK MÜDÜRÜ</p>

  <p class="normal">Başaramadığınız anda ne yitireceğinizi biliyorsunuz.</p>

  <p class="normal1">BRAND</p>

  <p class="normal">Geri çekilecek olursam, kendimi yok etmiş olurum.</p>

  <p class="normal1">BUCAK MÜDÜRÜ</p>

  <p class="normal">Savaşımda tek başına kalanın hiç umudu yoktur.</p>

  <p class="normal1">BRAND</p>

  <p class="normal">Cemaatim güçtür. Beni izleyenler seçilmiş kimseler.</p>

  <p class="normal1">BUCAK MÜDÜRÜ</p>

  <p class="normal"><span class="ideitalik">(Gülümseyerek)</span> Olabilir; ama çoğunluk benden yana. <span class="ideitalik">(Gider.)</span></p>

  <p class="normal1">BRAND</p>

  <p class="normal"><span class="ideitalik">(Bucak Müdürü’nü gözleriyle izleyerek)</span> İşte, şu insan soyunun iyi düşünen, iyi amaçları olan, dahası kendine göre, adil, etkin ve mert bir adamı. Bununla birlikte, memleket için, bir felaket. Ne çığ, ne su basması, ne de yoğun bir kış; ne açlık, ne de veba, bu adamın verdiği zararı verir. Ama o… Nasıl da düşünceleri tüketiyor, insanın gücünü kırıyor. Bu dar kafalı adam, gür sesleri nasıl da boğuyor. Halkın dudağındaki nice gülümsemeyi, halkın yüreğinde kopan nice fırtınayı, nice büyük sevinç ve acıyı nasıl da donduruyor. <span class="ideitalik">(Birden korkuyla)</span> Ya haberci ne oldu?.. Ortada hiç kimse görünmüyor. Hiç kimse. Hayır, Doktor’u görüyorum. <span class="ideitalik">(Doktor’a doğru aceleyle gider.)</span> Söyleyiniz. Annem?..</p>

  <p class="normal1">DOKTOR</p>

  <p class="normal">Annen, Ulu Tanrı’nın huzurundadır.</p>

  <p class="normal1">BRAND</p>

  <p class="normal">Öldü. Günahından pişman olarak, değil mi?</p>

  <p class="normal1">DOKTOR</p>

  <p class="normal">Sanmam. Öleceği ana kadar yeryüzündeki mallarına dört elle sarılı kaldı.</p>

  <p class="normal1">BRAND</p>

  <p class="normal"><span class="ideitalik">(Gözlerini bir noktaya dikmiş, gerçek ürpermelerle sarsılarak)</span> Acaba soylu bir ruh olarak mı can verdi?</p>

  <p class="normal1">DOKTOR</p>

  <p class="normal">Belki de adalete göre değil, Tanrı’nın iradesine göre hoşgörüyle yargılanacaktır.</p>

  <p class="normal1">BRAND</p>

  <p class="normal"><span class="ideitalik">(Alçak sesle)</span> Bir şey söyledi mi?</p>

  <p class="normal1">DOKTOR</p>

  <p class="normal"><span class="ideitalik">(Yavaşça)</span> Tanrı’nın eli, oğlumunkinden daha az katıdır, diye fısıldadı.</p>

  <p class="normal1">BRAND</p>

  <p class="normal"><span class="ideitalik">(Gücü kesilmiş bir halde, bir sıra üstüne yıkılır.)</span> Günahta da, ölümde de, her yerde aynı yalan. <span class="ideitalik">(İki eliyle yüzünü kapar.)</span></p>

  <p class="normal1">DOKTOR</p>

  <p class="normal"><span class="ideitalik">(Ona yaklaşır, bakar ve başını sallar.)</span> Geçip gitmiş bir zamanı, yeniden yaşatmak istiyorsunuz. Bir zamanlar, Tanrı ile kulları arasında yapılmış olan anlaşmanın bugün de tüm gücüyle sürdüğünü sanıyorsunuz. Ama her dönem, kendi hakkını arar. Bizimki artık ateşten kamçı ve cehennemlik ruhlardan söz eden sütnine masallarından korkmuyor, onun için ilk buyruk şudur: “Merhametli ol!”</p>

  <p class="normal1">BRAND</p>

  <p class="normal"><span class="ideitalik">(Başını kaldırarak)</span> Merhametli olmak. Günümüz insanlarının benimsedikleri ne kadar ucuz bir sözcük. Hiçbir şey yapmak istemeyen uyuşuk tembel yaratıklar nasıl da yapışıyorlar bu sözcüğe. Hiçbir şeyi sonuna değin götürmeye cesaret edemeyen, her şeyi yarım yamalak yapan cüce ruhlulara göre herkes merhametlidir. Tanrı İsa’ya karşı merhametli miydi? Ah! O sizin Tanrınızın oğlu olsaydı çarmıhtan kurtarılmıştı, sessizce parlak bir törenle... <span class="ideitalik">(Yüzünü ellerinin içine saklar, son derecede hüzünlüdür.)</span></p>

  <p class="normal1">DOKTOR</p>

  <p class="normal"><span class="ideitalik">(Alçak sesle)</span> Hadi, fırtına gibi coşkun yürekli adam, içini dök! Ağlamanı istiyorum. <span class="ideitalik">(Agnes sapsarı ve korku içinde, merdivenin yukarısında görünür ve alçak sesle Doktor’la konuşur.)</span></p>

  <p class="normal1">AGNES</p>

  <p class="normal">Çabuk geliniz. Benimle geliniz!</p>

  <p class="normal1">DOKTOR</p>

  <p class="normal">Ne var yavrum? Beni korkutuyorsun.</p>

  <p class="normal1">AGNES</p>

  <p class="normal">Korku, soğuk bir yılan gibi yüreğimde.</p>

  <p class="normal1">DOKTOR</p>

  <p class="normal">Ne var?</p>

  <p class="normal1">AGNES</p>

  <p class="normal">Geliniz… Ey, Ulu Tanrım. <span class="ideitalik">(İçeri girerler, Brand hiçbir şeyin ayırdında değidir.)</span></p>

  <p class="normal1">BRAND</p>

  <p class="normal"><span class="ideitalik">(Gözleri aynı noktada, yavaş sesle)</span> Günah çıkarmadan öldü. Nasıl yaşadıysa öyle öldü. Bu işte Tanrı’nın parmağını görüyorum. Annemin elinden kaçan hazineyi, yararlı bir biçime sokmak bana düşer. Lanet olsun bana, zaaf gösterirsem! <span class="ideitalik">(Ayağa kalkar.)</span> İyi bir evlat olarak görevimi yapacağım. Şu andan sonra, burada, doğduğum bu topraklarda ruhun zaferi için, Tanrı savaşçısı olarak savaşacağım. Tanrı bana kılıcı uzattı. Öfkenin ateşiyle tutuşturdu tüm benliğimi... İşte ben de irademin gücüyle kayaları yarıp parçalayabilirim.</p>

  <p class="normal1">DOKTOR</p>

  <p class="normal"><span class="ideitalik">(Aceleyle evden çıkar, Agnes arkasından gelir, Doktor merdivenin yukarısından Brand’a bağırır.)</span> İşlerini yoluna koy ve hemen bu memleketi bırak, git!</p>

  <p class="normal1">BRAND</p>

  <p class="normal">Dünya yerinden sarsılsa da, ben buradan kımıldamayacağım.</p>

  <p class="normal1">DOKTOR</p>

  <p class="normal">O halde çocuğunu ölmüş bil!</p>

  <p class="normal1">BRAND</p>

  <p class="normal"><span class="ideitalik">(Vahşi bir çığlık atarak)</span> Alf. Çocuğum. Alf. Siz ne söylediğinizi biliyor musunuz? Çocuğum mu? <span class="ideitalik">(Eve doğru koşar.)</span></p>

  <p class="normal1">DOKTOR</p>

  <p class="normal"><span class="ideitalik">(Eve girmesini önleyerek)</span> Hayır, beni dinle. Burada ne ışık var, ne de güneş, burada kutup rüzgârı esiyor, kalın bir sis içinde insan küfleniyor. Böyle bir iklimde, daha bir kış geçirecek olursanız, onun küçük varlığı buna kesinlikle dayanamaz. Buradan gidersen, Brand, çocuğun kurtulur. Ama elini çabuk tut, dahası mümkünse, hemen yarın yola çık!</p>

  <p class="normal1">BRAND</p>

  <p class="normal">Bu akşam; hayır, hemen, hemen şimdi. Ah! Onun büyümesini, onun sağlıklı ve güçlü olmasını istiyorum. Ne buzulların rüzgârı, ne de fiyortların meltemleri, onun küçücük göğsünü dondurmamalı. Gel, Agnes, onu usulca uykusundan uyandır. Kaçalım, boğazın öte yanına kaçalım. Ah Agnes! Ölüm yavrumuzun çevresinde ağını örüyor, Agnes.</p>

  <p class="normal1">AGNES</p>

  <p class="normal">Korku içinde, gizlice titriyordum, önseziyle tehlikeyi duyuyordum…</p>

  <p class="normal1">BRAND</p>

  <p class="normal"><span class="ideitalik">(Doktor’a)</span> Ama bu kaçış acaba onu kurtaracak mı? Bana söz veriyor musunuz Doktor?</p>

  <p class="normal1">DOKTOR</p>

  <p class="normal">Bir babanın gece gündüz üzerine titrediği bir yaşam için hiçbir korkum yoktur. Kendinizi bütünüyle çocuğunuza veriniz. Yakında ondan sağlık fışkırdığını göreceksiniz.</p>

  <p class="normal1">BRAND</p>

  <p class="normal">Teşekkür ederim Doktor, teşekkür ederim. <span class="ideitalik">(Agnes’e)</span> Onu sıkıca giydir. Akşam rüzgârı sahile doğru esmeye başladı. <span class="ideitalik">(Agnes eve girer.)</span></p>

  <p class="normal1">DOKTOR</p>

  <p class="normal"><span class="ideitalik">(Bir an kapıya dönmüş, hareketsiz, evin içine bakan Brand’ı inceler sonra yanına yaklaşır, elini omuzuna kor.)</span> Ya! Başkalarına karşı o kadar acımasız, ama kendinize gelince, o kadar uysal. Başkaları için yasa, az ya da çok değildir; ya hep ya hiçtir. Ama özveri sırası kendi nefsine gelince insan hemen cesaretini yitiriveriyor.</p>

  <p class="normal1">BRAND</p>

  <p class="normal">Ne demek istiyorsunuz?</p>

  <p class="normal1">DOKTOR</p>

  <p class="normal">Annenizin kulağına, acımasızca yasanızı haykırdınız. Ona, “Yazıklar olsun sana, her şeyinden sıyrılarak mezara çırçıplak inmezsen!” dediniz. Ve çoğu kez aynı sözü en çok acı çektikleri anda halka da söylediniz. Şimdi kaderin fırtınasında umutsuzluk içinde çırpınan geminin kaburgasına sarılmış, havaya kalkan omurgadan acıya ilişkin bütün yasaları suya atıyorsunuz. Denize. Başkalarının canını yaktığınız şu ağır kitabı denize fırlatıyorsunuz. Çünkü güçlü ve dondurucu meltemler içinden oğlunuzun canını kurtarmanız gerekiyor… Kaçalım, kaçalım, fiyortlar boyunca kaçalım. Anamızın ölüsünü bırakarak, tanrısal görevimizi bırakarak kaçalım… Papaz artık bitti tükendi.</p>

  <p class="normal1">BRAND</p>

  <p class="normal1">(<span class="ideitalik">Düşüncelerini toplamak istiyormuş gibi alnını sıkarak</span>) Acaba, şimdi mi körüm, yoksa bugüne kadar mı kördüm?</p>

  <p class="normal1">DOKTOR</p>

  <p class="normal">Şimdi, bir baba gibi davranıyorsunuz. Sizi ayıplıyorum sanmayın. Benim için, böyle uysal halinizde güçlü adam rolünü oynadığınız zamandan daha büyüksünüz. Hoşça kalın. Ben size bir ayna gösterdim. Ona bakın ve içinizi çekerek, ‘Aman Tanrım. İşte, göklere yükselmek isteyen adamın, yüzü buymuş!’” deyin. <span class="ideitalik">(Çıkar.)</span></p>

  <p class="normal1">BRAND</p>

  <p class="normal1">(<span class="ideitalik">Bir an gözlerini aynı yere dikerek hareketsiz durur, bağırır</span>.) Önceleri mi yoksa, şimdi mi, ne zamandı yanılgım? <span class="ideitalik">(Agnes eşikte görülür, üzerinde bir manto, kucağında çocuğu vardır. Brand onu görmez. Agnes onunla konuşmak ister, ama yüzündeki ifadenin farkına varınca büyük bir korkuyla durur. O sırada, aceleyle bir adam gelir parmaklığa yaklaşır, kapıyı açar ve içeriye girer. Güneş batmaktadır.)</span></p>

  <p class="normal1">ADAM</p>

  <p class="normal">Beni dinle, rahip! Senin bir düşmanın var.</p>

  <p class="normal1">BRAND</p>

  <p class="normal"><span class="ideitalik">(Elini kalbine basarak)</span> Evet şurada.</p>

  <p class="normal1">ADAM</p>

  <p class="normal">Boyun eğme, güçlü ol. Ektiğin tohum bu toprakta bereketle filizleniyordu. Birden ona bir kötülük dadandı. Senin hakkında ortalığa yayılan söylentiden söz ediyorum. Bizim aklımıza şu sokulmaya çalışılıyordu: Sözde senin evin bomboş kalacakmış. Bize sırtını dönmek için, annenin ölümünü ve sana bırakacağı mirası bekliyormuşsun.</p>

  <p class="normal1">BRAND</p>

  <p class="normal">Ya bu doğruysa?</p>

  <p class="normal1">ADAM</p>

  <p class="normal">Rahip, seni tanırım ben, bu zehirli sözlerin anlamını da anlıyorum. Onların hepsine, yargıca ve onun adamlarına kafa tutuyorsun. Hiçbir zaman sana boyun eğdirmeyecekler ama. Bunu başaramayacaklar. İşte söylentilerin gerçek nedeni bu.</p>

  <p class="normal1">BRAND</p>

  <p class="normal"><span class="ideitalik">(Duraklayarak)</span> Ya söyledikleri doğruysa?</p>

  <p class="normal1">ADAM</p>

  <p class="normal">O halde sen acımasızca yalan söylemiş olursun.</p>

  <p class="normal1">BRAND</p>

  <p class="normal">Ne dedin?</p>

  <p class="normal1">ADAM</p>

  <p class="normal">Sen, kaç kez bize Tanrı’nın seni savaşmak için gönderdiğini, bizim aramızda doğduğunu, senin savaş alanının burası olduğunu, hiç kimsenin Tanrı ilhamına karşı koymaması gerektiğini, her zaman savaşmak ve hiçbir zaman geri dönmemek gerektiğini söylememiş miydin? Senin içinde de Tanrı’nın ışığı var. Öylesine kızgın ve güçlü ki seni tutuşturan alevi bizim yüreğimizi de sardı...</p>

  <p class="normal1">BRAND</p>

  <p class="normal">Beni dinle arkadaş! Burada bana kulak veren kimse yok. Hemen hemen bütün insanlar gevşek ve çabasız.</p>

  <p class="normal1">ADAM</p>

  <p class="normal">Sen de biliyorsun ki, birçoklarının ruhuna gökyüzünün ışınları giriyor.</p>

  <p class="normal1">BRAND</p>

  <p class="normal">Ama çoğunluğun yüreğinde gece karanlığı var.</p>

  <p class="normal1">ADAM</p>

  <p class="normal">O geceyi dağıtmak için sen buradasın; gökyüzünün bir ışığı gibi. İnsanlara gelince sayının ne önemi var. İşte ben tek başıma sana geliyorum ve gidebilirsen git diyorum… Benim de herkes gibi bir yüreğim var; kitap onun işine yaramıyor. Sen beni uçurumun derinliklerinden çıkardın: Şimdi dene bakalım, beni bırakıp gitmeye cesaret edebilecek misin? Hayır, bunu yapamazsın; seni sımsıkı tutuyorum. Elini benden çekersen, ruhum yıkılır. Hoşça kal. Kararını ver. Rahibimizin, bizi, beni ve Tanrı’yı bırakıp gitmeyeceğine imanım var. <span class="ideitalik">(Gider.)</span></p>

  <p class="normal1">AGNES</p>

  <p class="normal"><span class="ideitalik">(Çekingen)</span> Yüzün sapsarı, dudakların da mosmor. Sanki yüreğin çığlık atarmış gibi.</p>

  <p class="normal1">BRAND</p>

  <p class="normal">Bu güçlü sözler beni sarsıyor. Dağlardan gelen yankılar onların gücünü, yüz kez artırıyor.</p>

  <p class="normal1">AGNES</p>

  <p class="normal"><span class="ideitalik">(Bir adım öne gelerek)</span> Hazırım.</p>

  <p class="normal1">BRAND</p>

  <p class="normal">Hazır mı? Neye hazırsın?</p>

  <p class="normal1">AGNES</p>

  <p class="normal"><span class="ideitalik">(Gücünü toplayarak)</span> Analık görevimi yapmaya. Bunu yapmak istiyorum.</p>

  <p class="normal"><span class="ideitalik">(Yolda Gerd’in koştuğu görülür, sonra bahçenin parmaklığı önünde durur.)</span></p>

  <p class="normal1">GERD</p>

  <p class="normal"><span class="ideitalik">(Ellerini çırparak, yabanıl bir coşkuyla haykırır.)</span> Yeniliği duydunuz mu? Rahip kaçıyor. Dağlarda, tepelerde, her yanda biçimsiz cüceler, büyük ve küçük, kara ve kötü hayaletler dolaşıyor. Ay! Beni vurdular, gözlerimi tırmaladılar. Ruhum paçavraya döndü. Sus. Bende kalan bana yeter. Elimde, daha güzel bir yıkık var ya.</p>

  <p class="normal1">BRAND</p>

  <p class="normal">Çocuğum, sen aklını mı yitirdin? İşte ben burada, karşında durmuyor muyum?..</p>

  <p class="normal1">GERD</p>

  <p class="normal">Sen duruyorsun ama rahip değil. Şu tepeden, şu kara tepeden akbabam, bir kanat çırpışıyla, dağın ötesine geçti; Yabanıl ve öfkeli, akşam esintisine kapılmış havayı yarıyordu. Sırtında bir adam gördüm: O adam rahipti. Ah. Şimdi buranın kilisesi bomboş, kapalı, mühürlü, o kötü kilise dönemini kapadı. Şimdi itibar sırası benimkine geldi. Orada, kışın dokunduğu buzdan tabaka içinde büyük ve güçlü bir rahip var. Onu görmek istersen, benimle birlikte gel. Sana, buradaki kilise bomboş diyorum. Benim rahibim öyle sözler söylüyor ki yeryüzünü titretiyor.</p>

  <p class="normal1">BRAND</p>

  <p class="normal">Zavallı kız, beni taptığın puta sürüklemek için seni buraya kim gönderdi?</p>

  <p class="normal1">GERD</p>

  <p class="normal"><span class="ideitalik">(Bahçeye girerek)</span> Put mu? Sen neden söz ediyorsun? Put mu? Ben onu iyi bilirim. Kimi kez küçüktür, kimi kez büyük; hep boyalı, hep yaldızlı. Put mu? Bak, onu görüyor musun? Alacalı pelerinin ince kıvrımları arasına sıkı sıkı bir şey sarmış. Sanki orada uykuda bir çocuk varmış gibi korkuyor, kucağındaki şeyi koruyarak, geriliyor. Bir put. Bak, işte put.</p>

  <p class="normal1">AGNES</p>

  <p class="normal"><span class="ideitalik">(Brand’a)</span> Dua edebiliyor musun? Gözyaşların var mı? Korku benimkileri kuruttu.</p>

  <p class="normal1">BRAND</p>

  <p class="normal">Agnes, karıcığım, yazıklar olsun bize! Bu kızı bize Tanrı gönderdi.</p>

  <p class="normal1">GERD</p>

  <p class="normal">Dinle: Vahşi tepelerde çanlar bütün gücüyle çalıyor. Bak kilise yolunda, halk, nasıl dalga gibi akıyor. Buranın rahibinin, göle attığı şu milyonlarca cinleri, perileri görüyor musun? Onlar mezardaydılar. Rahip de onları kapayan taşı mühürlemişti. Şimdi artık onları hiçbir şey, ne deniz ne de mezar tutuyor. Nemli soğuklar tırmanıp, kaynaşıyorlar. Küçük cin yavrularının, yüzlerini buruşturduklarını görüyorum. Ölmemişlerdi, bedenlerine ağır gelen toprak yığınlarını onun için silkeliyorlar. İşitiyor musun?.. “Anne, baba!” diye bağırıyorlar. Kadın, erkek, onlara yanıt veriyor. İşte Bucak Müdürü de, çocuklarının arasında bir baba gibi, halkın ortasında. Karısı, ölmüş çocuğunu alıyor ve ona meme veriyor. Bir vaftize gidiyormuş gibi, başını her zamankinden daha yüksekte tutuyor. Rahip buradan uzaklaşıp gittikten sonra, burada her şey yeniden canlanıyor.</p>

  <p class="normal1">BRAND</p>

  <p class="normal">Çekil buradan git. Beni bırak. Ben bunlardan daha korkunç hayaller görüyorum.</p>

  <p class="normal1">GERD</p>

  <p class="normal">Beni dinle. Bak yolun kenarına oturmuş, nasılda gülüyor. Bütün geçen ruhları kitabına kaydediyor. Pekâlâ. Hemen, hemen, hepsi orada. Çünkü buranın kilisesi bomboş, kapalı, mühürlü. Rahip de akbabanın sırtında buradan çıktı, gitti. <span class="ideitalik">(Bir sıçrayışla parmaklıktan atlar ve karanlıkta kaybolur.)</span></p>

  <p class="normal1">AGNES</p>

  <p class="normal"><span class="ideitalik">(Brand’a yaklaşır ve boğuk bir sesle konuşur.)</span> Hadi gidelim. Zamanı geldi.</p>

  <p class="normal1">BRAND</p>

  <p class="normal"><span class="ideitalik">(Agnes’e gözlerini dikerek)</span> Nereye gidiyoruz? <span class="ideitalik">(Önce bahçeyi, sonra evi göstererek)</span> Buraya mı?.. Yoksa şuraya mı?</p>

  <p class="normal1">AGNES</p>

  <p class="normal"><span class="ideitalik">(Korkuyla gerileyerek)</span> Brand. Çocuğum…</p>

  <p class="normal">Çocuğum…</p>

  <p class="normal1">BRAND</p>

  <p class="normal"><span class="ideitalik">(Onu izleyerek)</span> Yanıt ver. Baba olmadan önce rahip değil miydim ben?</p>

  <p class="normal1">AGNES</p>

  <p class="normal"><span class="ideitalik">(Hep gerileyerek)</span> Bana bu soruyu Tanrı bile sorsa, yanıt vermeyeceğim.</p>

  <p class="normal1">BRAND</p>

  <p class="normal"><span class="ideitalik">(Hep izleyerek)</span> Yanıtlaman gerekiyor. Annesi sensin, son söz senindir. Gitmem gerekiyor mu?</p>

  <p class="normal1">AGNES</p>

  <p class="normal">Karınım, cesaretin varsa, emret, boyun eğeceğim.</p>

  <p class="normal1">BRAND</p>

  <p class="normal"><span class="ideitalik">(Agnes’in kolunu yakalamak ister.)</span> Seç. Benden bu seçimin zehrini al.</p>

  <p class="normal1">AGNES</p>

  <p class="normal"><span class="ideitalik">(Ağacın arkasına kadar gerileyerek)</span> Bunu yapabilmek için ana olmamalıydım.</p>

  <p class="normal1">BRAND</p>

  <p class="normal">Bu sözlerden bir hüküm çıkıyor.</p>

  <p class="normal1">AGNES</p>

  <p class="normal"><span class="ideitalik">(Kuvvetle)</span> Sen seçebiliyor musun? Kendine sor!</p>

  <p class="normal1">BRAND</p>

  <p class="normal">Yasanın ışığı ortalığı aydınlatıyor.</p>

  <p class="normal1">AGNES</p>

  <p class="normal">Tanrı tarafından çağrıldığına inanıyor musun?</p>

  <p class="normal1">BRAND</p>

  <p class="normal"><span class="ideitalik">(Sert bir hareketle elini yakalar.)</span> Peki. Hadi şimdi, artık söyle: Yaşam mı, ölüm mü?</p>

  <p class="normal1">AGNES</p>

  <p class="normal">Kendi tanrının sana gösterdiği yola git!</p>

  <p class="normal1">BRAND</p>

  <p class="normal">Hadi gidelim. Zaman geldi.</p>

  <p class="normal1">AGNES</p>

  <p class="normal"><span class="ideitalik">(Boğuk bir sesle)</span> Nereye gidiyoruz? <span class="ideitalik">(Brand yanıt vermez.)</span></p>

  <p class="normal1">AGNES</p>

  <p class="normal"><span class="ideitalik">(Parmaklığı göstererek)</span> Oraya mı?</p>

  <p class="normal1">BRAND</p>

  <p class="normal"><span class="ideitalik">(Evi göstererek)</span> Hayır… Buraya.</p>

  <p class="normal1">AGNES</p>

  <p class="normal"><span class="ideitalik">(Kollarını uzatarak, çocuğu yukarı kaldırır.)</span> Tanrım. İstediğin kurbanı, sana doğru kaldırıyorum. Bana, yaşamın korku ve acıları arasında yol göster. <span class="ideitalik">(Eve girer.)</span></p>

  <p class="normal1">BRAND</p>

  <p class="normal"><span class="ideitalik">(Bir an hareketsiz, gözünü bir noktaya dikmiş olduğu halde durur, sonra hıçkırarak ağlamaya başlar, ellerini başının üzerinde kavuşturur ve bağırarak merdivene kendini bırakır.)</span> Tanrım! Tanrım! Sen beni aydınlat!</p>
</body>
</html>
