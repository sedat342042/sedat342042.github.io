<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ibsen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_8"><span class="ideitalik">Dördüncü Perde</span></h2>

  <p class="indentmetin"><span class="ideitalik">Papazın evi. Noel bayramının arifesi. Oda karanlıktır. Dipte giriş kapısı. Bir yanda bir yan kapı, öbür yanda bir pencere. Agnes matem giysileri giymiş, ayakta, pencerenin önünde durur, gözlerini karanlığa dikmiştir.</span></p>

  <p class="normal1">AGNES</p>

  <p class="normal">Gelen giden yok. Daha gelmedi. Ah! Sabırsızlık içinde sessizce beklemek ne güç! Kar tipiye dönüştü. Eski kilisenin çatısı beyaz bir örtüyle kapanmış gibi. <span class="ideitalik">(Dinler.)</span> Susss... Parmaklık kapısının gıcırdadığını duyuyorum. Ayak sesleri... Güçlü erkek adımları... <span class="ideitalik">(Kapıya doğru koşar ve açar.)</span> Sen misin? Gel, hadi gel! <span class="ideitalik">(Brand içeri girer, paltosu ve başlığı kar içindedir, Agnes konuşurken başlığını çıkarır.)</span></p>

  <p class="normal1">AGNES</p>

  <p class="normal"><span class="ideitalik">(Brand’ın boynuna sarılarak)</span> Ne kadar geciktin. Artık beni yalnız bırakma, beni hiç yalnız bırakma! Yalnız kalınca bu uzun gecelere dayanamıyorum, kafama hücum eden hayalleri kovamıyorum. Ah! Ne günler geçirdim, ne günler ve geceler!</p>

  <p class="normal1">BRAND</p>

  <p class="normal">Çocuk musun? İşte artık geldim. <span class="ideitalik">(Bir mum yakar, oda hafifçe aydınlanır.)</span> Rengin sapsarı.</p>

  <p class="normal1">AGNES</p>

  <p class="normal">Öyle yorgunum ki, bütün gücüm tükendi. Seni nasıl da kaygı ve sabırsızlıkla bekledim. Sonra, azıcık yeşillik topladım, ah! Çok az bir şey: Yazdan beri, Noel ağacı için ayırdığım birkaç dal. Ben buna “Onun küçük ağacı” adını vermiştim; bu onun içindi. Şimdi bu dallardan bir çelenk yapıp onun… <span class="ideitalik">(Hıçkırarak ağlamaya başlar.)</span> Bak, aman Tanrım… Üzerine kar yağıyor.</p>

  <p class="normal1">BRAND</p>

  <p class="normal">Oraya, mezarlığa mı?..</p>

  <p class="normal1">AGNES</p>

  <p class="normal">Ah, bu söz!</p>

  <p class="normal1">BRAND</p>

  <p class="normal">Bu sözü duymaya alışmalısın.</p>

  <p class="normal1">AGNES</p>

  <p class="normal">Evet, Brand, evet; azıcık sabırlı ol! Yüreğim daha kanıyor, yara öyle taze ki. Ne gücüm, ne de cesaretim var. Ah! Ama iyileşeceğim, bugünler bir geçsin, göreceksin, artık hiç yakınmayacağım.</p>

  <p class="normal1">BRAND</p>

  <p class="normal">Tanrı’nın bayramı böyle mi kutlanır?</p>

  <p class="normal1">AGNES</p>

  <p class="normal">Hayır, biliyorum; ama sabırlı ol! Düşün bir kere. Geçen Noel o kadar güzel, o kadar sağlıklıydı, bu yıl… Bu yıl. <span class="ideitalik">(Ürperir.)</span></p>

  <p class="normal1">BRAND</p>

  <p class="normal"><span class="ideitalik">(Kendini zorlayarak)</span> Mezarda.</p>

  <p class="normal1">AGNES</p>

  <p class="normal"><span class="ideitalik">(Bağırarak)</span> Bu sözü söyleme!</p>

  <p class="normal1">BRAND</p>

  <p class="normal">Seni korkutan bu sözü ciğerlerini şişirerek haykırmalısın ki, kayalara çarparak dalgalar gibi gürlesin.</p>

  <p class="normal1">AGNES</p>

  <p class="normal">Bu söz sana da açığa vurmak istemediğin kadar çok acı veriyor. Alnında beliren ter tanelerinden bu sözün sana neye mal olduğunu görüyorum.</p>

  <p class="normal1">BRAND</p>

  <p class="normal">Alnımdaki ter küreklerden sıçırayan fiyort suları.</p>

  <p class="normal1">AGNES</p>

  <p class="normal">Ya kirpiklerindeki damlalar? Eriyen karlar mı? Hayır, hayır. O damlalar çok sıcak, onların kaynağı senin yüreğinde.</p>

  <p class="normal1">BRAND</p>

  <p class="normal">Agnes, karıcığım, dayanalım, ikimiz de metin olalım. Güçlerimizi birleştirelim, adım adım amacımıza erişelim. Ah! Orada, fiyortta ne kadar güçlüydüm! Fırtına kayaları su altında bırakıyor, martıların sesini boğuyordu; dolu, körfezin ortasında buz gibi suların sürüklediği cılız sandalımızı kamçılıyordu. Direğin, döşemelerin, iplerin gıcırtıları duyuluyordu. Köpüklerin ıslattığı yelken, rüzgârın salladığı bir paçavradan başka bir şey değildi. Kıyının her yanında çığların yuvarlandığı görülüyordu. Damarlarımdaki kan donmuştu. Sekiz kürekçim, yüzlerinde bir damla kan kalmamış, bitkin bir halde, sekiz ceset gibi oturuyorlardı. Yalnız ben, dümende büyüyor büyüyordum, sözlerim ateş kesilmişti. Ve bu çok çetin eserim için Tanrı’nın bana kendi öz kudretinden güç verdiğini hissediyordum.</p>

  <p class="normal1">AGNES</p>

  <p class="normal">Fırtınalara göğüs germek, savaşımla dolu bir yaşam; bunlar nedir ki, kolay işler. Ama beni düşün, saatlerin o kadar uzun geçtiği bu yıkık yuvada oturan beni düşün. Savaşımın ne olduğunu bile bilmeyen, eylem ateşinin kıvılcımını bile görmemiş olan beni düşün. Burada oturan, geçmişi anımsamaktan korkan ve hiç unutamayan beni düşün.</p>

  <p class="normal1">BRAND</p>

  <p class="normal">Sen mi? Sen mi savaşım nedir bilmiyorsun? Senin yaşamın hiçbir zaman şimdi ki kadar yüce değildi. Beni dinle: Acı içindeyken beni destekleyen şeyin ne olduğunu sana söyleyeceğim. Çoğu kez, gözlerim bulanıyor, yüreğim kanıyor, düşünme gücüm yitiyor. Yalnız bir sevinç görür gibi oluyorum: Ağlamak, ağlayabilmek. O zaman, Agnes, işte o zaman Tanrı bana görünüyor, O’nu hiç görmediğim kadar yakın görüyorum. O kadar yakın ki, bir adım daha atsam yanında olabilirim. O zaman bir çocuk gibi, O’nun baba kalbine sokulmak, tanrısal gücüne sığınmak istiyorum.</p>

  <p class="normal1">AGNES</p>

  <p class="normal">Ah Brand! O’nu hep öyle gör. O’na hep sevinçle yaklaşabil. O’nu bir efendi gibi değil, bir baba gibi gör.</p>

  <p class="normal1">BRAND</p>

  <p class="normal1">Hayır, Agnes, bu koşullar içinde O’nun uğruna savaşamam. O bana, büyük ve güçlü ve dünyaya hükmeder haliyle görünmeli. Zaman bunu gerektiriyor, çünkü artık her şey küçüldü. Ama sen, sen O’nu yakından sevgili bir baba gibi görebilirsin, O’nun bağrına sığınabilir, yorulduğun zaman O’na yaslanarak dinlenebilirsin. Sonra, tanrısal ışığın gözlerinde parlamasıyla mutlu ve daha güçlü olarak bana iner ve yeni atılımlarla beni yükseltirsin. Böyle bir birlik, evliliğin ruhu, özüdür. Biri savaşmalı, kutsal eseri korumalı, öteki de yaraları sarmalıdır. İnsan ancak o zaman pek haklı olarak “ikimiz de bir gövdeyiz” diyebilir. Dünyaya sırtını çevirip de varlığını tehlikeye koyduğun ve beni karım olarak izlediğin andan beri, görevin budur. Günün yakıcı ateşleri altında savaşan, buz gibi gecelerde hareketsiz bekçilik eden ben, senin ellerinden serinletici bir içki ve zırhının çeliği altından yavaşça kayarak yüreğimi ısıtacak bir örtü bekliyorum. Hayır, hayır! Bu senin için o kadar önemsiz bir iş değil.</p>

  <p class="normal1">AGNES</p>

  <p class="normal">Bütün bunlar benim gücümü aşıyor, çünkü bütün düşüncelerim tek bir anıya bağlı, her şey bana bir düş gibi geliyor. Bırak beni ağlayayım, inleyeyim; böylece kendime gelmeme, görevimi tanımama yardım etmiş olursun. Bu gece Brand, sen burada değilken, onun odama girdiğini gördüm, yanaklarından sağlık fışkırıyordu. Yavaş yavaş, küçük, çocuk adımlarıyla bana kollarını uzatarak yaklaşıyordu. Arkasında yalnızca beyaz gömleği vardı. Gülümsüyor ve beni çağırıyordu, sanki bana, “Beni ısıt!” demek istiyordu. Aman Tanrım. Nasıl titriyordum.</p>

  <p class="normal1">BRAND</p>

  <p class="normal">Agnes!</p>

  <p class="normal1">AGNES</p>

  <p class="normal">Evet, anlıyor musun, çocuk üşüyordu. Ah! Çünkü orası o kadar soğuk ki, onun yattığı tahtadan yastık o kadar soğuk ki!</p>

  <p class="normal1">BRAND</p>

  <p class="normal">Ceset, karın altındadır, ama çocuğun ruhu gökte meleklerle birlikte.</p>

  <p class="normal1">AGNES</p>

  <p class="normal"><span class="ideitalik">(Brand’ın yanından çekilerek)</span> Ah! Nasıl da acı sözlerle yaramı acımasızca kanatıyorsun. Senin öyle katı yürekle ceset dediğin şey, benim için, hâlâ çocuğum, Alf’imdir. Benim için ruh ve ceset karışıyor, ben onları senin gibi ayırt edemiyorum. Benim gözümde onlar bir bütün… Orada kırların altında uyuyan Alf’imdir. Benim Alf’im, bırak da onu göreyim.</p>

  <p class="normal1">BRAND</p>

  <p class="normal">Seni iyi etmek için, yaralarını hep kanatmak gerek.</p>

  <p class="normal1">AGNES</p>

  <p class="normal">Evet, ama sabırlı ol Brand. Ben iyilikle yola gelirim, zorla değil; benim desteğim ol, koruyucum ol, bana söylediğin sözler tatlı olsun. Bir ruhun huzura kavuşmak için bütün çabasını bir araya topladığı o korkunç anda, ona seslenen güçlü sesinde ona acısının dehşetini dindirecek tatlı bir tınlama yok mu? Sen yaşam ve ışık verici sözler bilmez misin? Senin bana tanıttığın Tanrı, yüce kalesinde oturan bir kral gibi! Ben O’na bu zavallı ana acısını nasıl anlatabilirim?</p>

  <p class="normal1">BRAND</p>

  <p class="normal">Benden önce tanıdığın Tanrı’ya anlatmayı tercih mi ederdin?</p>

  <p class="normal1">AGNES</p>

  <p class="normal">Asla, hiçbir zaman O’na dönmeyeceğim. Bununla birlikte, kimi kez beni kavrayan bir pişmanlık duyuyorum. Bir şey beni oraya, güneşe, ışığa çekiyor. Atalar sözünün dediği gibi: “Kaldırmak kolay, taşımak güç!” Burada benim için her şey çok büyük, sen, görevin, iraden, etkin amacın, ona giden adımlar, tepemdeki karlı dağlar, adımlarıma engel olan fiyortlar, acılar, anılar, karanlıklar, savaşımlar, hepsi, hepsi çok büyük, burada küçük olan bir tek şey, kilise.</p>

  <p class="normal1">BRAND</p>

  <p class="normal"><span class="ideitalik">(Dikkatle)</span> Kilise. Yine bu düşünce… Bu görüş her an, her yerde. Çok mu küçük? Ne demek istiyorsun?</p>

  <p class="normal1">AGNES</p>

  <p class="normal"><span class="ideitalik">(Üzgün)</span> Ben de bilmiyorum. Bu da üzerinde tartışılamayacak düşüncelerden biri. Rüzgârların çiçek kokularını getirdiği gibi bunları da esintiler getiriyor. Nereden geliyorlar? Nereye gidiyorlar? Bunu için için duymam bana yeter. Algılama gücümü aşsa da kilisemizin benim için çok küçük olduğunu biliyorum.</p>

  <p class="normal1">BRAND</p>

  <p class="normal">Bu basit insanların ne keskin bir görüşü var! Yolumun üzerinde yüzlercesi bu görüşü kendiliğinden edindiler. “Bu kilise çok çirkin, çok dar!” diye yineleyen dağdaki çocuğun delice haykırışlarında da bu düşünce belli değil miydi? O da bu sözleri bilmeden söylemiyor muydu? Yüzlerce kadın da sonradan bana aynı şeyi yinelediler. “Kilisemiz çok küçük” dediler. Bütün bu yakınmalar şunu dile getiriyor: Tanrı’ya gereken bir saray. Ah Agnes, iyice anlıyorum: Sen onun karşıma çıkarttığı meleksin. Hiç düşünmeden güvenli bir gözle, sağlam adımlarla benim tek başına bulamayacağım yolda gidiyorsun. Hiçbir şey sana yolunu şaşırtmıyor. İlk günden beri gerçeği bana sen gösterdin. Göklere uçmaya hazırlandığım anda, sen beni durdurdun, gözlerimi kendi üzerime ve iç dünyama çevirdin ve yeniden ışık fışkıran sözler söyledin. Duraksadığım anda, elimden tuttun ve eserimi aydınlattın. Kilisemiz küçük mü? Öyleyse onu büyütürüz. Ah, Agnes, Tanrı’nın bana verdiği hazineyi hiçbir zaman bugünkü gibi parlak görmemiştim. Şimdi yalvarmak sırası bende: Gitme, yanımda kal.</p>

  <p class="normal1">AGNES</p>

  <p class="normal">Üzüntümden sıyrılacağım, gözyaşlarımı sileceğim. Bir mezarı kapar gibi anılarımın sığındığı yeri kapayacağım. Bunlarla benim arama unutma denizini koyacağım. Bana yitmiş bir mutluluğu betimleyen o dünyayı unutacağım ve yalnızca senin karın olacağım.</p>

  <p class="normal1">BRAND</p>

  <p class="normal">Yüksek tepelere doğru yol alacağız.</p>

  <p class="normal1">AGNES</p>

  <p class="normal">Ama bana katı davranma!</p>

  <p class="normal1">BRAND</p>

  <p class="normal">Benim ağzımdan benden yüce biri konuşuyor.</p>

  <p class="normal1">AGNES</p>

  <p class="normal">Öyle biri ki, irademiz yetmezse, merhamet doludur ve bağışlamaya hazırdır. <span class="ideitalik">(Gitmek ister.)</span></p>

  <p class="normal1">BRAND</p>

  <p class="normal">Nereye gidiyorsun Agnes?</p>

  <p class="normal1">AGNES</p>

  <p class="normal"><span class="ideitalik">(Gülümseyerek)</span> Evimin işlerini hiç olmazsa bu akşam unutmamalıyım. Önceki Noellerde beni israfımdan dolayı azarlardın. Her yanda yanan mumlar, yeşillikler, süsler, Noel ağacında oyuncaklar vardı. Her yandan şarkılar ve gülüşmeler duyulurdu. Beni dinle: Bu yıl mumlar yine yanacak, bayramı kutlamamız gerek. Tanrı şu evimize bakarsa, cezalanmış kızıyla kamçılanmış oğlunun, bir babaya küsüp de ona verdiği sevinçleri yadsıyarak yüz çevirmenin doğru olmadığını bilen çocuklar gibi bu acıya nasıl büyük bir saygıyla katlandıklarını görsün. Bak, yüzümde hiç gözyaşı izi var mı?</p>

  <p class="normal1">BRAND</p>

  <p class="normal"><span class="ideitalik">(Agnes’i kendine çekerek)</span> Hadi çocuğum, ışıkları yak. Senin görevin aydınlatmak.</p>

  <p class="normal1">AGNES</p>

  <p class="normal"><span class="ideitalik">(Masum bir gülümsemeyle)</span> Hadi. Büyük kiliseni yap. Ama bahardan önce hazır olsun. <span class="ideitalik">(Gider.)</span></p>

  <p class="normal1">BRAND</p>

  <p class="normal"><span class="ideitalik">(Gözleriyle izleyerek)</span> Felakette de, acı ateşi içinde de uysal. Gücü yetmiyorsa, yük altında eğiliyorsa, bu onun irade eksikliğinden ileri gelmiyor. Tanrım, sen ona öz gücünden ver ve bana acılar dolu kupayı son damlasına kadar içirme, yüreğinin kanını emecek yasanın yırtıcı kuşunu üzerine saldırmak görevinden beri kurtar. Benim gücüm, cesaretim var. Yükünü bana yükle, yalnız onun için senden merhamet diliyorum.</p>

  <p class="normal"><span class="ideitalik">(Bahçe kapısı vurulur, Bucak Müdürü girer.)</span></p>

  <p class="normal1">BUCAK MÜDÜRÜ</p>

  <p class="normal">Yenildiğimi kabul ederek size iyi günler demeye geldim.</p>

  <p class="normal1">BRAND</p>

  <p class="normal">Yenildiniz mi?</p>

  <p class="normal1">BUCAK MÜDÜRÜ</p>

  <p class="normal">Evet, anımsamıyor musunuz, bu yaz sizi buradan uzaklaştırmak istemiştim. Giriştiğimiz savaşımdan sizin için hiçbir hayır ummuyordum.</p>

  <p class="normal1">BRAND</p>

  <p class="normal">Peki, şimdi ne oldu?</p>

  <p class="normal1">BUCAK MÜDÜRÜ</p>

  <p class="normal">Şimdi, bütün haklarıma karşın, sizinle savaşmaktan vazgeçiyorum.</p>

  <p class="normal1">BRAND</p>

  <p class="normal">Niçin?</p>

  <p class="normal1">BUCAK MÜDÜRÜ</p>

  <p class="normal">Çünkü çoğunluk sizden yana.</p>

  <p class="normal1">BRAND</p>

  <p class="normal">Benden yana mı?</p>

  <p class="normal1">BUCAK MÜDÜRÜ</p>

  <p class="normal">Öyle sanıyorum. Her yandan halk, size doğru akın ediyor. Bir süreden beri burada yeni bir görüş ağırlık azandı. Tanrı bilir ki bu benim görüşüm değil. Bunun sizden geldiği sonucuna vardım. İşte size elimi uzatıyorum, artık çarpışmaya son verelim.</p>

  <p class="normal1">BRAND</p>

  <p class="normal">Bizimki gibi bir çarpışma, yandaşlardan birinin kılıcı kırılmadan sona ermez.</p>

  <p class="normal1">BUCAK MÜDÜRÜ</p>

  <p class="normal">Çarpışmanın sonu barış ve anlaşma değildir de nedir? Ben düşmanımın üzerine kılıçla saldıracak adamlardan değilim. Sonuçta, biz de insanız. Düşman kılıcını göğsümüzün üzerinde duyunca teslim oluruz. İnsanın mızraklara karşı korunma silahı bir sopadan oluşuyorsa, teslim olmak daha iyidir. Güvenilecek kimsesi olmayanın, yapacağı en iyi hareket geri çekilmektir…</p>

  <p class="normal1">BRAND</p>

  <p class="normal">Bu sözlerinizden iki şey anlıyorum: Ben sizden daha güçlüymüşüm ve çoğunluk benden yanaymış.</p>

  <p class="normal1">BUCAK MÜDÜRÜ</p>

  <p class="normal">Hiç kuşkusuz.</p>

  <p class="normal1">BRAND</p>

  <p class="normal">Olabilir. Ama büyük özveri gününde hangimizin davası daha ağır basacak?</p>

  <p class="normal1">BUCAK MÜDÜRÜ</p>

  <p class="normal">Özveri gününde mi? Aman Tanrım. O gün hiçbir zaman gelmeyecek. En kötü durumlarda özveri dediğiniz zavallı halkın kesesinden çıkar. Öyle bir insancıl dönemde yaşıyoruz ki, bu dönem ondan artık böyle bir kurban istemiyor. İnsanlık düşüncesinin üstün gelmesine en çok çaba gösterenlerden biri de benim. Bizim sayemizdedir ki artık ne özveri kaldı, ne de kurban adama. Yalnız işin kötüsü bu işte ben kendimi kurban etmiş oldum. Kendi çıkarımı kollayamadım, daha doğrusu kendi elimi kolumu bağladım.</p>

  <p class="normal1">BRAND</p>

  <p class="normal">Belki de haklısınız. Ama anlayamadığım şey teslim oluşunuz. İnsan eseri için yaşar. Cennete ulaşmak herkesin amacı. Bizi bu amaçtan köpüren dalgalar ayırsaydı, cehennemse yanı başımızda olsaydı “Hadi geriye, cehennem şuracıkta, oraya koşalım” diye mi bağıracaktık?</p>

  <p class="normal1">BUCAK MÜDÜRÜ</p>

  <p class="normal">Bu sözünüzü hem evet, hem de hayır diye yanıtlayacağım. Önemli olan bir sonuca varmaktır; kendini çıkmazda gören, boşa çabalamaktan sakınmalı. Şu dünya öyle kurulmuş ki, küçük, büyük, her külfet bir nimet ister. Savaşımın bir yararı yoksa, rastlantılara boyun eğmeli insan.</p>

  <p class="normal1">BRAND</p>

  <p class="normal">Ama ak hiçbir zaman kara olmaz.</p>

  <p class="normal1">BUCAK MÜDÜRÜ</p>

  <p class="normal">Ancak çoğunluk kar karadır diye iddia ederse, senin “kar gibi beyaz” demen neye yarar, aziz dostum?</p>

  <p class="normal1">BRAND</p>

  <p class="normal">Belki, siz de onlarla birlikte, karadır diye bağırırsınız.</p>

  <p class="normal1">BUCAK MÜDÜRÜ</p>

  <p class="normal">Yok canım, karadır diye bağırmam, kül rengidir derim, olur biter. Biz insanlığı seven bir yüzyılda yaşıyoruz. Halka budalaca kafa tutmamalı, önü sıra gitmeliyiz. Şunu unutmayınız ki, biz özgürlüğün egemen olduğu bir memlekette yaşıyoruz. Kim tek başına herkese kafa tutup da akla kara arasında bir seçim yapmaya cesaret edebilir? Tek sözcükle siz çoğunluğu kazandınız; şu halde aramızda birincisiniz ve ben de ötekiler gibi yapıyorum. Kendi gücümü sizinkiyle birleştiriyorum. Umarım ki sonuna kadar savaşmadım diye kimse beni ayıplamaz. Halk, eserimi anlamsız buluyor ve hor görüyor. Bunu bugün iyice görüyorum. Ürünü artırmaktan daha önemli şeyler var, diyorlar. Vergilerini surat asarak veriyorlar, iyi niyet olmazsa hiçbir zaman başarıya ulaşılamaz… Bana inanınız, bütün planlarından, köprüler, caddeler, setler, kurutulacak bataklıklar ve daha birçok projelerden vazgeçmek insana çok ağır geliyor. Ama ne yapalım... İnsan yine geri çekilmeli, özenle uzaklaşmalı, sabır ve dayanıklılık göstermeli ve her şeyi zamana bırakmalı. Ben şimdilik halkta saygınlığımı yitirdim. Onu nasıl kazandımsa, öylece yitirdim işte. Ne yapalım... Yitirdiğimi, başka bir yoldan gene elde etmekten başka çare yok.</p>

  <p class="normal1">BRAND</p>

  <p class="normal">Siz zekânızı, gücünüzü, halkın sevgisini kazanmak için mi ortaya koydunuz?</p>

  <p class="normal1">BUCAK MÜDÜRÜ</p>

  <p class="normal">Hayır, vicdanlı bir adam olduğum için. İstediğim çoğunluğun çıkarı, halkın refahıydı. Ama bunun yanı sıra itiraf ederim ki, sıkıntı günlerinden sonra ödülü de bekliyordum. Bundan doğal bir şey olamaz. Çalışkan ve sağduyulu olan bir adam yaptığı işin karşılığını almak ister. Sızlanmak ve yıpranmak değil, yaptığım işin meyvesini almak istiyorum. Ne kadar iyi niyet sahibi olursam olayım, bütün zekâmı başkaları uğruna harcayarak kendimi unutamam. Kalabalık bir aile babasıyım; bakmam gereken karım ve kızlarım var. Bir görüş, bir ideal hiçbir zaman açlığı ve susuzluğu gidermemiştir. Ve benim bu sözüme şaşıran olursa, ona kötü bir aile babası olduğunu söyleyebilirim.</p>

  <p class="normal1">BRAND</p>

  <p class="normal">Peki, şimdi ne yapmak niyetindesiniz?</p>

  <p class="normal1">BUCAK MÜDÜRÜ</p>

  <p class="normal">İnşa etmek.</p>

  <p class="normal1">BRAND</p>

  <p class="normal">İnşa etmek mi dediniz?</p>

  <p class="normal1">BUCAK MÜDÜRÜ</p>

  <p class="normal">Evet, kendimin ve hepimizin iyiliği için. Her şeyden önce ünümü, önceden edindiğim ünü yeniden canlandırmak istiyorum. Seçim zamanı yaklaştı. Bu memlekette, hiç kimsenin yerini tutamayacağı rakipsiz adam olarak kalabilmek için, büyük, çok büyük bir şey tasarlamam gerek. Kendime şunu da itiraf ederim ki, akıntıya karşı koymak çılgınlık. Halkın kalkınmak istediği söyleniyor. Ben bu işi başkalarına bırakıyor, yalnız, onlara yürüdükleri yolda yardım etmekle yetiniyorum. Ama bunun için de anlaşma gerek, oysa herkes bana karşı... Kısacası, iyice düşündükten sonra şuna karar verdim: Yoksulluğa çare arıyorum.</p>

  <p class="normal1">BRAND</p>

  <p class="normal">Yoksulluğu ortadan kaldırmak mı istiyorsunuz?</p>

  <p class="normal1">BUCAK MÜDÜRÜ</p>

  <p class="normal">Elbette hayır. Yoksulluk ölçülü sınırlar içinde tutulmak ve belirli biçimler verilmek koşuluyla katlanılması gereken yararlı bir dert. Zamanında önlem alınırsa, bunu yapmak hiç de olanaksız değil. Herkes bilir ki, yoksulluk memleketin bütün ayıpları için bir gübre balçığıdır; ben buna set çekmek istiyorum.</p>

  <p class="normal1">BRAND</p>

  <p class="normal">Nasıl?</p>

  <p class="normal1">BUCAK MÜDÜRÜ</p>

  <p class="normal">Tahmin edemediniz mi? Bizde çok derinlere kök salmış olan bu derdi bütün bölgemiz halkının yararlanabileceği bir yurt, yoksulluğa karşı bir korunma yurdu kurarak yok edeceğim. Korunma yurdu diyorum, çünkü orada hastalığın bulaşması önlenecek. Aynı düşünceyle bu yapıya bir de hapishane ekleyeceğim. Bu iki bölümü basit bir duvar ayıracak. Bu iş böylece ortaya çıkınca, buna bir de adliye, seçim toplantılarına, davet ve şenliklere yarayacak bir bölüm eklemeyi tasarladım. Orada tribün ve salonlar bulunacak. Tek sözcükle, siyasi törenler pavyonu kurulacak.</p>

  <p class="normal1">BRAND</p>

  <p class="normal">Planınız, hele son bölümü acil bir gereksinimi karşılıyor. Ama bence daha önemli gereksinimler var.</p>

  <p class="normal1">BUCAK MÜDÜRÜ</p>

  <p class="normal">Siz bir akıl hastanesi mi yaptırmayı mı düşünüyordunuz? Bu benim de aklıma gelmişti. Ama iyice düşündükten sonra bazı nedenlerden dolayı bundan caydım. Bizim için çok büyük bir girişim olur bu. Böyle bir kurum tüm gereksinmeleri karşılayabilecek ve dileyen herkesi barındırabilecek bir yapı olacaksa, bana inanın ki, bu size son derece pahalıya mal olur. Böyle yapılar yalnız bugünü değil, geleceği de düşünerek planlanmalı. Her şey dev adımlarıyla gelişiyor. Dün için yeterli olan, yarına yetmiyor. Gereksinmelerin hangi oranda büyüdüğünü görüyorsunuz. İnsanlık şimşek hızıyla yürüyor. Tüm güçler ve yetenekler sihirli bir gelişme içinde. Erkek, kadın, çocuk, hepsine ayrı ayrı barınabilecekleri bir yer yapmaya kalkışırsanız, bu çok pahalıya mal olur. Onun için kendime, hadi canım, bunu ilerde düşünürüz, dedim.</p>

  <p class="normal1">BRAND</p>

  <p class="normal">Bir de zincire vurulacak deliler için büyük bir tören salonu gerekli olmalı size göre.</p>

  <p class="normal1">BUCAK MÜDÜRÜ</p>

  <p class="normal"><span class="ideitalik">(Sevinçle)</span> Evet. Elbette. Hele bir kere planımı gerçekleştirebileyim, bedavadan bir akıl hastanesi kazanmış olacağız. Halkımızın gereksinimi olan her şey aynı çatı, aynı bayrak altına. Yoksulluğun yarattığı suçlular, şu anda serbest dolaşan deliler, özgürlüğümüzün tatlı meyvesi olan seçim mücadeleleri, nutuk selleri tümü aynı çatı, aynı bayrak altına. Halkın gereksinmelerini görüşeceğimiz bir meclis salonumuz, babalarımızın mirasını korumaya yemin edeceğimiz bir tören salonumuz olacak. Sözün kısası, bu proje suya düşmezse, bu sarp kayaların çocuğu birdenbire kendi yaşam hakkı için istediği her şeyle donatılmış olacak. Tanrı bilir ki bizim toprağımız hiç de verimli değil. Ama halkın bu ortak evi bir kere yapılınca, sanırım artık örnek gösterilebilecek bir bucakta oturmakla övünebileceğiz.</p>

  <p class="normal1">BRAND</p>

  <p class="normal">Ya bütün bunları yapmak için gereken para?</p>

  <p class="normal1">BUCAK MÜDÜRÜ</p>

  <p class="normal">Tamam. İşte her zamanki gibi yine zayıf noktamız. Ödünç vermeye gelince bütün iyi niyetler yok oluyor. Siz de benden yardımınızı esirgeyecek olursanız, pılıyı pırtıyı toplamaktan başka çarem kalmaz. Yok sözünüzün bütün gücüyle benim görüşümü desteklerseniz, iyi sonuç kesindir ve sizin bu yardımınız hiçbir zaman unutulmayacaktır.</p>

  <p class="normal1">BRAND</p>

  <p class="normal">Daha açıkçası, beni satın almak mı istiyorsunuz?</p>

  <p class="normal1">BUCAK MÜDÜRÜ</p>

  <p class="normal">Her zamanki gibi hemen ileri gidiyorsunuz. Ben böylelikle aramızdaki anlaşamazlık uçurumunu aşmayı düşünmüştüm.</p>

  <p class="normal1">BRAND</p>

  <p class="normal">Sanırım zamanı kötü seçmişsiniz.</p>

  <p class="normal1">BUCAK MÜDÜRÜ</p>

  <p class="normal">Doğru: Başınıza gelen büyük felaketi biliyorum. Ama bölgemizin iyiliğinden başka bir şey düşünmediğim için sizin cesaretinize güvendim.</p>

  <p class="normal1">BRAND</p>

  <p class="normal">Sevinçli de olsam, üzüntülü de, görevimin beni çağırdığı yere giderim. Sizin bu girişiminizi yararsız buluyorsam, bunun nedeni çok başka.</p>

  <p class="normal1">BUCAK MÜDÜRÜ</p>

  <p class="normal">Peki, nedir?</p>

  <p class="normal1">BRAND</p>

  <p class="normal">Ben kendim bir bina kurmak istiyorum.</p>

  <p class="normal1">BUCAK MÜDÜRÜ</p>

  <p class="normal">Siz mi? Nasıl, benim buluşumu kendinize mi mal etmek istiyorsunuz?</p>

  <p class="normal1">BRAND</p>

  <p class="normal">Tam değil. <span class="ideitalik">(Pencereye dönerek ve parmağıyla bir yer işaret ederek)</span> Bakın.</p>

  <p class="normal1">BUCAK MÜDÜRÜ</p>

  <p class="normal">Şuraya mı?</p>

  <p class="normal1">BRAND</p>

  <p class="normal">Evet, oraya.</p>

  <p class="normal1">BUCAK MÜDÜRÜ</p>

  <p class="normal">Şu kocaman kötü tahta yapıya mı? Orası papaz evinin ahırı.</p>

  <p class="normal1">BRAND</p>

  <p class="normal">Hayır, ondan daha çirkin olan şu küçük yapıya bakın.</p>

  <p class="normal1">BUCAK MÜDÜRÜ</p>

  <p class="normal">Ha! Kilise.</p>

  <p class="normal1">BRAND</p>

  <p class="normal"><span class="ideitalik">(Kesin kararlı bir sesle)</span> Bunu büyütmek istiyorum.</p>

  <p class="normal1">BUCAK MÜDÜRÜ</p>

  <p class="normal">Hayır, bunu yapmayacaksınız. Kiliseye hiç kimse dokunamaz, bu benim planlarımı da altüst etmek olur. Ben projemi yaptım, bu iş çok acele. Siz olgun meyveleri toplamak istiyorsunuz. Aynı anda iki girişim olamaz. Size çekilin diyorum.</p>

  <p class="normal1">BRAND</p>

  <p class="normal">Ben asla geri çekilmem.</p>

  <p class="normal1">BUCAK MÜDÜRÜ</p>

  <p class="normal">Ama bunun öyle olması gerekiyor dostum. Siz benim söylediğim gibi hapishanesi, tören pavyonuyla bir korunma yurdu yapınız. Hiç kimse kiliseyi düşünemez. Bu da nereden çıktı? Şu kilise şimdiye değin gereksinmeleri karşılamadı mı?</p>

  <p class="normal1">BRAND</p>

  <p class="normal">Evet, ama bugün küçük geliyor.</p>

  <p class="normal1">BUCAK MÜDÜRÜ</p>

  <p class="normal">Ben onun, bugüne kadar dolduğunu bile görmedim.</p>

  <p class="normal1">BRAND</p>

  <p class="normal">O kilisede tek kişi bile soluk alamıyor.</p>

  <p class="normal1">BUCAK MÜDÜRÜ</p>

  <p class="normal"><span class="ideitalik">(Başını sallayarak ve büyük bir şaşkınlıkla)</span> İşte bir akıl hastanesine ne kadar gereksinimimiz olduğu ortada! <span class="ideitalik">(Kendini toparlayarak)</span> Size şunu öneririm, kiliseye dokunmayın. O basit bir hevese feda edilmemesi gereken soylu ve değerli bir miras. Kıyılarımızın gurur ve iftiharı olan o onurlu abide için mızraklar kırarak Phoiniks gibi küllerinden yeniden doğmak çaresini bulacağım. Eskiden, Kral Bele zamanında o yerde puta tapanların bir kurban taşı vardı. Daha sonraları yağmacı şövalyeler döneminde oraya bir kilise kuruldu. Onların kahramanlıklarının meyvesi, kilisenin yapı masrafını çıkardı. Onu bugün hâlâ saygıya değer görüyorum.</p>

  <p class="normal1">BRAND</p>

  <p class="normal">Yalnız bu onurlu geçmişin artıkları o derecede ortadan kayboldu ki izleri bile seçilemiyor.</p>

  <p class="normal1">BUCAK MÜDÜRÜ</p>

  <p class="normal">Elbette. Bu da eskiliğinin bir kanıtı. Öyle ki, büyükbabamın sağlığında bile duvarında bir delik görünüyordu.</p>

  <p class="normal1">BRAND</p>

  <p class="normal">Delik mi?</p>

  <p class="normal1">BUCAK MÜDÜRÜ</p>

  <p class="normal">Evet, bir buğday fıçısının çemberi kadar.</p>

  <p class="normal1">BRAND</p>

  <p class="normal">Ya duvarın kendisi?</p>

  <p class="normal1">BUCAK MÜDÜRÜ</p>

  <p class="normal">Duvarın kendisi mi? Çünkü… Yok canım olur mu bu! Kiliseye dokunulamaz. Bu ayıp. Ya para, parayı nerden bulacağız? Buradakilerin böyle sonu gelmeyecek projelere hemen kanıverecek kadar cömert olduklarını mı sanıyorsunuz? Azıcık masrafla, bu kiliseyi yaşadığımız sürece yıkılmayacak kadar korumak mümkünken, kim onu yeniden yapılandırmak için para verir? İstediğiniz kadar deneyin, bu işte haklı olan benim.</p>

  <p class="normal1">BRAND</p>

  <p class="normal">Tanrım için yapacağım çatı uğruna kimseden zorla on para bile almayacağım. Ben onu kendi paramla yapacağım. Bütün mirasım, son meteliğine kadar bu işe yatırılacak. Şimdi hâlâ bana baskı yapmaya cesaret edebilecek misiniz?</p>

  <p class="normal1">BUCAK MÜDÜRÜ</p>

  <p class="normal"><span class="ideitalik">(Ellerini kavuşturarak)</span> Karşınızda beni yıldırımla vurulmuş gibi görüyorsunuz. Bu görülmemiş bir şey. Burada, çoktan beri en acil gereksinmelere bile kesenin ağzının kapandığı bu yerde, siz bizim aramızda gözlerimizi kamaştıracak, hepimize baş dönmesi verecek bir bolluk kaynağı fışkırtacaksınız. Doğrusu Brand, kısaca, beni şaşkına çevirdiniz.</p>

  <p class="normal1">BRAND</p>

  <p class="normal">Çoktandır bu mirastan vazgeçmeyi istiyordum.</p>

  <p class="normal1">BUCAK MÜDÜRÜ</p>

  <p class="normal">Evet, ben de bununla ilgili belli belirsiz şeyler duymuştum. Ama anlamsız bir söylenti diye pek önemsememiştim. İnsan kesin bir çıkarı olmadıkça, bütün varından yoğundan böyle vazgeçer mi? Neyse. O sizin bileceğiniz şey. Siz önden gidiniz, ben sizi izlerim. Zafer sizdedir, harekete geçebilirsiniz, ben sizi izlemekten başka bir şey yapamam. Brand, kiliseyi birlikte yapacağız.</p>

  <p class="normal1">BRAND</p>

  <p class="normal">Ne? Siz kendi düşüncenizden vaz mı geçeceksiniz?</p>

  <p class="normal1">BUCAK MÜDÜRÜ</p>

  <p class="normal">Vazgeçeceğim de söz mü? Vazgeçmemek için deli olmalıyım. Halk kime koşar sanıyorsunuz? Otlak, saman ve yem verene mi, yoksa sağana, kırpana, deri yüzene mi? İmanım hakkı için, ben de sizinle birlikteyim. Daha şimdiden, bu düşünceyle ateşlendiğimi hissediyorum. Heyecan içindeyim, çılgına dönmüş gibi. Bu gece büyük talihim beni buraya sürükledi. Çünkü yanılmıyorsam, ben planımı söylemeseydim, sizin planınız da aklınıza gelmeyecekti. Bu işi kendi işim biliyorum. Bu kiliseyi birlikte yapacağız. Bucağımıza yeni bir kilise armağan edeceğiz.</p>

  <p class="normal1">BRAND</p>

  <p class="normal">Ama şunu da iyi biliniz ki, size eski zamanları anımsatan şu sefil yıkık da acımasızca yerle bir olacak.</p>

  <p class="normal1">BUCAK MÜDÜRÜ</p>

  <p class="normal"><span class="ideitalik">(Pencereden bakarak)</span> Doğrusunu söylemek gerekirse, böyle ay ışığında ve karların parıltısı içinde bir hayli yıkık dökük görünüyor.</p>

  <p class="normal1">BRAND</p>

  <p class="normal">Öyle mi?</p>

  <p class="normal1">BUCAK MÜDÜRÜ</p>

  <p class="normal">Evet Brand, gerçekten canı çıkmış. Nasıl oldu da bu akşama kadar bunun ayırdına varamadım? Güvercinliği yıkılmak üzere. Bağışlanır gibi değil. Hem de yakından bakılınca o ne mimari, ne üslup! Böyle bir yapıya insan ne ad vereceğini bilemiyor. Halk böyle bir yapıya dehşetle bakar ve doğrusu, ben de kendisine hak veririm. Ya şu yosun bağlamış köhne çatısı… Herhalde Kral Bele zamanından değil. İnsan geçmişe karşı derin bir saygı duyabilir ama bu artık göze batıyor. Bu eski köhne yapı sonunda bir yıkıdan başka bir şey değil.</p>

  <p class="normal1">BRAND</p>

  <p class="normal">Ya halkın sesi bunun yıkılmasına karşı koyarsa?</p>

  <p class="normal1">BUCAK MÜDÜRÜ</p>

  <p class="normal">İsterse bütün dünya ona karşı koysun, ben istiyorum ya! Ne kadar çabuk olabilirse o kadar çabuk, yapılması gereken her şeyi yapacağım ve işi hemen yürüteceğim. Yazacağım, harekete geçeceğim, her şeyi yoluna koyacağım. He, he, he. Siz beni tanırsınız. Bu budala halk benden yardımını esirgerse, ben kendi ellerimle bunu yapacağım. Hepsini, hepsini son kalesine kadar yıkacağım. Evet, karımı ve çocuklarımı çalıştırmam gerekse bile, bu yapıdan bir parça bırakırsam, kahrolayım.</p>

  <p class="normal1">BRAND</p>

  <p class="normal">Az önceki konuşmanız farklıydı ama.</p>

  <p class="normal1">BUCAK MÜDÜRÜ</p>

  <p class="normal">İnsancıl yaklaşımınız görüşümü inanın ki değiştirdi. Şaire inanmak gerekirse, düşüncenin kanatları varmış. Bu sanırım uçmak içindir. Hoşça kalın. <span class="ideitalik">(Şapkasını alır.)</span> Şimdi gidip şu serseri sürüsünün hakkından gelelim.</p>

  <p class="normal1">BRAND</p>

  <p class="normal">Serseri sürüsü mü?</p>

  <p class="normal1">BUCAK MÜDÜRÜ</p>

  <p class="normal">Ha! Bildiniz, bu sabah yanımda bir tek yardımcıyla bucağımızın sınırlarında bir serseri alayı yakaladım. Bir sürü iğrenç tip. Onları sımsıkı bağladık ve güneydeki komşularımıza emanet ettik. Ama birkaçını kaçırmadımsa, boynumu ipe vursunlar...</p>

  <p class="normal1">BRAND</p>

  <p class="normal">Ama az önce barıştan ve anlaşmadan yana olduğunuzu siz söylemiyor muydunuz?</p>

  <p class="normal1">BUCAK MÜDÜRÜ</p>

  <p class="normal">Bu cehennem kaçkınları niçin buraya kadar geldiler? Doğrusunu söylemek gerekirse, bunlar bir dereceye kadar sizinle ilgili kimseler. <span class="ideitalik">(Gülümseyerek)</span> Yani sizin soyunuzdan sayılırlar. Alın işte size bir bilmece. Canınız isterse onu çözmeye çalışın. Bu kimselerin dünyaya gelmelerinde yaşamınızı borçlu olduğunuz annenizin etkisi vardır. Böyle olmakla birlikte onlar sizin hiçbir şeyiniz değiller, çünkü başka bir ailenin çocukları.</p>

  <p class="normal1">BRAND</p>

  <p class="normal"><span class="ideitalik">(Başını sallayarak)</span> İnsan ne çok çözülmemiş bilmecelerle karşılaşıyor.</p>

  <p class="normal1">BUCAK MÜDÜRÜ</p>

  <p class="normal">Ama bunun çözülmesi o kadar güç değil. Bizim bucağımızın batısına düşen bucağın yerlisi olan zavallı bir oğlandan söz edildiğini elbette duymuşsunuzdur. Bu çocuk çok okumuş, dört rahibi cebinden çıkaracak kadar bilgili biri. Bu çocuk sizin annenizle…</p>

  <p class="normal1">BRAND</p>

  <p class="normal">Ee, sonra?</p>

  <p class="normal1">BUCAK MÜDÜRÜ</p>

  <p class="normal">Ne cüret, değil mi? Bucağın en varlıklı kızıyla evlenmeyi istemek! Doğal ki kız onu istemedi. Biliyor musunuz, bu delikanlı ne yaptı? Üzüntüsünden yarı çılgına döndü ve bir çingene kızıyla evlendi. Bir sürü çocuğu oldu, bu piçlerden biri de...</p>

  <p class="normal1">BRAND</p>

  <p class="normal">Kim?</p>

  <p class="normal1">BUCAK MÜDÜRÜ</p>

  <p class="normal">Çingene Gerd.</p>

  <p class="normal1">BRAND</p>

  <p class="normal"><span class="ideitalik">(Boğuk bir sesle)</span> Yaa!</p>

  <p class="normal1">BUCAK MÜDÜRÜ</p>

  <p class="normal"><span class="ideitalik">(Neşeli)</span> Görüyorsunuz ya, bilmecem o kadar kötü değilmiş. Babası annenizi sevmeseydi, bu çocuk da dünyaya gelemezdi.</p>

  <p class="normal1">BRAND</p>

  <p class="normal">Beni dinleyiniz: Bu zavallılar için barınılacak bir yurt yapıyor musunuz?</p>

  <p class="normal1">BUCAK MÜDÜRÜ</p>

  <p class="normal">Ne dediniz? Onların yeri hapishane. Tepeden tırnağa kadar günaha batmış zavallı yaratıklar. Onları kurtarmak şeytanı soymak olur. Şeytana kendisine ait olanları bırakmazsak, iflas ederiz.</p>

  <p class="normal1">BRAND</p>

  <p class="normal">Ama siz yoksulluk ve felakete karşı sığınak tasarlıyordunuz, öyle değil mi?</p>

  <p class="normal1">BUCAK MÜDÜRÜ</p>

  <p class="normal">Bu öneri getirilir getirilmez, öneriyi getiren tarafından geri alınmıştır.</p>

  <p class="normal1">BRAND</p>

  <p class="normal">Yine de gerçekleştirilemez mi? Çok mu geç?</p>

  <p class="normal1">BUCAK MÜDÜRÜ</p>

  <p class="normal"><span class="ideitalik">(Gülümseyerek)</span> Şimdi de tavır değiştiren sizsiniz. <span class="ideitalik">(Omzuna vurarak)</span> Hadi canım, olan oldu… İnsan kararlı olmalı. Hoşça kalın. Yitirilecek bir anım bile yok. Kaçaklarımın gizlendikleri yeri bulmalıyım. Yine görüşürüz, Noelinizi kutlarım. Karınıza benden selamlar. <span class="ideitalik">(Gider.)</span></p>

  <p class="normal1">BRAND</p>

  <p class="normal"><span class="ideitalik">(Bir an düşüncelerine daldıktan sonra)</span> Aman Tanrım. Nereye baksam günah. Binlerce yazgı çözülmez düğümlerle birbirine dolaşıyor. Kötülüğün ve onun sonuçlarının kargaşalığı içinde lekeler yayılıyor, yakından yakına bulaşıyor, öyle ki, artık doğru, en kanlı haksızlıktan ayırt edilemiyor: Sanki bunların hepsi bir bütünmüş gibi. <span class="ideitalik">(Cama yaklaşır ve uzun uzadıya dışarıya bakar.)</span> Zavallı çocuğum, lekesiz kuzu. Annemin günahı seni çarptı. Bana Tanrı’dan emir getiren ve kesin kararımı verdiren ruh artık yok. Çünkü annem büyük bir günah işledi. İşte Tanrı adaleti ve dengeyi kurarken, günahın ürününden acısını çıkarır ve bulunduğu yüksekliklerden çocuklarımızın çocuklarını böylesine çarpar. <span class="ideitalik">(Korkuyla pencereden uzaklaşır.)</span> Evet insan soyunun üzerinde bir adalet tanrısı hüküm sürüyor. İlk yasa denge yasası. Yaşam veren, insanları yükselten güçlü özverinin iradesi içinde yaşıyor. Ama bu sözcük ağza alınmamalı, çünkü herkes onu duymaktan ürküyor. <span class="ideitalik">(Odada yukarı aşağı dolaşır.)</span> Dua etmek mi? Ah… Dua etmek mi? Kolay söylenen ve yalan yanlış yinelenen bir söz. Herkes onu bilir bilmez kullanıyor. Onların dua etmek dedikleri, bilmecelerin bilmecesi olana dönüşüp bağışlanmak için yalvarmak ve rüzgârların savurduğu yakınmaları yinelemektir. Bu, insanın omuzları üzerinde bir sığınma yeri dilemek demek; dizlerine kadar kuşku çamuruna batmış olarak ellerini gökyüzüne kaldırmak demek. Ah! Ah! Bu kadarcık yeterli olsaydı, adını titremeden ağızımıza alamayacağımız Tanrı’nın kapısına ben de herkes gibi varmaya cesaret edebilirdim. <span class="ideitalik">(Durur ve sessiz düşünür.)</span> Bununla birlikte, en korkunç acı saatlerinde, en korkunç anlarda çocuğun gözlerini ölümün bulutlandırdığı ve anne öpüşlerinin dudaklarında artık bir gülümseme uyandırmadığı zaman, ne olmuştu? Ben de dua etmemiş miydim? O tatlı baş dönmesi, kulaklarıma gelen o ezgi, beni yükselterek huzura götüren o hafif esinti nereden geliyordu? Dua ettim mi? Dua mı bana güç verdi? Gerçekten Tanrı’ya seslendim mi? O beni duydu mu? Onun bakışları benim ağladığım yaslı eve girdi mi? Bilir miyim? Şimdi kapı yeniden kapandı ve çevremde yeniden her şey karanlık içinde, hiçbir yanda ışık bulamıyorum. Hayır, ışık var, Agnes, karanlıklar içinde gören Agnes. <span class="ideitalik">(Korku dolu bir çığılıkla)</span> Işık getir, görebiliyorsan ışık getir. <span class="ideitalik">(Agnes kapıyı açar, elinde Noel mumları, yanmış şamdanlar vardır. Odaya yoğun bir ışık yayılır.)</span> Işık.</p>

  <p class="normal1">AGNES</p>

  <p class="normal">İşte Brand, Noel ışıklarıyla geldim.</p>

  <p class="normal1">BRAND</p>

  <p class="normal"><span class="ideitalik">(Yavaş sesle)</span> Ah! Noel ışıkları.</p>

  <p class="normal1">AGNES</p>

  <p class="normal"><span class="ideitalik">(Şamdanları masanın üzerine koyar.)</span> Seni beklettim mi?</p>

  <p class="normal1">BRAND</p>

  <p class="normal">Hayır! Hayır!</p>

  <p class="normal1">AGNES</p>

  <p class="normal">Burası ne kadar soğuk. Çok üşümüş olacaksın.</p>

  <p class="normal1">BRAND</p>

  <p class="normal"><span class="ideitalik">(Güçlü)</span> Hayır.</p>

  <p class="normal1">AGNES</p>

  <p class="normal"><span class="ideitalik">(Gülümseyerek)</span> Ne gurur. Ne ısınmaya, ne de ışığa gereksinim duyuyorsun. Hiçbirini istemiyorsun. <span class="ideitalik">(Sobaya odun atar.)</span></p>

  <p class="normal1">BRAND</p>

  <p class="normal"><span class="ideitalik">(Odada yukarı aşağı gezinir.)</span> Evet istemiyorum.</p>

  <p class="normal1">AGNES</p>

  <p class="normal"><span class="ideitalik">(Odayı düzeltir; kendi kendine)</span> İşte Noel mumlarının yeri. Geçen yıl son kez, küçücük ellerini ışığa doğru uzatıyordu; öyle neşeli, öyle sağlıklı, öyle canlıydı ki! Küçük sandalyesinde oturmuş, bu güneş mi diye soruyordu. <span class="ideitalik">(Işığın yerini biraz değiştirerek)</span> Şimdi ışık bütünüyle oraya, dışarıdaki yere yansıyor… Dışarıya. Şimdi, yattığı yerde, camın arkasından bunu görebilir. Noel odasının göz kamaştırıcı ışığına usulca bakabilir. Ama cam gözyaşlarıyla buğulanmış gibi, dur, azıcık bekle, şimdi silerim.</p>

  <p class="normal1">BRAND</p>

  <p class="normal"><span class="ideitalik">(Onun hareketlerini gözleriyle izlemiştir, sesini alçaltarak)</span> İşte acıların fırtınası diniyor ve derinlerde kaynaşan dalgalar yatışıyor ve uykuya dalıyor. Evet, onların uyuması gerekiyor.</p>

  <p class="normal1">AGNES</p>

  <p class="normal"><span class="ideitalik">(Kendi kendine)</span> Şimdi her şey ne kadar aydınlık, sanki duvar açılmış, oda onun yattığı yere kadar uzamış. Sanki şu donmuş kaskatı toprak, birden, çocuğun tatlı tatlı uyuduğu bir yatağa dönüşmüş.</p>

  <p class="normal1">BRAND</p>

  <p class="normal">Ne yapıyorsun, Agnes?</p>

  <p class="normal1">AGNES</p>

  <p class="normal">Sus susss.</p>

  <p class="normal1">BRAND</p>

  <p class="normal"><span class="ideitalik">(Yanına yaklaşarak)</span> Niçin perdeyi kaldırdın?</p>

  <p class="normal1">AGNES</p>

  <p class="normal">Düş görüyordum; şimdi uyandım.</p>

  <p class="normal1">BRAND</p>

  <p class="normal">Düşler tuzak doludur. Perdeyi indir.</p>

  <p class="normal1">AGNES</p>

  <p class="normal"><span class="ideitalik">(Yalvaran bir sesle)</span> Brand!</p>

  <p class="normal1">BRAND</p>

  <p class="normal">Perdeyi indir, indir perdeyi.</p>

  <p class="normal1">AGNES</p>

  <p class="normal">O kadar katı yürekli olma, iyi değil bu.</p>

  <p class="normal1">BRAND</p>

  <p class="normal">İndir. İndir!</p>

  <p class="normal1">AGNES</p>

  <p class="normal"><span class="ideitalik">(Boyun eğerek)</span> Peki, kapattım, her şey kapalı. Ama gördüğüm düşün şu kısacık süresi içinde oluşan teselli kaynağından susuzluğumu gidermekle Tanrı’yı gücendirdiğimi sanmıyorum.</p>

  <p class="normal1">BRAND</p>

  <p class="normal">Hayır, kuşkusuz gücendirmemişsindir. Çünkü Tanrı tatlı ve hoşgörülü bir yargıçtır, yüreğin ara sıra bir puta kayıyor diye O’nunla aran açılmaz.</p>

  <p class="normal1">AGNES</p>

  <p class="normal"><span class="ideitalik">(Hıçkırıklarla ağlayarak)</span> Söyle bana, isteklerin daha nereye varacak? Öldürücü bir yorgunluk duyuyorum, dizlerim bükülüyor, kanatlarım düşüyor.</p>

  <p class="normal1">BRAND</p>

  <p class="normal">Sana söylemiştim. Her şeyini vermeyen kimse, hiçbir şeyini vermemiş demektir.</p>

  <p class="normal1">AGNES</p>

  <p class="normal">Ama ben, her şeyimi verdim. Artık hiçbir şeyim kalmadı.</p>

  <p class="normal1">BRAND</p>

  <p class="normal">Özverini daha sı özveri izlemeli.</p>

  <p class="normal1">AGNES</p>

  <p class="normal"><span class="ideitalik">(Gülümseyerek)</span> İşte! Bende yoksulların cesareti var.</p>

  <p class="normal1">BRAND</p>

  <p class="normal">Ver!</p>

  <p class="normal1">AGNES</p>

  <p class="normal">Al. Ah! Brand, benden artık alacak bir şey bulamayacaksın.</p>

  <p class="normal1">BRAND</p>

  <p class="normal">Sende yasın, anıların, günah dolu gözyaşlarının selini görüyorum.</p>

  <p class="normal1">AGNES</p>

  <p class="normal"><span class="ideitalik">(Umutsuzluk içinde)</span> Ve işkence içinde kıvranan yüreğimin. Onu kopar, kopar onu.</p>

  <p class="normal1">BRAND</p>

  <p class="normal">Tanrı’nın, seni denemek için verdiği felakete ağlarsan, yaptığın onca özveri hiçe iner.</p>

  <p class="normal1">AGNES</p>

  <p class="normal">Senin Tanrına giden yollar dar ve sarp.</p>

  <p class="normal1">BRAND</p>

  <p class="normal">O yolda yalnız iradeyle ilerlenir.</p>

  <p class="normal1">AGNES</p>

  <p class="normal">Ya merhamet?</p>

  <p class="normal1">BRAND</p>

  <p class="normal">O da özveri taşlarıyla yapılmış bir kaldırımdır.</p>

  <p class="normal1">AGNES</p>

  <p class="normal"><span class="ideitalik">(Gözlerini önüne diker ve bir korku sarsıntısıyla konuşur.)</span> İncil’in şimdiye kadar anlamını anlayamadığım bir sözü, şimdi gözlerimin önünde bir kuyu gibi açılıyor.</p>

  <p class="normal1">BRAND</p>

  <p class="normal">Hangisi?</p>

  <p class="normal1">AGNES</p>

  <p class="normal">Yehova’yı gören kimse ölür.</p>

  <p class="normal1">BRAND</p>

  <p class="normal"><span class="ideitalik">(Agnes’i kollarının arasına sımsıkı alarak)</span> Gizlen! Gizlen! Ona bakma, gözlerini kapa. Ona bakma!</p>

  <p class="normal1">AGNES</p>

  <p class="normal">Öyle mi istiyorsun?</p>

  <p class="normal1">BRAND</p>

  <p class="normal"><span class="ideitalik">(Kendinden uzaklaştırarak)</span> Hayır!</p>

  <p class="normal1">AGNES</p>

  <p class="normal">Acı çekiyorsun Brand.</p>

  <p class="normal1">BRAND</p>

  <p class="normal">Seni seviyorum.</p>

  <p class="normal1">AGNES</p>

  <p class="normal">Senin sevgin çok katı!</p>

  <p class="normal1">BRAND</p>

  <p class="normal">Çok mu katı?</p>

  <p class="normal1">AGNES</p>

  <p class="normal">Onu bana sorma. Her nereye gidersen, seni izleyeceğim.</p>

  <p class="normal1">BRAND</p>

  <p class="normal">Seni danslardan ve eğlencelerden nedensiz yere mi ayırdım? Ben yarım yamalak bir sonuç için mi özveri yasasına boyun eğdim sanıyorsun? Öyleyse yazıklar olsun ikimize de! Bu durumda özveri çok büyük olacak ve bize çok pahalıya mal olacak. Hayır! Sen benim karımsın. Senin üzerinde tam bir hak iddia edebilirim: Tanrı’nın buyruğuna boyun eğeceksin.</p>

  <p class="normal1">AGNES</p>

  <p class="normal">Ne istersen iste, yalnız benden uzaklaşma.</p>

  <p class="normal1">BRAND</p>

  <p class="normal">Evet! Sessizliğe, dinlenmeye ihtiyacım var. Yakında büyük kiliseyi yapacağız.</p>

  <p class="normal1">AGNES</p>

  <p class="normal">Benim küçük kilisem yıkık durumda.</p>

  <p class="normal1">BRAND</p>

  <p class="normal">O, senin putunun güçsüz bir modeliydi; ilk fırtına onu yok etti. <span class="ideitalik">(Korkuyla Agnes’e sarılarak)</span> Tanrı seni huzura kavuştursun, seninle birlikte ben de huzur bulayım ve bu huzur eserime de yansısın. <span class="ideitalik">(Çıkış kapısına doğru gider.)</span></p>

  <p class="normal1">AGNES</p>

  <p class="normal">Brand! Camın önündeki şu çirkin perdeyi biraz açabilir miyim? Azıcık. Şuraya yana doğru. Açabilir miyim, Brand, söyle?..</p>

  <p class="normal1">BRAND</p>

  <p class="normal"><span class="ideitalik">(Kapıda)</span> Hayır. <span class="ideitalik">(Odasına girer.)</span></p>

  <p class="normal1">AGNES</p>

  <p class="normal">Kapalı, her şey kapalı. Unutmaya varıncaya kadar her şey. Yakınmaların üzerine bir kol demiri, acıların üzerine bir mühür, gökyüzü ve mezar kapısına birer kilit vurulmuş. Ben çıkmak istiyorum. Bu yalnızlığın dehşeti içinde soluk alamıyorum. Çıkmak mı? Nereye gitmek için?.. Yukarıda bana bakan sert bir göz yok mu? Kaçarken yüreğimin hazinesini de birlikte götürebilecek miyim? İstersem bu hüzün verici boşluğun dehşetinden kaçabilir miyim? <span class="ideitalik">(Brand’ın kapısına yaklaşır ve dinler.)</span> Yüksek sesle okuyor, beni duyamaz. Hiçbir huzur yolu, bir uyarı, bir teselli yok. Noel Tanrısı şimdi zenginleri dinlemekle meşgul, evlattan ve mutluluktan yana zengin olanları, onların ezgilerini dinliyor, oyunlarını ve danslarını seyrediyor. Noel sevinç saatidir. Bana bakmıyor ve acı içinde zavallı bir ananın ne yaptığını görmüyor. <span class="ideitalik">(Sakınarak pencereye yaklaşır.)</span> Işık dalgaları onun uyuduğu karanlık köşeyi gecenin korku ve dehşetinden uzaklaştırsın diye bizi ayıran şu pencereyi açmayacak mıyım? Hayır, o orada değil. Hayır, Noel çocuk için tatil demek; evine gelmeye hakkı var; belki de şuracıktadır; annesinin kapalı penceresine vurmak için küçücük kolunu uzatmıştır. Sanki bir çocuk sesi duyar gibiyim. Alf, sana yardım için elimden hiçbir şey gelmiyor. Her yer kapalı. Baban her yeri kapadı. Alf, yavrum şimdi sana kapıyı açamam. Sen çok uslu bir çocuksun; sen ve ben hiçbir nedenle babanı incitmedik. Hadi! Sen yine indiğin gökyüzüne dön; orada her şey ışık ve sevinç dolu, çocuklar için de oynayacak yerler var. Seni, hiç kimse ağlarken görmesin: Sen cama vururken, babanın pencereyi kapamış olduğunu söyleme. Küçücük bir çocuk biz büyüklerin görevini anlayamaz. Onu üzgün gördüğünü, onun acısını duyduğunu söyle, sana bir çelenk yapmak için kendi eliyle güzel yapraklar topladığını söyle. Bak! Görüyor musun? Bunu o yaptı. <span class="ideitalik">(Kulak kabartır, düşünür ve başını sallar.)</span> Ah! Düş görüyorum. Ama bizi ayıran şu bölme bütünüyle gerçek. Yalnız her şeyi yok eden alevler onu devirebilir, duvarları, hapishanelerin kubbelerini yıkabilir, menteşeleri parçalayarak korkunç kilidi açabilir. Bütün bunlar olmalı ki, biz de birleşebilelim. Bu ihtiyacı karşılamak için çalışacağım, sessiz sedasız harekete geçeceğim. İrademi katılaştıracağım. Ama bu akşam bayram akşamı. Geçen bayramdan ne kadar daha farklı. Susss. Bayram çok güzel olmalı. Bütün hazinelerimi, bir mutluluğun, yıkılmış bir yaşamın bütün döküntülerini ortaya sergileyeceğim, bütün o hazineleri, sonsuz değerini yalnız bir annenin anlayabileceği o servetleri ortaya dökeceğim. <span class="ideitalik">(Konsolun önünde diz çöker, bir çekmece çeker ve birkaç şey çıkarır. O sırada Brand kapıyı açar ve Agnes’e bir şey söylemek ister; ama onun ne yaptığını görünce, düşüncesini değiştirir ve hareketsiz Agnes’e bakar, Agnes bütün bunların ayırdında değildir.)</span></p>

  <p class="normal1">BRAND</p>

  <p class="normal"><span class="ideitalik">(Alçak sesle)</span> Durup dinlenmeden onun mezarı çevresinde dolanıp duruyor, sürekli mezarlıkta geziniyor.</p>

  <p class="normal1">AGNES</p>

  <p class="normal">İşte vaftiz duvağıyla vaftiz mantosu. Giysisi şu küçücük bohçanın içinde. <span class="ideitalik">(Eşyayı açar ve gözünün önünde tutar.)</span> Aman Tanrım! Ne sağlıklı, ne sevimliydi. Kilise kürsüsündeki hali ne cana yakındı! İşte boyun atkısı, ilk sokağa çıkışında giydirdiğim ceketi. O zaman çok uzundu. Ama sonraları kısa gelmeye başlamıştı. Bunu şuraya bir yana koyuyorum. Sıcak tutan küçük eldivenleri, çorapları, ve minicik ayakları vardı. Ya onu kışa karşı koruyacak olan ipek başlığı; hiç giymedi, daha yepyeni, pırıl pırıl. İşte yolculuk paltosu, hafif ve sıcacık. Onu incitmeden içine sarardım. Bunu yine dolaba yerleştirdiğimde, ölesiye yorgundum.</p>

  <p class="normal1">BRAND</p>

  <p class="normal"><span class="ideitalik">(Acısından ellerini birbirine kilitleyerek)</span> Sen beni koru, Tanrım. Sevgisinin bu son tapınağını yıkamayacağım. Benim yerime bir başkasını gönder.</p>

  <p class="normal1">AGNES</p>

  <p class="normal">Bir leke! Acaba ağladım mı? Ne servet! İnciden işlemeler… Acıdan sırmalar… Gözyaşlarının sarhoşluğu… Özverinin korkunç görkemi. Kutsal şeyler. Ne kadar zenginim. <span class="ideitalik">(Sokak kapısına kuvvetle vurulur. Agnes bağırarak başını çevirir. Brand’ı görür. Tam o sırada bir kadın, üstü başı parça parça, kucağında bir çocuk, kapıyı şiddetle iterek odaya girer.)</span></p>

  <p class="normal1">KADIN</p>

  <p class="normal"><span class="ideitalik">(Çocuk giysilerini görür ve hırslı bir sesle Agnes’le konuşur.)</span> Bunları benimle paylaş, varlıklı anne.</p>

  <p class="normal1">AGNES</p>

  <p class="normal">Sen benden bin kez daha varlıklısın.</p>

  <p class="normal1">KADIN</p>

  <p class="normal">Ah! Sen de ötekiler gibisin, ağız dolusu laf!</p>

  <p class="normal1">BRAND</p>

  <p class="normal"><span class="ideitalik">(Yaklaşarak)</span> Söyle, ne istiyorsun?</p>

  <p class="normal1">KADIN</p>

  <p class="normal">Seninle işim yok, papaz. Soğuk ve fırtına, senin günahlarımız üzerine verdiğin vaazlardan bin kere daha iyi. Cehennemin yolunu bilen kapkara adamla gitmektense, kayalıklara, dalgalara, ölüme göğüs germek daha iyi. Bu hale kendi suçum yüzünden düştümse, canım cehenneme.</p>

  <p class="normal1">BRAND</p>

  <p class="normal"><span class="ideitalik">(Kendi kendine)</span> Bu ses… Bu çizgiler… Her yerim ürperiyor.</p>

  <p class="normal1">AGNES</p>

  <p class="normal">Azıcık dinlen, üşüyorsan ısınıver, çocuğun karnı açsa, onu da doyururuz.</p>

  <p class="normal1">KADIN</p>

  <p class="normal">Küçücük bir çingene’yi, ışık dolu bir evin ocağı başına oturtmak ha? Hayır. Bize yollar, kayalıklar, ormanlar, dağlar yaraşır. Biz yollara düşmüş serseri bir halkız; ev ve ocak sizlere göre. Ben burada bir saniye durup sürdüreceğim yolumu. Köpek gibi arkamdan kovalıyorlar beni. Yargıçlar, papazlar, valiler. Ellerinden gelse, zincire vuracaklar.</p>

  <p class="normal1">BRAND</p>

  <p class="normal">Burada kimse sana dokunmaz.</p>

  <p class="normal1">KADIN</p>

  <p class="normal">Burada mı? Bir duvar arasında, bir çatı altında mı? Hayır, biliyor musun? Bize açık hava gerek, buz gibi geceler, ikimize de daha iyi yarar. Yalnız çocuğum için birkaç giyecek lazım. Büyük kardeşi, serseri, bir hırsız gibi kaçıp gitti. Üzerine giydirdiğimiz paçavraları da aldı götürdü. Görüyorsun ya, yarı çıplak, mosmor olmuş, esen rüzgârdan kaskatı kesilmiş bir halde.</p>

  <p class="normal1">BRAND</p>

  <p class="normal">Kadın! Bu yolculuğuna ara ver, çocuğunu ölüme sürükleme! Onun lekesi arındırılabilir; onu hafifletebilir, gökyüzüne doğru yükseltebiliriz.</p>

  <p class="normal1">KADIN</p>

  <p class="normal">Ne söylüyorsun papaz? Hiç kimse bu mucizeyi gerçekleştiremez. Bu doğru da değil... Onu ben nerede doğurdum, biliyor musun? Bir çukurun kenarında, çevremdekiler, gülüp, içip, eğlenirken… Sonra da çamur içinde vaftiz edildi. Bir tutam külle alnına bir haç çizildi ve herkesin içtiği şişeden ona içirildi. Tam doğarken, çevremizdeki erkekler, ağız dolusu sövüp sayıyorlardı, biliyor musun kimden söz ediyorum? Babasından canım... Daha doğrusu babalarından.</p>

  <p class="normal1">BRAND</p>

  <p class="normal">Agnes.</p>

  <p class="normal1">AGNES</p>

  <p class="normal">Evet.</p>

  <p class="normal1">BRAND</p>

  <p class="normal">Görevini biliyorsun.</p>

  <p class="normal1">AGNES</p>

  <p class="normal"><span class="ideitalik">(Korkuyla)</span>Brand! Bu kadına mı? Hiçbir zaman!</p>

  <p class="normal1">KADIN</p>

  <p class="normal">Ver, ver, hepsini ver. İpek kumaşları da, kötü paçavraları da. Onun için iyi ya da kötü yoktur, yeter ki onu kundaklamaya yarasın. Az sonra ruhu sönüp gidecek. Hiç olmazsa sıcak ölsün, baksana buz gibi...</p>

  <p class="normal1">BRAND</p>

  <p class="normal"><span class="ideitalik">(Agnes’e)</span> İşitiyorsun ya, Tanrı seni özveriye çağırıyor.</p>

  <p class="normal1">KADIN</p>

  <p class="normal">Kendi çocuğunu giydirecek o kadar çok şeyin var ki… Ya benimki için hiçbir şeyin yok mu? Onu diriyken giydirecek, öldükten sonra saracak hiçbir şeyin yok mu?</p>

  <p class="normal1">BRAND</p>

  <p class="normal">Agnes, Tanrı’nın buyruğuna boyun eğ!</p>

  <p class="normal1">KADIN</p>

  <p class="normal">Ver.</p>

  <p class="normal1">AGNES</p>

  <p class="normal">Bunu yapmak, küçük ölüye karşı bir suç, bir saygısızlık olur.</p>

  <p class="normal1">BRAND</p>

  <p class="normal">O halde, onun ölümüne katlanmak bir özveri olmaz.</p>

  <p class="normal1">AGNES</p>

  <p class="normal"><span class="ideitalik">(Bitkin)</span> Tanrı’nın buyruğu yerine gelsin. Yüreğimi koparıp ayaklarımın altında çiğneyeceğim. Kadın! Gel, al, fazlasını paylaşacağız.</p>

  <p class="normal1">KADIN</p>

  <p class="normal">Ver.</p>

  <p class="normal1">BRAND</p>

  <p class="normal">Hepsini verdin mi Agnes?</p>

  <p class="normal1">AGNES</p>

  <p class="normal"><span class="ideitalik">(Vererek)</span> İşte bunu da al. Bunu öldüğü zaman giydirmiştik.</p>

  <p class="normal1">KADIN</p>

  <p class="normal">İyi. Görüyorum ki çekmece boşaldı. Ah, şimdi uzaklarda olsaydık. Hadi artık gidelim, onu merdivenlerde sararım. Şimdi bu paçavraları alıp gidelim. <span class="ideitalik">(Gider.)</span></p>

  <p class="normal1">AGNES</p>

  <p class="normal"><span class="ideitalik">(Bir an hareketsiz durur, kendi kendisiyle savaşıyor gibidir, sonunda sorar.)</span> Daha çoğunu istemek doğru olur muydu Brand? Söyle.</p>

  <p class="normal1">BRAND</p>

  <p class="normal">Önce sen bana söyle Agnes, bu korkunç özveriyi isteyerek mi yaptın?</p>

  <p class="normal1">AGNES</p>

  <p class="normal">Hayır.</p>

  <p class="normal1">BRAND</p>

  <p class="normal">O halde, bütün yaptıkların hiç demektir. Sen hâlâ, borcun yükü altındasın. <span class="ideitalik">(Çıkmak ister.)</span></p>

  <p class="normal1">AGNES</p>

  <p class="normal"><span class="ideitalik">(Önce kapıya gidinceye kadar ses çıkarmaz, sonra bağırır.)</span> Brand!</p>

  <p class="normal1">BRAND</p>

  <p class="normal">Ne var?</p>

  <p class="normal1">AGNES</p>

  <p class="normal">Ben yalan söyledim. Şimdi utanıyorum ve pişmanım. Sen hiçbir şeyden kuşkulanmıyorsun. Her şeyi verdim mi sanıyorsun?</p>

  <p class="normal1">BRAND</p>

  <p class="normal">E?..</p>

  <p class="normal1">AGNES</p>

  <p class="normal"><span class="ideitalik">(Göğsünden, bumburuşuk bir çocuk başlığı çıkarır.)</span> İşte burada bir şey daha var.</p>

  <p class="normal1">BRAND</p>

  <p class="normal">Başlık.</p>

  <p class="normal1">AGNES</p>

  <p class="normal">Evet gözyaşlarımla ıslanmış, onun ölüm teriyle nemlenmiş; ve o zamandan beri göğsümde sakladığım başlığı.</p>

  <p class="normal1">BRAND</p>

  <p class="normal">Sen kendi tanrılarına tap! <span class="ideitalik">(Çıkmak ister.)</span></p>

  <p class="normal1">AGNES</p>

  <p class="normal">Dur.</p>

  <p class="normal1">BRAND</p>

  <p class="normal">Benden ne istiyorsun?</p>

  <p class="normal1">AGNES</p>

  <p class="normal">Ne istediğimi biliyorsun. <span class="ideitalik">(Başlığı uzatır.)</span></p>

  <p class="normal1">BRAND</p>

  <p class="normal"><span class="ideitalik">(Agnes’e yaklaşır ama başlığı almaz.)</span> İsteyerek mi veriyorsun?</p>

  <p class="normal1">AGNES</p>

  <p class="normal">İsteyerek.</p>

  <p class="normal1">BRAND</p>

  <p class="normal">Öyleyse ver. Kadın daha basamaklarda. <span class="ideitalik">(Çıkar.)</span></p>

  <p class="normal1">AGNES</p>

  <p class="normal">Her şeyi verdim, her şeyi, beni bu toprağa bağlayan son bağı da… <span class="ideitalik">(Bir an hareketsiz durur, yavaş yavaş, yüzünün anlamı değişir, çizgilerini bir mutluluk ışını kaplar. Brand girer; büyük bir sevinçle Brand’a koşar, boynuna sarılır ve bağırır.)</span> Artık serbestim, Brand, artık serbestim.</p>

  <p class="normal1">BRAND</p>

  <p class="normal">Agnes.</p>

  <p class="normal1">AGNES</p>

  <p class="normal">Bütün karanlıklar dağıldı. Korku bulutları uçuruma doğru kaçıyorlar. İrade üstün çıktı. Artık ne bulut, ne de sis var. Gecenin ötesinde, şurada, şafağın belirdiğini görüyorum. Mezarlık. Mezarlık. Bu sözcük artık gözlerimden yaş akıtmıyor. Artık yaramı kanatmıyor. Çocuk cennete vardı.</p>

  <p class="normal1">BRAND</p>

  <p class="normal">Evet Agnes. Sonunda başardın.</p>

  <p class="normal1">AGNES</p>

  <p class="normal">Evet, bu başarıdır, mezarı ve acıyı yenmektir. Bak. Başını kaldır ve bak! Alf’i sevinç içinde kollarını sağlığındaki gibi bize doğru uzatmış tahtın ayakları dibinde görüyor musun? Onu geri istemek için bin ağzım olsaydı ve buna hakkım ve gücüm olsaydı, yine tek söz bile söylemezdim. Tanrı ne büyük! Gönlü ne kadar bol! Bu özveri, çocuğun ölümü, ruhumu kesin bir ölümden kurtardı. Ben onu yitirmek için dünyaya getirdim. Bu beni başarıyla sona eren bir savaşıma sürükledi. Bana yol gösterdiğin için sana teşekkür ederim. Benim yanımda sadakatle çarpıştın. Ah! Yüreğinin bütün acılarını gördüm. Şimdi de sen yeminini tutmak zorundasın: Seçmek, “ya hep ya hiç”in ağırlığını duymak sırası sana geldi.</p>

  <p class="normal1">BRAND</p>

  <p class="normal">Agnes, sözlerin bana karanlık geliyor; işkenceler sona ermedi mi?</p>

  <p class="normal1">AGNES</p>

  <p class="normal">Yazılı olanı unuttun mu? Yehova’yı gören ölür.</p>

  <p class="normal1">BRAND</p>

  <p class="normal"><span class="ideitalik">(Bir adım gerileyerek)</span> Yazıklar olsun bana! Nasıl bir ışık yakıyorsun! Hayır! Bin kere hayır! Seni alıkoymak için güçlü kollarım var. Sen beni bırakıp gitmeyeceksin! Hiçbir şey istemiyorum, şu dünyada her şeyden vazgeçiyorum, ama, senden değil, senden değil!</p>

  <p class="normal1">AGNES</p>

  <p class="normal">Öyleyse seç. İki yolun ağzındasın. Ruhunda parlayan ışığı söndür ve Noel bayramının onda açtığı yaşam kaynağını kurut; bana putumun paçavralarını geri ver. Kadın daha gitmedi. Bırak beni yine sisli göğün altına döneyim; yine kayıtsızca yaşadığım çamura at beni! Bunu yapabilirsin, iyi bil. Benim yazgım senin elinde. Kanatlarımı kır, varlığımı yık, ayaklarıma gülle tak, beni sımsıkı bağla, çekip çıkardığın yerin dibine yine sok! Bırak beni, şimdiye kadar yaşadığım gibi yaşayayım, karanlıklarda sürüneyim. İstersen, bunu yapmaya cesaret edersen yapabilirsin. Yine eskisi gibi senin karınım. Seç, iki yolun ağzındasın.</p>

  <p class="normal1">BRAND</p>

  <p class="normal">Bunu yaparsam Tanrı canımı alsın. Ama buradan, bu köhne yerden uzaklaşınca yaşamla ışığı bir arada bulacaksın.</p>

  <p class="normal1">AGNES</p>

  <p class="normal">Görevinin burada olduğunu unutuyor musun? Onun uğruna ne özverilere katlandın. Unutuyor musun ki binlerce ruhu şifaya kavuşturmak görevini üstlendin; onları huzur kaynağına eriştirmek için Tanrı’dan buyruk aldın… Seç, iki yolun ağzındasın.</p>

  <p class="normal1">BRAND</p>

  <p class="normal">Seçeceğim bir şey yok.</p>

  <p class="normal1">AGNES</p>

  <p class="normal"><span class="ideitalik">(Boynuna sarılarak)</span> Bu sözüne ve bana bütün yaptıklarına teşekkür ederim. Kendimi yorgun duyduğum zaman bana sadakatle yol gösterdin. Şimdi de, başımın ağırlaştığı, karanlığın üzerime çöktüğü şu anda gel, başucumda bekle.</p>

  <p class="normal1">BRAND</p>

  <p class="normal">Uyu. Bugünün sona erdi.</p>

  <p class="normal1">AGNES</p>

  <p class="normal">Sona erdi ve gecenin ışığı yandı. Bu başarı benim tüm gücüme mal oldu. Çok yorgunum, bitik düştüm. Ama Tanrı’yı övmek öyle kolay ki! İyi geceler Brand.</p>

  <p class="normal1">BRAND</p>

  <p class="normal">İyi geceler!</p>

  <p class="normal1">AGNES</p>

  <p class="normal">İyi geceler! Bana bütün yaptıklarına teşekkür ederim. Şimdi artık uyumaya gidiyorum. <span class="ideitalik">(Çıkar.)</span></p>

  <p class="normal1">BRAND</p>

  <p class="normal"><span class="ideitalik">(Ellerini göğsünün üzerinde bastırarak)</span> Sonuna kadar metin ol! Ey ruhum! Başarının başarısı her şeyi yitirmektir. Her şeyi yitirmek senin kazancın oldu. İnsan, ancak yitirdiğinde sahip olabilir.</p>
</body>
</html>
