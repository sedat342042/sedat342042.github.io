<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ibsen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_3">Peer Gynt</h1>

  <p class="normal">İbsen’in diğer dramları, yaşadığı zamanın gelenek ve anlayışına göre kurulmuş, o zamanın mantığına uygun ve belli bir amaca yöneltilmiş olmasına karşılık, Peer Gynt söylencelerin çekiciliği üzerine kurulu şiirsel bir yapıt. Yazar bu yapıtıyla Norveçliler’in efsane ile dolu olan ruhlarında düşle gerçeğin nasıl iç içe geçtiklerini göstermek istemiştir. Oyun, dikkate değer bir cümle ile “Yalan söylüyorsun Peer” cümlesiyle başlıyor. Bu ilk cümle onu çok iyi tanıyan biri –Annesi Aase– tarafından söyleniyor. Ama biraz sonra görüyoruz ki Peer’in yalanları hiç de zararlı yalanlar değil. İmgelem gücü öylesine güçlü ki fantezi dünyasının içinde yitiveriyor. Yarı deli bir annenin, kendini içkiye veren bir babanın oğlu Peer. Yalancı, hırçın, kavgacı. Zengin bir köylü kızı olan Ingrid’i düğün günü kaçırıveriyor, sonra da pişman oluyor. Biricik sevgilisi Solveig için de vicdan azabı duyuyor. Ingrid’in ailesi tarafından takip edildiğini anlayınca da dağlara sığınıyor, bunalımı sırasında kendini avutmak için en bayağı zevklerin tutsağı oluyor.</p>

  <p class="normal">Gerçekçi başlayan oyun, bizleri Peer’in iç dünyasına doğru bir yolculuğa çıkarıyor.Böylece oyun ilerledikçe cin ve perilerle dolu bir dünyanın içine giriyoruz. Kral olmak tutkusuyla cinler kralının kızıyla evlenmeye razı oluyor Peer. Vermesi gereken ödün insanlıktan uzaklaşması ve cinlerin yaşayış ve düşünüş tarzlarını benimsemesi.İnsanlıktan çıkma koşulu Peer’in aklını başına getiriyor, benliğinden ayrılmanın acısını duyuyor. Ama bu acı, gerçekleri görüp de korkularını yenmesini sağlayamıyor.</p>

  <p class="normal">Solveig’in tertemiz ve lekesiz aşkı da onu kurtaramıyor. Hayalinde büyüttüğü günahların acısıyla çirkin Dovre prensesi ve onunla kurduğu yakınlıktan doğan oğlu, Peer’i sevgilisinden gene uzaklaştırıyor ve ölüm döşeğindeki annesine götürüyor. Annesinin ölümünü de alışılmış olan uydurma öyküleriyle tatlılaştırdıktan sonra, kendini çeken yaşama çılgınca atılıyor. Böylece tam bir serseri oluyor. Olaylar hızla birbirini izliyor. Çölde bir imparatorluk hayal ederek bedevi kızları tarafından tapılan bir peygamber rolü oynuyor. Sonunda Anitra’nın çabasıyla bu hayale de veda ediyor. Bunu Solveig’in zayıf bir hayali izliyor, ama bu da hemen yitiveriyor. Sonunda kendini tarihe ve eski yapıtlara adıyor, fakat ne Memnon’un heykeli, ne de Sfenks’in bilmecesi ona hiçbir şey söylemiyor. Ancak Kahire akıl hastanesinde gördüğü korkunç sahneler ona yaşamın sırrını öğretiyor... Kendi çılgınlığının nedenlerini keşfediyor, kendini buluyor. Yaşlı Peer vatanına dönerken sahile yakın bir yerde gemisi batıyor. Kendisi kurtuluyor ve son kalan birkaç parça eşyası satıldığı sırada yetişip geliyor. Kendi yurdunda bir yabancı olarak yaşarken, halkın onunla ilgili görüşlerinin ne kadar ağır olduğunu anlıyor. Yalnızlığa gömülerek yitip giden yaşamını tekrar yaşamaya başlıyor. Ama vicdan azabı ona bir türlü rahat ve huzur vermiyor. Yaşamındaki kimi kişileri, “Hep istediğini yaptın, ama yaşamın anlamını bir türlü kavrayamadın ve hiçbir zaman kendin olamadın” diye suçluyorlar. Sonunda hatırlanmaya değer tek kişi Solveig kalıyor. Saf ve sadık sevgilinin, yıllarca sevgilisinin yolunu bekleye bekleye saçları ağaran, gözlerinin ışığı kaçan Solveig’in her şeyi anlayan ve bağışlayan sevecen ve merhametli kalbi üzerine başını koyarak onun tatlı sesiyle son uykusuna dalıyor.</p>

  <p class="normal">Peer Gynt hayali bir tip değildir, yaşamıştır. XVIII. yüzyıl başlarında doğan gerçek Peer’in annesi Marit Halvorsdatter, Ole Pedersen adlı birisi ile evlenmiştir. Hal ve vakitleri yerinde olan bu aile kasaba halkı tarafından sevilirdi. Ole Pedersen ölmüş, Marit Halvorsdatter, İbsen’in Aase’si gibi dul kalmıştır. Oğulları Peer 1768’de çiftliğin idaresini eline almış, fakat hiçbir zaman iyi bir çiftçi olamamıştı. İbsen’in Peer’i gibi kendini bütünüyle ava vermiş ve kafasını cin ve peri masalları icat etmekle yormuştu.</p>

  <p class="normal">Haagaa’lı Peer kasaba halkı arasında büyük bir şöhretti. İnsanlar ile cinlerin, perilerin veya başka yaratıkların öykülerini anlatırdı. Olağanüstü bir öykücü olduğu için hemşerileri ona asalet unvanı olan Gynt ismini vermişlerdi.</p>

  <p class="normal">İbsen’in Haagaa’ya kadar gelip Peer’in yaşamını incelediği söyleniyor. Hegel’e yazdığı bir mektupta “Peer Gynt hakkındaki düşüncelerinizi öğrenmek için sabırsızlanıyorum. Oyunumun nasıl bir etki uyandıracağını merakla bekliyorum, fakat kaygı duymuyorum. Bu yapıtı uzun uzadıya düşünerek yazdım. Çok umutluyum. Peer Gynt’ün gerçekten yaşamış olduğunu söylemem belki sizi ilgilendirir. Geçen yüzyılın sonunda ve yüzyılımızın başlangıcında Gudbransdal’de yaşamıştır. Ora halkı bu adı çok iyi bilir” demiş olması bunu kanıtlıyor.</p>

  <p class="normal"><span class="ideitalik">Peer Gynt</span>, her dile çevrilmiş bir yapıt. Yapıt şiir diliyle yazılmıştır. Almanca’ya manzum olarak yapılmış çeşitli çevirileri vardır. Fransızca’ya çevirisinde düzyazıya dönüşmüş, sadece bazı yerleri şiir olarak bırakılmıştır. Ben bu yapıtı, iki Almanca ve bir Fransızca çevirileri aynı zamanda izleyerek yapmaya çalıştım. Bu yapıt, Almanca’ya ve Fransızca’ya en tanınmış yazarlar tarafından çevrilmiş olmasına karşın, çeşitli çeviriler arasında çok temel ayrılıklar gördüm. Bu nedenle yalnızca tek bir çeviriye bağlı kalmadım. Elden geldiği kadar aslına yaklaşılmış olmak için hepsinden yararlanmayı tercih ettim. Bazı müzikli parçaları Fransızca çevirisinde olduğu gibi manzum olarak çevirmeye çalıştım. Bu manzum parçalarda besteye uymak ve aslına olabildiğince sadık kalmak kaygısıyla bazen vezin, kafiye ve ahenk kurallarından ayrılmam gerekti... Bunları hoşgöreceğinizi umarım.</p>

  <p class="normal"><span class="ideitalik">Peer Gynt</span>’te ilk bakışta göze çarpan dağınıklık, yazarın bilinçli bir seçimi. Yapıtın sahnelenmesindeki temel güçlük de buradan kaynaklanıyor. Oyun bütünü oynanamayacak kadar uzun. Diğer yandan çıkarılması gereken bölümlerin oyunun bütününü bozmaması gerekiyor. İşte bunun içindir ki böyle bir yapıtı sahneye koymanın büyük bir başarı olduğunu düşünüyorum.</p>

  <p class="sagnormal"><span class="ideitalik">Seniha Bedri Göknil</span></p>
</body>
</html>
