<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ibsen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_15"><span class="ideitalik">Beşinci Perde</span></h2>

  <p class="indentmetin"><span class="ideitalik">Norveç sahillerine doğru yol alan bir gemide. Güneş batarken, esintili bir hava.</span></p>

  <p class="indentmetin"><span class="ideitalik">Peer Gynt beyaz saçlı ve beyaz sakallı, güçlü kuvvetli bir ihtiyar. Geminin arka tarafında durur. Kıyafeti gemicilere benzer, üzerinde bir ceket, ayaklarında uzun konçlu çizme vardır, giysileri eskimiştir. Tunç rengi almış olan çehresindeki çizgilerde daha sert bir anlam vardır. Kaptan dümenin yanında, tayfalar önde dururlar.</span></p>

  <p class="normal1">PEER</p>

  <p class="normal"><span class="ideitalik">(Güvertenin parmaklıklarına dayanmış sahili seyreder.)</span> İşte, yine kışlık kıyafetine bürünmüş, gövdesini güneş batışının ışınlarına vermiş ihtiyar. Halling. Kardeşi Jökel de arkasında alçakgönüllü bir tavırla duruyor. Yeşil buzdan örtüsünü daha üstünde taşıyor. Buz denizi, uzun yün giysi giyinmiş bir kız gibi nazlı nazlı uzanıyor. Hadi yaşlı dostlarım, çılgınlığın gereği yok! Sizi nereye yerleştirmişlerse, orada durunuz. Sonuçta siz de cansız bir yığından başka bir şey değilsiniz!</p>

  <p class="normal1">KAPTAN</p>

  <p class="normal">İki kişi dümene! Fenerleri çekiniz!</p>

  <p class="normal1">PEER</p>

  <p class="normal">Yine rüzgâr!</p>

  <p class="normal1">KAPTAN</p>

  <p class="normal">Bu gece fırtına var.</p>

  <p class="normal1">PEER</p>

  <p class="normal">Gemiden Rondane Dağları görülebilir mi?</p>

  <p class="normal1">KAPTAN</p>

  <p class="normal">Hayır, ama iyi havada büyük direğin üstünden Galhoe tepesi görülebilir.</p>

  <p class="normal1">PEER</p>

  <p class="normal">Hasteigen hangi yönde?</p>

  <p class="normal1">KAPTAN</p>

  <p class="normal">(Parmağıyla göstererek) Şu yönde.</p>

  <p class="normal1">PEER</p>

  <p class="normal">Ya! İyi öyleyse.</p>

  <p class="normal1">KAPTAN</p>

  <p class="normal">Memleketi tanıyor gibisiniz!</p>

  <p class="normal1">PEER</p>

  <p class="normal">Memleketten ayrıldığım zaman buralardan geçmiştim. Belleğe en iyi yerleşen gençlik anılarıdır derler. <span class="ideitalik">(Tükürür, yine sahili seyre başlar.)</span> Orada sivri kayaların arasında görünen mavilik, mezar gibi simsiyah boğazlar, denize doğru uzanan kayalar, işte orada… <span class="ideitalik">(Kaptana)</span> Orada evler pek seyrek.</p>

  <p class="normal1">KAPTAN</p>

  <p class="normal">Evet, tek tük evler var.</p>

  <p class="normal1">PEER</p>

  <p class="normal">Sabaha karşı karaya çıkabilecek miyiz?</p>

  <p class="normal1">KAPTAN</p>

  <p class="normal">Fırtınaya tutulmazsak sabah olmadan rıhtıma yanaşırız.</p>

  <p class="normal1">PEER</p>

  <p class="normal">Batıda yoğun bulutlar var.</p>

  <p class="normal1">PEER</p>

  <p class="normal">Yarın gemiden çıkmadan önce rica ederim bana hatırlatınız. Tayfalara biraz yardımda bulunmak istiyorum.</p>

  <p class="normal1">KAPTAN</p>

  <p class="normal">Teşekkür ederim.</p>

  <p class="normal1">PEER</p>

  <p class="normal">Büyük bir şey değil. Ben altın arayıcısıydım. Ama bulduğumu yine yitirdim. Servetle aram o kadar iyi değil. Gemi kasasına ne teslim ettiğimi biliyorsunuz. Bütün servetim bu işte.</p>

  <p class="normal1">KAPTAN</p>

  <p class="normal">Aramızda önemli bir konum kazanabilmeniz için bu yeter de artar bile.</p>

  <p class="normal1">PEER</p>

  <p class="normal">Benim ailem yok. Zengin serseriyi bekleyen yok. Hiç olmazsa rıhtımda yapmacıklı bir havaya girmeyecek kimse...</p>

  <p class="normal1">PEER</p>

  <p class="normal">Söylediğim gibi kaptan. Adamlarınızdan birinin ihtiyacı varsa, hemen bana haber verin. Ben paraya çok önem vermem.</p>

  <p class="normal1">KAPTAN</p>

  <p class="normal">Çok iyi yüreklisiniz. Hemen hemen hepsinin ihtiyacı var. Aylıkları pek az. Hepsi de çoluk çocuk sahibi. Kazançlarıyla geçinmek kolay olmuyor. Ah, karaya ayak bastıklarında ellerinde biraz para bulunursa, onlar için hiç unutulmaz bir bayram olur bu.</p>

  <p class="normal1">PEER</p>

  <p class="normal">Ne dediniz? Bu adamlar evli mi? Karıları, çocukları var ha?</p>

  <p class="normal1">KAPTAN</p>

  <p class="normal">Elbette, hepsi evli. İçlerinden en acınacak adam aşçıdır. Onun hali tam bir sefillik.</p>

  <p class="normal1">PEER</p>

  <p class="normal">Bu adamların hepsi evli, evlerinde bekleyenleri var ha!? Onları tekrar görünce sevinecek kimseleri var, öyle mi?</p>

  <p class="normal1">KAPTAN</p>

  <p class="normal">Elbette, kendilerine göre.</p>

  <p class="normal1">PEER</p>

  <p class="normal">Vardıkları günün akşamı ne yaparlar?</p>

  <p class="normal1">KAPTAN</p>

  <p class="normal">Allah Allah! Karıları kendilerine bir defaya özgü olmak üzere güzel bir yemek hazırlar.</p>

  <p class="normal1">PEER</p>

  <p class="normal">Sofralarına bir de mum yakarlar değil mi?</p>

  <p class="normal1">KAPTAN</p>

  <p class="normal">Belki de iki mum. Mümkünse birkaç yudum da içerler.</p>

  <p class="normal1">PEER</p>

  <p class="normal">Demek ocakta çıtır çıtır yanan güzel bir ateş karşısında, sevinçten birbirine geçen şen çocuklar arasında mutlu bir gece yaşayacaklar. Tam bir mutluluk değil mi?</p>

  <p class="normal1">KAPTAN</p>

  <p class="normal1">Evet</p>

  <p class="normal1">PEER</p>

  <p class="normal"><span class="ideitalik">(Parmaklığın üzerine bir yumruk indirerek)</span> Öyle mi sanıyorsunuz? Demek siz beni deli yerine koyuyorsunuz! Başkalarının çoluk çocuğunu sevindirmek için bütün servetimi saçıp savuracak değilim! Ben onu kazanmak için az mı güçlük çektim? Onu artık iyice saklayacağım. Orada, yaşlı Peer Gynt’ü bekleyen kimsecikler yok!</p>

  <p class="normal1">KAPTAN</p>

  <p class="normal">Siz bilirsiniz efendim! Nasıl isterseniz öyle yapın. Paranız sizin malınızdır.</p>

  <p class="normal1">PEER</p>

  <p class="normal">Elbette, onun için başkalarıyla paylaşamam. Demir atar atmaz bana hesabımı verirsiniz. Panama’dan buraya kadar yol paramı veririm. Adamlarınıza da bir içki ziyafeti çekerim. Bu kadarı yeter de artar bile. Beş kuruş daha verirsem kaptan, yüzüme tükürebilirsiniz!</p>

  <p class="normal1">KAPTAN</p>

  <p class="normal">Ben size yalnızca bir makbuz borçluyum, hakaret değil! İzininizle, fırtına patladı. <span class="ideitalik">(Öne doğru gider, Gökyüzü tamamıyla kararmıştır. Kamaralarda ışık yakarlar. Gemi çok fazla sallanmaya başlar. Dalgalar çok şiddetlidir. Yoğun yağmur bulutları ve sis vardır.)</span></p>

  <p class="normal1">PEER</p>

  <p class="normal">Evlerinde onları bekleyen karıları ve şen yavrular! Nereye gitseler onları izleyen, anımsadıkça mutlu eden düşünceler!.. Ya beni kim düşünüyor? Hiç kimse! Heh, masanın üstünde mumlar yanacakmış! Tamam! Onları söndürmenin yolunu buluruz… Hepsini sarhoş edeceğim. Bu hayvanlardan hiçbirinin karaya ayak bastığı zaman aklı başında olmamalı. Karılarını, çocuklarını sarhoş olarak görecekler! Ağızlarından tatlı söz yerine kaba küfürler çıkacak! Sofralarının üstüne yumruklarıyla vuracaklar. Evlerini cehenneme çevirecekler. Kendilerini bekleyen karılarını ve çocuklarını o hale getirecekler ki, karıları çocuklarını kaptıkları gibi ağlayarak evden kaçacaklar! Zindan edeceğim dünyayı onlara! <span class="ideitalik">(Gemi sallanır, Peer sallanır ve güçlükle ayakta durur.)</span> Vayy! İşte hatırı sayılır bir sallantı. Deniz sanki bunun için kendisine para veriliyormuş gibi çalışıyor. Bizim kuzey sahillerimizde değişen bir şey yok. Yine her zamanki gibi müthiş fırtınalar! <span class="ideitalik">(Dinleyerek)</span> Bu ses de nesi?</p>

  <p class="normal1">ÖN DİREK ÜSTÜNDE DURAN GÖZCÜ TAYFA</p>

  <p class="normal">Denizde bir gemi enkazı var!</p>

  <p class="normal1">KAPTAN</p>

  <p class="normal"><span class="ideitalik">(Vapurun ortasında kumanda ederek)</span> Enkazın üzerinde kimse var mı?</p>

  <p class="normal1">GÖZCÜ</p>

  <p class="normal">Üç kişi var!</p>

  <p class="normal1">PEER</p>

  <p class="normal">Çabuk sandal indirin!</p>

  <p class="normal1">KAPTAN</p>

  <p class="normal">Bu denize sandal dayanamaz! <span class="ideitalik">(Öne doğru gider.)</span></p>

  <p class="normal1">PEER</p>

  <p class="normal">Eh ne yapalım? <span class="ideitalik">(Birkaç tayfaya seslenir.)</span> Sizde azıcık insanlık varsa, şu adamları kurtarın! Azıcık deriniz ıslanırsa ne olur ki yani?</p>

  <p class="normal1">GÜVERTE ZABİTİ</p>

  <p class="normal">Bu fırtınada bu olanaksız.</p>

  <p class="normal1">PEER</p>

  <p class="normal">Bakınız sesleri geliyor. Rüzgâr kudurmuş gibi! Hey aşçıbaşı! At bakalım kendini denize, sana para vereceğim!..</p>

  <p class="normal1">AŞÇI</p>

  <p class="normal">Dünyayı bana bağışlasan, gene de denize atlayamam!</p>

  <p class="normal1">PEER</p>

  <p class="normal">Ah köpekler! Hay sefil yaratıklar! Düşünmüyor musunuz ki bu adamların da evde kendilerini bekleyen çoluk çocukları var!</p>

  <p class="normal1">GÜVERTE ZABİTİ</p>

  <p class="normal">Ne yapalım, sabretsinler!</p>

  <p class="normal1">KAPTAN</p>

  <p class="normal">İşte şiddetli bir dalga… Hepsi battı!</p>

  <p class="normal1">DÜMENCİ</p>

  <p class="normal">Enkaz dalgaların arasında kayboldu.</p>

  <p class="normal1">PEER</p>

  <p class="normal">Artık ses seda işitilmiyor!..</p>

  <p class="normal1">DÜMENCİ</p>

  <p class="normal">Eğer dediğiniz gibi evliyseler, şu dünya üç dul daha kazandı demektir. <span class="ideitalik">(Fırtına şiddetlenir. Peer vapurun arkasına geçer. Ortalık tamamıyla kararmıştır. Yabancı bir yolcu Peer’in yanında ayakta durur ve onu kibarca selamlar.)</span></p>

  <p class="normal1">YABANCI</p>

  <p class="normal">İyi akşamlar efendim!</p>

  <p class="normal1">PEER</p>

  <p class="normal">İyi akşamlar… Siz kimsiniz?</p>

  <p class="normal1">YABANCI</p>

  <p class="normal">Yol arkadaşınızım, emirlerinizdeyim!</p>

  <p class="normal1">PEER</p>

  <p class="normal">Ben kendimi geminin tek yolcusu sanıyordum!</p>

  <p class="normal1">YABANCI</p>

  <p class="normal">Yanılmışsınız efendim.</p>

  <p class="normal1">PEER</p>

  <p class="normal">Nasıl oldu da sizi daha önce görmedim?</p>

  <p class="normal1">YABANCI</p>

  <p class="normal">Gündüzleri kamaramdan hiç çıkmam!</p>

  <p class="normal1">PEER</p>

  <p class="normal">Renginiz sapsarı, rahatsız mısınız?</p>

  <p class="normal1">YABANCI</p>

  <p class="normal">Hayır, tersine kendimi çok iyi duyuyorum.</p>

  <p class="normal1">PEER</p>

  <p class="normal">Ne müthiş fırtına!</p>

  <p class="normal1">YABANCI</p>

  <p class="normal">Evet azizim bulunmaz bir nimet!</p>

  <p class="normal1">PEER</p>

  <p class="normal">Nimet mi?</p>

  <p class="normal1">YABANCI</p>

  <p class="normal">Ev boyu dalgalar, insanın ağzına köpükler doluyor! Düşünün bir kere, yarın denizin üstünde birçok gemi enkazı olacak, deniz sahillere bol bol ceset atacak!</p>

  <p class="normal1">PEER</p>

  <p class="normal">Aman yarabbi! Evet, öyle olacak.</p>

  <p class="normal1">YABANCI</p>

  <p class="normal">Cesetler gülerler, daha doğrusu sırıtırlar, kimi kez de dillerini ısırırlar!</p>

  <p class="normal1">PEER</p>

  <p class="normal">Eh artık, beni rahat bırakınız!</p>

  <p class="normal1">YABANCI</p>

  <p class="normal">Yalnız bir soru! Bu gece şu gemi batacak olursa?..</p>

  <p class="normal1">PEER</p>

  <p class="normal">Öyle bir tehlike var mı diyorsunuz?</p>

  <p class="normal1">YABANCI</p>

  <p class="normal">Bilinemez ama varsayalım ki ben kurtuldum, siz de boğuldunuz!</p>

  <p class="normal1">PEER</p>

  <p class="normal">Hadi canım.</p>

  <p class="normal1">YABANCI</p>

  <p class="normal">Basit bir olasılık! İnsanın bir ayağı çukurda olunca kalbi yumuşar, eli daha açık olur.</p>

  <p class="normal1">PEER</p>

  <p class="normal"><span class="ideitalik">(Elini cebine sokarak)</span> Anlaşıldı! Para değil mi?</p>

  <p class="normal1">YABANCI</p>

  <p class="normal">Hayır hayır, para değil. Bana yalnız değerli cesedinizi bahşetmek lütfunda bulunur musunuz?</p>

  <p class="normal1">PEER</p>

  <p class="normal">Siz artık çok ileri gidiyorsunuz!</p>

  <p class="normal1">YABANCI</p>

  <p class="normal">Bundan başka bir şey istemiyorum ki! Yalnız değerli cesedinizi! Üzerinde bilimsel deneyler yapmak için…</p>

  <p class="normal1">PEER</p>

  <p class="normal">Yeter artık be adam!</p>

  <p class="normal1">YABANCI</p>

  <p class="normal">Hadi dostum, düşününüz bir kere, bu sizin de çıkarınıza. Sizin içinizi açacağım, bütün dünyaya göstereceğim. Her şeyden önce amacım, rüyanın merkezini bulmaktır. Size vaat ediyorum, sizi bütünüyle didik didik inceleyeceğim!</p>

  <p class="normal1">PEER</p>

  <p class="normal">Defolun karşımdan!</p>

  <p class="normal1">YABANCI</p>

  <p class="normal">Öyle öfkelenmeyin dostum, boğulmuş bir ceset için…</p>

  <p class="normal1">PEER</p>

  <p class="normal">Şom ağızlı adam! Karamsarlığınla fırtınanın artmasına neden oluyorsun! Bu çılgınca bir şey! Rüzgâr ve yağmur hiç durmadan acımasızca hırpalıyor bizi. Yaşamımız tehlikede, siz de bir yandan felaket tellallığı yapıyorsunuz!</p>

  <p class="normal1">YABANCI</p>

  <p class="normal">Şu anda sizinle daha fazla konuşamam! Belki de düşüncenizi değiştirirsiniz. <span class="ideitalik">(Sevimli bir selam vererek)</span> Herhalde denizin dibinde buluşuyoruz. Belki de daha önce. Umarım ki, o zaman daha keyifli olursunuz. <span class="ideitalik">(Kamaraya girer.)</span></p>

  <p class="normal1">PEER</p>

  <p class="normal">Şu bilim adamları da ne iğrenç yaratıklar! İşte bu da dinsizin, imansızın biri! <span class="ideitalik">(Önünden geçen gemi subayına)</span> Bir dakika azizim! Gemideki öbür yolcunuz, o deli herif de kim?</p>

  <p class="normal1">GÜVERTE ZABİTİ</p>

  <p class="normal">Öbür yolcu mu? Ben gemide sizden başka yolcu olduğunu bilmiyorum!</p>

  <p class="normal1">PEER</p>

  <p class="normal">Benden başka yolcu yok mu? Bu iş gittikçe tuhaflaşıyor! <span class="ideitalik">(Bir tayfaya)</span> Şimdi buradan kamaraya inen kimdi?</p>

  <p class="normal1">TAYFA</p>

  <p class="normal">Geminin köpeği efendim! <span class="ideitalik">(Yoluna devam eder.)</span></p>

  <p class="normal1">GÖZCÜ</p>

  <p class="normal"><span class="ideitalik">(Haykırarak)</span> Önümüzde kara var!</p>

  <p class="normal1">PEER</p>

  <p class="normal">Aman kasamı, eşyamı, neyim varsa güverteye çıkarın hemen!</p>

  <p class="normal1">GÜVERTE ZABİTİ</p>

  <p class="normal">Şimdi yapılacak daha önemli işler var.</p>

  <p class="normal1">PEER</p>

  <p class="normal">İhtiyaç içinde olanlara ve özellikle de aşçınıza seve seve yardım ederim.</p>

  <p class="normal1">KAPTAN</p>

  <p class="normal">Büyük direk kırıldı!</p>

  <p class="normal1">İKİNCİ KAPTAN</p>

  <p class="normal">İşte, öteki direk düşüyor!</p>

  <p class="normal1">GÜVERTE ZABİTİ</p>

  <p class="normal">Karaya çarpıyoruz!</p>

  <p class="normal1">KAPTAN</p>

  <p class="normal">Batıyoruz! <span class="ideitalik">(Gemi batar, gürültü, patırtı, telaş.)</span></p>

  <p class="indentmetin"><span class="ideitalik">(Kayalık bir sahil, gemi bütünüyle kaybolur. Sisin arasında içinde iki adam taşıyan bir sandal görünür. Büyük bir dalga gelir sandalı devirir. Bir bağrışma işitilir, sonra bir dakika derin bir sessizlik. Yavaş yavaş sandalın iskeleti ve yanında Peer’in başı sudan dışarı çıkar.)</span></p>

  <p class="normal1">PEER</p>

  <p class="normal">İmdat! Bir kayık yok mu? İmdat! Boğulacağım! Tanrım, beni kurtar! <span class="ideitalik">(Sandalın enkazına sarılır.)</span></p>

  <p class="normal1">AŞÇI</p>

  <p class="normal"><span class="ideitalik">(Öbür taraftan yüzerek gelir.)</span> Tanrım! Çocuklarıma acı! Sen onları tekrar görmemi nasip et! <span class="ideitalik">(O da aynı enkaza asılır.)</span></p>

  <p class="normal1">PEER</p>

  <p class="normal">Sandalı bırak!</p>

  <p class="normal1">AŞÇI</p>

  <p class="normal">Sen bırak!</p>

  <p class="normal1">PEER</p>

  <p class="normal">Şimdi görürsün!</p>

  <p class="normal1">AŞÇI</p>

  <p class="normal">Sen görürsün!</p>

  <p class="normal1">PEER</p>

  <p class="normal">Seni yumruk ve tekmelerle ezeceğim! Sana bırak sandalı diyorum! Bu küçük tahta parçasına iki kişi çok gelir.</p>

  <p class="normal1">AŞÇI</p>

  <p class="normal">Biliyorum, onun için sen bırak!</p>

  <p class="normal1">PEER</p>

  <p class="normal">Hayır, sen bırak!</p>

  <p class="normal1">AŞÇI</p>

  <p class="normal">Ben sana gösteririm gününü. <span class="ideitalik">(Mücadele ederler, aşçının bir eli sandalın enkazından ayrılır, diğer eliyle enkaza sarılır.)</span></p>

  <p class="normal1">PEER</p>

  <p class="normal">Çek elini!</p>

  <p class="normal1">AŞÇI</p>

  <p class="normal">Bana acı! Evde beni bekleyen çocuklarımı düşün!</p>

  <p class="normal1">PEER</p>

  <p class="normal">Daha benim çocuğum yok. Onun için senden çok yaşamalıyım!</p>

  <p class="normal1">AŞÇI</p>

  <p class="normal">Bırak sandalı! Sen yaşayacağın kadar yaşadın. Ben daha gencim!</p>

  <p class="normal1">PEER</p>

  <p class="normal">Hadi yoluna bakalım! Gittikçe ağırlaşıyorsun!</p>

  <p class="normal1">AŞÇI</p>

  <p class="normal">İnsaf, acıbana! Allah rızası için, bırak beni yaşayayım! Senin arkandan ağlayacak kimsen yok!</p>

  <p class="normal1">PEER</p>

  <p class="normal"><span class="ideitalik">(Aşçıyı sımsıkı yakalayarak)</span> Artık elimdesin! Çabuk son duanı oku bakayım!</p>

  <p class="normal1">AŞÇI</p>

  <p class="normal">Hiçbir şey hatırlamıyorum! Hiçbir şey göremiyorum!</p>

  <p class="normal1">PEER</p>

  <p class="normal">Hadi çabuk, zamanın kalmadı!</p>

  <p class="normal1">AŞÇI</p>

  <p class="normal">Tanrım sen bize…</p>

  <p class="normal1">PEER</p>

  <p class="normal">Hep aynı sözler! Aşçı olduğun belli.</p>

  <p class="normal1">AŞÇI</p>

  <p class="normal"><span class="ideitalik">(Suda kaybolarak)</span> Tanrım sen bize… <span class="ideitalik">(Boğulur.)</span></p>

  <p class="normal1">PEER</p>

  <p class="normal">Amin, oğlum! Sonuna kadar kendin olarak kaldın. <span class="ideitalik">(Enkazın üstüne çıkar.)</span> Yaşam oldukça umut da vardır.</p>

  <p class="normal1">YABANCI</p>

  <p class="normal"><span class="ideitalik">(Enkaza asılarak)</span> Hayırlı günler!</p>

  <p class="normal1">PEER</p>

  <p class="normal">Ayyy!</p>

  <p class="normal1">YABANCI</p>

  <p class="normal">Bir ses duydum. Gene görüştüğümüze memnun oldum. Görüyorsunuz ya varsayımım doğru çıktı.</p>

  <p class="normal1">PEER</p>

  <p class="normal">Sandaldan elinizi çekiniz! Burada yalnız bir kişilik yer var!</p>

  <p class="normal1">YABANCI</p>

  <p class="normal">Ben sol ayağımın yardımıyla çok iyi yüzebilirim. Yalnız parmağımla tahtanın ucuna ilişivereyim. Şimdi tekrar şu ceset sorununa gelelim!..</p>

  <p class="normal1">PEER</p>

  <p class="normal">Yeter!</p>

  <p class="normal1">YABANCI</p>

  <p class="normal">Ötekilerden artık umut kalmadı!</p>

  <p class="normal1">PEER</p>

  <p class="normal">Yeter!</p>

  <p class="normal1">YABANCI</p>

  <p class="normal">İyi öyleyse, nasıl isterseniz! <span class="ideitalik">(Sessizlik)</span></p>

  <p class="normal1">PEER</p>

  <p class="normal">Eh, ne oluyor?</p>

  <p class="normal1">YABANCI</p>

  <p class="normal">Siz sus dediniz susuyorum!</p>

  <p class="normal1">PEER</p>

  <p class="normal">Tuh Tanrı cezanı versin! Orada ne yapıyorsun?</p>

  <p class="normal1">YABANCI</p>

  <p class="normal">Bekliyorum!</p>

  <p class="normal1">PEER</p>

  <p class="normal"><span class="ideitalik">(Saçlarını yolarak)</span> Deli olmak işten değil… Siz kimsiniz?</p>

  <p class="normal1">YABANCI</p>

  <p class="normal"><span class="ideitalik">(Eğilerek)</span> Kulunuz!</p>

  <p class="normal1">PEER</p>

  <p class="normal">Peki sonra? Hadi konuşunuz!</p>

  <p class="normal1">YABANCI</p>

  <p class="normal">Düşününüz bakayım, siz şimdiye kadar bana benzer hiç kimse görmediniz mi?</p>

  <p class="normal1">PEER</p>

  <p class="normal">Evet, şeytan!</p>

  <p class="normal1">YABANCI</p>

  <p class="normal"><span class="ideitalik">(Sesini alçaltarak)</span> Tehlike zamanında bizi aydınlatmak için korkuyu alet etmek şeytanın işi mi?</p>

  <p class="normal1">PEER</p>

  <p class="normal">Ya nesiniz?</p>

  <p class="normal1">YABANCI</p>

  <p class="normal">Siz korkunun ne olduğunu bilir misiniz dostum? Siz onu yılda iki kez olsun getirdiniz mi aklınıza?</p>

  <p class="normal1">PEER</p>

  <p class="normal">İnsan tehlikede olduğu zaman korkar.</p>

  <p class="normal1">YABANCI</p>

  <p class="normal">Siz korkuda ne büyük bir zafer olduğunu biliyor musunuz? Yaşamınızda bir kez olsun bunu duydunuz mu?</p>

  <p class="normal1">PEER</p>

  <p class="normal">Benim kurtulmamı istiyorsanız, çok geç kaldınız! Artık hiçbir şeyin yararı yok, çok geçmeden deniz beni yutacak!</p>

  <p class="normal1">YABANCI</p>

  <p class="normal">Ocağınızın başında olsaydınız, daha mı kolay başarılı olacaktınız?</p>

  <p class="normal1">PEER</p>

  <p class="normal">Geri, geri çekil karabasan! Defol karşımdan! Ben ölmek istemiyorum. Ben karaya varmak istiyorum!</p>

  <p class="normal1">YABANCI</p>

  <p class="normal">Bu bakımdan içiniz rahat olsun. Hiçbir zaman beşinci perdenin ortasında ölünmez! <span class="ideitalik">(Kaybolur.)</span></p>

  <p class="normal1">PEER</p>

  <p class="normal">Sonunda kim olduğu çıktı ortaya. Ukala, anlamsız bir ahlakçıdan başka bir şey değilmiş!</p>

  <p class="normal"><span class="ideitalik">(Dağlar arasında bir mezarlık, bir cenaze alayı, mezarın başında bir rahip, ilahi bitmek üzeredir. Peer yolun üzerinde görünür. Kalabalıktan ayrı kalır.)</span></p>

  <p class="normal1">PEER</p>

  <p class="normal">Hiç kuşkusuz, öbür dünyanın yolunu tutan bir vatandaş olmalı bu. Tanrı’ya şükür ki ben değilim!</p>

  <p class="normal1">RAHİP</p>

  <p class="normal">(<span class="ideitalik">Vaaz etmektedir.</span>) Şimdi aziz kardeşlerim! Ruhun yüce mahkemenin huzuruna çıktığı ve boş bir kabuğa benzeyen cesedin rahata vardığı şu anda, merhumun yaşamı hakkında birkaç söz söyleyeceğiz: Merhumun ne serveti ne de zekâsı vardı. Sesi zayıftı, hal ve tavrı erkekçe değildi, sözleri yumuşak ve kararsızdı. Düşüncelerini güçlükle dile getirir, evini güçlükle yönetirdi. Kilisede başkalarının yanına oturmak isterken izin ister gibi bir hali vardı. Biliyorsunuz ki kendisi Gudbrandsdalen halkındandı. Bu memlekete çocuk denecek bir yaşta gelmişti. Ölünceye kadar hep sağ eli cebinde olduğu halde aramızda gezip dolaştığını hatırlarsınız. Onun resmi belleğinize böyle yerleşmiştir. Bir toplulukta bulunduğu zaman ki sıkılgan ve çekingen halini de buna ekleyiniz. Ama, bizden hep uzakta kalmayı yeğ tutmasına ve aramızda bir yabancı gibi kalmasına karşın, gizlemeye çalıştığı sırrı herhalde bilirsiniz! Her zaman cebinde sakladığı o elin, sağ elinin dört parmağı vardı. Hiç hatırımdan çıkmaz; bundan bir süre önce bir sabah Lunde’ye asker toplayıcıları gelmişti. Savaş vardı, herkesin ağzında milletin başına gelen bu felaket dolaşıyor, herkes yurdun geleceğiyle ilgileniyordu. Ben de oradaydım. Yüzbaşı ve adamları masanın çevresinde oturmuşlar, kentin gençlerini birer birer ölçüp biçiyorlar, sağlık kontrolünden geçiriyorlar, adlarını kaydediyorlardı. Oda dolmuştu. Dışarıda avluyu gençliğin şen kahkahası çınlatıyordu. O sırada bir isim okundu. Yeni gelen biri bu isme yanıt verdi. Bu gencin yüzü ölü gibi sapsarı, kar gibi bembeyazdı. Çağırdılar, masaya yaklaştı. Sağ eli bir bezle sarılmıştı. Güçlükle soluk alıyor, sık sık yutkunuyordu. Söz söyleyecek hali olmadığı için yüzbaşının sorularına yanıt vermiyordu. Sonunda yüzü kıpkırmızı oldu. Kâh kesik kesik, kâh telaşlı telaşlı bir şeyler mırıldandı. Bir kazaya uğradığını, bir parmağının orakla kesildiğini anlattı. O anda odayı derin bir sessizlik kapladı. Herkes birbiriyle bakıştı, dudaklar büzüldü. Gencin üzerine yıldırım gibi bakışlar fırlatıldı. O çevresindeki fırtınayı duyuyor, gözlerini önüne eğmiş hiç kımıldamıyordu. Birdenbire yüzbaşı yerinden fırladı, yüzüne tükürdü, elini uzattı ve “Defol!” diye bağırdı, genç odadan çıktı. Kendisine yol veren, daha doğrusu sürünmesin diye geri geri çekilen ve öfkeli gözlerle kendisine bakan gençlerin arasından geçerek kapıya kadar gitti. Oradan ayrıldıktan sonra koşarak dağlara çıktı. Ormanları dolaştı, yamaçlara tırmandı, kayalıklardan düşe kalka evine kadar gitti. Altı ay sonra, anası, genç karısı ve küçük çocuklarıyla buraya geldi. Lomb yöresinde bir tarla edindi, bir de ev yaparak oraya yerleşti. Toprak çok sertti, ama didindi uğraştı ve sonunda başardı. Sonunda kilisede bir eli cebindeydi ama, tarlada on parmağı varmış gibi çalıştığı görülüyordu. Günün birinde sel bastı, bütün varını yoğunu aldı götürdü. Kendisi ve ailesi kurtuldu. Yersiz yurtsuz, sermayesiz yine işe koyuldu ve yaz geçmeden önce dağın daha kuytu bir yamacında yeni bir çavdar tarlası göründü. Gerçi bu tarla, sele karşı daha korunaklıydı, ama kara karşı değil. İki yıl sonra yine her şeyi kar yığınlarının altında kaldı. Evet, nesi varsa kara gömülmüştü. Yine kazdı, temizledi ve o kadar iyi çalıştı ki, kış gelmeden önce küçük evini üçüncü kez kurabildi. Üç oğlu vardı; üç sağlam yapılı genç. Okul çok uzaktı. Kentin yolu bittikten sonra donmuş karların içinden dar ve sarp bir yoldan gitmek gerekiyordu. Buna karşı ne yaptı? Büyük oğlunu önüne katıyor, yol çok arızalı olduğu zaman ara sıra tutuyor, iki küçüğü de omuzlarında taşıyordu. Böylece birkaç yıl daha geçti. Çocuklar delikanlı oldular. Artık onlara verdiği emeğe karşılık onlardan yardım istemek zamanı gelmişti… Ama nerede! Üç kaygısız kardeş, bugün yeni dünyada, Norveçli babalarını da okulun yolunu da çoktan unutmuşlardı. Adamcağızın gözleri uzakları göremiyor, çok yakın çevresinden ötesini seçemiyordu. İnsanın yüreğine işleyen etkileyici sözler, onun kulaklarında bozuk bir çıngırak sesi gibi yankılanıyordu. Vatan, millet gibi yüksek değerler onun gözünde hiçbir anlam taşımıyordu. Çok sıkılgan ve çekingendi. O asker toplama gününden beri cebinde sakladığı elinin utancını alnında taşıyor ve ağır bir mahkûmiyetin yükü altında eziliyor gibiydi. Memleketin yasaları karşısında suçlu sayılmaz mıydı? Evet, doğru, olabilir. Ama Glittertind Dağı’nın bulutları üstünde kalan parlak buzlu tepeler gibi yasanın da fevkinde parlayan bazı şeyler vardır. Kesin olan şu ki, bu adam iyi bir vatandaş değildi. Kilise ve hükümet için meyvesiz bir ağaçtı. Ama yukarıda, şu tepede, bizim yolumuzun geçemediği yerlerde, kendisini çağıran işlerin karşında büyük bir adamdı, çünkü o her şeyden önce kendisiydi. Sesi kısık çıksa bile yine de onun kendi sesiydi. Köylünün âciz mücadele yaşamında yılmadan savaşan en alçakgönüllü savaşçı! Ruhun artık sonsuz huzura kavuşsun! Ruhlara ve yüreklere girmek bizim gibi âcizlerin haddi değildir… Bu bizi yönetenin işidir. Ama şunu içtenlikle söyleyebilirim ki, bu adam Tanrı’nın huzuruna özürlü olarak çıkmıyor! <span class="ideitalik">(Halk dağılır ve uzaklaşır. Peer Gynt yalnız kalır.)</span></p>

  <p class="normal1">PEER</p>

  <p class="normal">İşte, Hıristiyanlık diye buna derim. Ruh için acı veren hiçbir şey yok. Rahip, bireyin hiç değişmeksizin kendisi olmasının önemini vurgulamakla çok önemli bir görüşü dile getirdi. <span class="ideitalik">(Gözlerini çukura dikerek)</span> Bu adam, benim ormanda ağaç kestiğim zaman bir parmağını kestiğini gördüğüm çocuk değil mi? Kim bilir, şu anda, elimde baston, şu tuhaf mezarın başında durmasaydım bu tabutun içinde yatanı kendim sanabilirdim. Söylenen sözleri de kendime mal edebilirdim. Doğrusu Hıristiyanlığın bu âdeti çok güzel. Ölmüş bir adamın anısını iyilikle anmak. Ben de bu değerli rahibin benim için aynı şeyleri söylemesini isterdim. Neyse, şimdi sırası değil, mezarcının bana hizmet etmesine daha zaman var. Kitap’ta “Daha iyi, iyinin düşmanıdır” diye yazılıdır. “Her zamanın kendisine özgü acıları vardır” diyen de Kitap değil mi? Biraz ileride de “Kendini veresiye gömdürme” diyor. Ne olursa olsun şimdilik Kilise’den başka gerçek bir teselli kaynağı yok. Bugüne kadar ona layık olduğu değeri vermemiştim. Ama bugün yetkili bir sesin “Ektiğini biçeceksin” demesinin nasıl bir etki yaptığını görüyorum. Evet, insan kendi olmalı. Küçük, büyük her şeyde kendisini ve kendisine ait olanları düşünmeli. Böylece insan talihin yüzüne gülmesini sağlar, hiç olmazsa yaşamıyla düşüncesini bütünleştirir onurunu taşır. Şimdi artık evimize dönelim! Yolun dar, yamacın sarp olmasının ne önemi var? Yazgı bana acı çektirmeyi sürdürürse ne çıkar bundan? Bunun için ihtiyar Peer Gynt kendi yolundan ayrılmayacak ve neyse o kalacaktır; yoksul ama namuslu. <span class="ideitalik">(Gider.)</span></p>

  <p class="normal"><span class="ideitalik">(Bir sahil. Kurumuş bir sel yatağının yakınında bir değirmen yıkığı görünür. Her yer yıkıktır. Daha yukarıda yüksekte büyük bir bahçe, bahçenin önünde müzayede vardır. Toplanmış halk içer ve gürültü ederek konuşur. Peer Gynt değirmenin yanında bir yıkık üstünde oturmuştur.)</span></p>

  <p class="normal1">PEER</p>

  <p class="normal">Ne yana baksam hep aynı şey. Zaman her şeyi kemiriyor. Eğri çizgi, bana “Gez dolaş” demişti. Dönüp dolaşıp oraya gelmeli.</p>

  <p class="normal1">MATEMLİ ADAM</p>

  <p class="normal">Artık döküntüden başka bir şey kalmadı. <span class="ideitalik">(Peer Gynt’ü görür.)</span> Ooo! Aramızda yabancılar da varmış. Hoş geldin arkadaş.</p>

  <p class="normal1">PEER</p>

  <p class="normal">Hoş bulduk. Pek keyifli görünüyorsunuz. Ne oluyor? Düğün mü, vaftiz mi?</p>

  <p class="normal1">MATEMLİ ADAM</p>

  <p class="normal">Daha doğrusu düğün ziyafeti. Bak, gelinin çevresini kurtlar sarmış.</p>

  <p class="normal1">PEER</p>

  <p class="normal">Öteki kurtlar da paçavraları paylaşamıyorlar.</p>

  <p class="normal1">MATEMLİ ADAM</p>

  <p class="normal">Eh artık hayaller sona erdi.</p>

  <p class="normal1">PEER</p>

  <p class="normal">Hep aynı laflar, bunlar artık eskidi. Çocukken de söylerdim bu lafları.</p>

  <p class="normal1">BİR GENÇ</p>

  <p class="normal"><span class="ideitalik">(Bir kalıp göstererek)</span> Hele şu satın aldığım güzel parçaya bakın. Peer Gynt’ün gümüş düğmelerine döktüğü kalıp!</p>

  <p class="normal1">BİR BAŞKASI</p>

  <p class="normal">Ya ben? Bir şiline bir para çantası aldım.</p>

  <p class="normal1">BİR ÜÇÜNCÜSÜ</p>

  <p class="normal">Ben mükemmel bir alışveriş yaptım! Bir buçuk şiline bir yük çantası aldım.</p>

  <p class="normal1">PEER</p>

  <p class="normal">Bu Peer Gynt dediğiniz adam kimdir?</p>

  <p class="normal1">MATEMLİ ADAM</p>

  <p class="normal">Benim bildiğim, ölen kadınla demirci Aslak’ın akrabasıydı.</p>

  <p class="normal1">GRİ ELBİSELİ ADAM</p>

  <p class="normal">Ya ben? Beni unutuyor musun? Çok içmişsin galiba!</p>

  <p class="normal1">MATEMLİ ADAM</p>

  <p class="normal">Belleği zayıf olan sensin! Hagstad çiftliğinin samanlık kapısını unuttun mu?</p>

  <p class="normal1">GRİ ELBİSELİ ADAM</p>

  <p class="normal">Amca oğlu mu? Hay Tanrı cezanı versin, sen kafayı bulmuşsun. Ne söylediğini bilmiyorsun!</p>

  <p class="normal1">GRİ ELBİSELİ ADAM</p>

  <p class="normal">Hadi canım! Ne dersen de. İnsan yine kendini Peer Gynt ailesinden hissediyor. <span class="ideitalik">(Birlikte uzaklaşırlar.)</span></p>

  <p class="normal1">PEER</p>

  <p class="normal"><span class="ideitalik">(Yavaş sesle)</span> Bak şu işe bizim eski dostlar!</p>

  <p class="normal1">BİR GENÇ</p>

  <p class="normal"><span class="ideitalik">(Gitmekte olan matemli adamın arkasından bağırarak)</span> Buraya bak, Aslak! Yine içersen annen mezardan kalkacak!</p>

  <p class="normal1">PEER</p>

  <p class="normal"><span class="ideitalik">(Ayağa kalkar.)</span> Çok eşelememek daha iyi, ziraatçılar ne derlerse desinler, toprağın altı iyi kokmuyor.</p>

  <p class="normal1">BİR BAŞKASI</p>

  <p class="normal"><span class="ideitalik">(Bir ayı postu göstererek)</span> Bakınız! İşte Dovre kedisi. Daha doğrusu onun derisi. Noel sonrasında cinleri fena korkutan işte buydu işte!</p>

  <p class="normal1">BİR BAŞKASI</p>

  <p class="normal"><span class="ideitalik">(Bir geyik kafası göstererek)</span> İşte bu da Peer Gynt’ü Gendin tepesine uçuran güzel geyik!</p>

  <p class="normal1">BİR ÜÇÜNCÜSÜ</p>

  <p class="normal"><span class="ideitalik">(Bir çekiç göstererek uzaklaşan matemli adama haykırır.)</span> Hey, Aslak! Şeytan, ocağının damını deldiği zaman kullandığın çekiç bu muydu?</p>

  <p class="normal1">BİR DÖRDÜNCÜSÜ</p>

  <p class="normal"><span class="ideitalik">(Elleri boş)</span> Hey, Matz Moen! Peer’le Ingrid’in içinde uçtukları sihirli cekete bak!</p>

  <p class="normal1">PEER</p>

  <p class="normal">Hadi çocuklar! Benden de bir şeyler alınız! Artık kendimi yaşlanmış duyuyorum. Satılacak eski şeylerim var.</p>

  <p class="normal1">BİR GENÇ</p>

  <p class="normal">Nen var bakalım?</p>

  <p class="normal1">PEER</p>

  <p class="normal">Rondenler’de bir şato, çok sağlam yapılıdır.</p>

  <p class="normal1">BİR GENÇ</p>

  <p class="normal">Bir düğme veririm.</p>

  <p class="normal1">PEER</p>

  <p class="normal">Hiç olmazsa küçük bir kadehe kadar çık. Ondan da daha ucuza nasıl verilir?</p>

  <p class="normal1">BİR BAŞKASI</p>

  <p class="normal">Bu ihtiyar da çok tuhaf bir adam! (<span class="ideitalik">Çevresine toplanırlar</span>.)</p>

  <p class="normal1">PEER</p>

  <p class="normal">Atımı da satıyorum. Alıcı var mı?</p>

  <p class="normal1">BİR SES</p>

  <p class="normal">Nerede?</p>

  <p class="normal1">PEER</p>

  <p class="normal">Orada, çok uzaklarda, batı taraflarında. Çocuklarım, bu at mükemmel bir hayvandır. Peer Gynt ne kadar yalan söylemesini bilirse, o da o kadar koşar.</p>

  <p class="normal1">SESLER</p>

  <p class="normal">Daha satılık nelerin var?</p>

  <p class="normal1">PEER</p>

  <p class="normal">Altınım da var, hurda eşyam da var. Ne isterseniz hepsi var! Kelepir, hepsi yüksek fiyatlarla alınmış, hiçe satılıyor. Bir dua kitabının gölgesini sıradan bir çengelli iğneye veririm!</p>

  <p class="normal1">BİR GENÇ</p>

  <p class="normal">Lanet olsun gölgelere.</p>

  <p class="normal1">PEER</p>

  <p class="normal">Koca imparatorluğumu önünüze seriyorum. Kapanın elinde kalacak.</p>

  <p class="normal1">BİR GENÇ</p>

  <p class="normal">Tacını da birlikte mi veriyorsun?</p>

  <p class="normal1">PEER</p>

  <p class="normal">Samandan yapılmış şahane bir taç. Hadi baksana başka neler var: Bir yumurta kabuğu! Kırlaşmış bir deli saçı! Peygamberin sakalı! Bütün bunları dağda bana “Buradan gidilir” levhasını gösterecek olana vereceğim.</p>

  <p class="normal"><span class="ideitalik">(Belediye Başkanı görünür.)</span></p>

  <p class="normal1">BELEDİYE BAŞKANI</p>

  <p class="normal">Bana bak arkadaş! Sen bu halinle soluğu hapishanede alırsın!</p>

  <p class="normal1">PEER</p>

  <p class="normal"><span class="ideitalik">(Şapkasını çıkararak)</span> Olabilir. Ama rica ederim bana Peer Gynt’ün kim olduğunu söyler misiniz?</p>

  <p class="normal1">BELEDİYE BAŞKANI</p>

  <p class="normal">Yine saçmalamaya başladın!</p>

  <p class="normal1">PEER</p>

  <p class="normal">Çok rica ederim, söyleyiniz!</p>

  <p class="normal1">BELEDİYE BAŞKANI</p>

  <p class="normal">Söylendiğine göre şuna buna zararı dokunan beş para etmez bir masal anlatıcısıymış.</p>

  <p class="normal1">PEER</p>

  <p class="normal">Masal anlatıcısı mı?</p>

  <p class="normal1">BELEDİYE BAŞKANI</p>

  <p class="normal">Evet, durmadan öyküler uyduruyormuş. Dünyada olmuş ne kadar güzel ve büyük iş varsa kendisine mal etmekten başka bir şey yapmazmış! Ama beni bağışlayın azizim, yapacak başka işlerim var. <span class="ideitalik">(Gider.)</span></p>

  <p class="normal1">PEER</p>

  <p class="normal">Peki, acaba bu tuhaf adam şimdi neredeymiş?</p>

  <p class="normal1">BİR İHTİYAR</p>

  <p class="normal">Yabancı ellere gitmek için denizler aşmış. Sonunda kötü yola sapmış. Bir yıl önce asıldı. Hoş, olacağı da oydu.</p>

  <p class="normal1">PEER</p>

  <p class="normal">Asıldı mı? Ya! Ben de bunu tahmin etmiştim. Rahmetli Peer Gynt sonuna kadar kendisi olarak kaldı. <span class="ideitalik">(Selamlayarak)</span> Hoşça kalın dostlarım. Çok teşekkür ederim, sağ olunuz! <span class="ideitalik">(Gitmek için birkaç adım atar ama birdenbire durur.)</span> Şen delikanlılar ve siz sevimli kadınlar! İzin veriniz de de size minnettarlığımı dile getirmek için bir öykü anlatayım!</p>

  <p class="normal1">SESLER</p>

  <p class="normal">Sen öykü bilir misin? Anlat bakalım!</p>

  <p class="normal1">PEER</p>

  <p class="normal">Seve seve <span class="ideitalik">(Yaklaşır, yüzü gizemli bir hal alır.)</span> Altın aramaya gittim. San Francisco’daydı. Şehir hokkabazlarla dolup taşıyordu. Biri ayaklarıyla keman çalıyor, bir başkası dizleri üzerinde İspanyol dansları yapıyordu. Bir üçüncüsünün kafatasını oyarlarken şiir yazdığı söyleniyordu. Derken şeytan bu hokkabazlara katılarak servet yapmak istedi. Onun becerisi de domuz yavrusu sesini olağanüstü bir biçimde taklit etmekti. Yüzü herkesi etkiliyordu. Bir gün önce kimsenin tanımadığı şeytan, şimdi salonu seyircilerle dolduruyordu. Gösterisine başladığında, herkes suspus oluyordu. Oyuna çıktığı zaman büyük bir palto giyiyor ve onun içinde olağanüstü bir biçimde gizlenmesini biliyordu. Hiç kimse bu paltonun altında kurnaz şeytanın canlı bir domuz yavrusu gizlediğinin ayırdında değildi. Gösteri sırasında domuzu çimdikliyor ve bu gizli alet hemen ses çıkarıyordu. Gösterisi bir tasarıma bağlıydı. Bir domuz yavrusunun özgür bir yaşamdan tutsaklığa geçmesi. Sonunda yürek parçalayıcı bir çığlık duyuluyordu, bu da hayvanın kasap bıçağı altında çıkardığı sesti. Ondan sonra sanatçı halkı selamlıyor ve çekiliyordu. Bu gösteri birçok tartışmalara ve bilimsel eleştirilere yol açtı. Övenler de sövenler de vardı. Kimi sesi keskin ve zayıf buluyor, kimileri de son çıkan sesi, iyi bir incelemenin ve çalışmanın sonucu olarak çok beğeniyordu. Bununla birlikte bir noktada hepsi birleşiyordu: Bu gösteri aşırı derecede abartılıydı... İşte şeytanın beceriksizliği ve seyircilerini hesaba katmaması yüzünden başına gelenler!</p>

  <p class="normal"><span class="ideitalik">(Selam verir ve çekilir. Çevresindekiler kaygılı bir sessizliğe dalar.)</span></p>

  <p class="indentmetin"><span class="ideitalik">(Pentecote Yortusu’ndan sonra. Büyük ormanın içinde bir meydancıkta bir kulübe. Kapısının üstünde bir geyik boynuzu. Peer Gynt yerde karnı üzerinde sürünerek soğan toplar.)</span></p>

  <p class="normal1">PEER</p>

  <p class="normal">İşte yeni bir yol daha. Birini seçmek için hepsini yoklamak gerek. Yazgım da bu değil mi? En yükseklere çıktım en aşağılara indim. “Sesar”ken “Buhtunnasar” oldum. İncil’in dediği gibi, kırlaşan baş tekrar ana kucağına sığınır. Bu, “Topraktan geldik yine toprağa gideceğiz” demektir. Yaşamak sanatı mideyi doldurmaktır! Soğanla mı? Yok canım! Av için kement atmasını bilmeli! Bak şurada ırmak var. Tertemiz, berrak bir su. Pekâlâ içebilirim. Ormanların kralı olmak da bir erdem. Öleceğim zaman, nasıl olsa bir ayı gibi ağaç kovuğuna sığınarak son bir çabayla kendim için böyle bir kitabe yazamaz mıyım? “Bu ormanların ve yabanıl hayvanların kralı olarak ölen mert, cesur çevik Peer Gynt burada yatıyor.” Kral mı? <span class="ideitalik">(Gülerek)</span> Budala ihtiyar yine mi aynı masal? Sen bugün soyulan soğandan başka bir şey değilsin! Onun için Peer Gynt, sevgili dostum, ben de seni soyacağım. Bilirsin ki ben hiç yarım iş yapmam. <span class="ideitalik">(Bir soğan alır ve zarlarını birer birer soymaya başlar.)</span> Önce bir zar. Bu parçalanmış zar, boğulmak üzereyken kendini bin bir güçlükle kıyıya atan zavallı bir kazazededir. İşte bir tane daha. Bu da sefil ve perişan giysili, şüpheli, kendini beğenmiş her şeyi Peer Gynt kokan yolcular. Bu sararmış yaprak, Kaliforniya’daki cılız altın arayıcısı. Bu sert kenarlı kıvrık yaprak da Hudson Bay’daki kaba fok avcısı. Bu da tıpkı bir taç. Taç mı? A! Doğrusu kaba bir şaka! Bunu yok edelim! Bu kısa ama sağlam bir yaprak, bilinmeyenin izinde olan Peer Gynt’tür. İşte bu da peygamber! Taze ve olgun. Ne var ki İncil’in dediği gibi yalan kokuyor. Koku o kadar müthiş ki insanın gözleri sulanıyor. Bu parmağa yapışan ince yaprak da refah ve rahat içinde yaşayan efendinin ta kendisi. Yanındaki yaprak hasta gibi görünüyor, üzerinde siyah benekler var. Bu da zenci ticaretinden misyonerliğe geçen tellaldan başka bir şey olamaz. <span class="ideitalik">(Birçok yaprağı birden kopararak)</span> Soğan küçülüyor, elimde eriyor, daha ne kökü ne de çekirdeği göründü!</p>

  <p class="normal"><span class="ideitalik">(Bütün soğanı birden soyarak)</span></p>

  <p class="normal">Demek çekirdek yokmuş hepsi yaprakmış sadece,</p>

  <p class="normal">Ne budalaymışım ben, bunu bilmedim önce.</p>

  <p class="normal">Doğa çılgın bir şey,</p>

  <p class="normal"><span class="ideitalik">(Elinde kalan yaprakları atar.)</span> düşünmek neye yarar?</p>

  <p class="normal">Mutlaka çok yanılır, kim ki çok ince arar!</p>

  <p class="normal">Peer Gynt, aziz dostum, sır arayacak yerler de,</p>

  <p class="normal">Başını toprağa eğ, karnınla sürün yerde!</p>

  <p class="normal"><span class="ideitalik">(Başını kaşıyarak)</span></p>

  <p class="normal">Hoş, yaşam tuhaf bir musiki aleti,</p>

  <p class="normal">Ya bütünüyle sessizdir, ya yanlış ses çıkarır,</p>

  <p class="normal">Hiç kimse anlayamaz nedir bunun illeti,</p>

  <p class="normal">Öğrenmek isteyeni yarı yolda bırakır!</p>

  <p class="normal"><span class="ideitalik">(Kulübeye yaklaştırır. Görür ve titrer.)</span></p>

  <p class="normal">Ormanın bu köşesi!.. Bu kulübe… Burayı</p>

  <p class="normal"><span class="ideitalik">(Gözlerini ovuşturarak)</span></p>

  <p class="normal">Sanki tanır gibiyim, bu kimsesiz yuvayı!</p>

  <p class="normal">Bir geyik kafası var çatısının altında,</p>

  <p class="normal">Denizlerin perisi görünüyor damında.</p>

  <p class="normal">Yalan!.. Bir gizil kilit asılmış kapısına</p>

  <p class="normal">Hımm! Karşı gelmek için cin peri korkusuna!</p>

  <p class="normal"><span class="ideitalik">(Kulübeden Solveig’in şarkısı duyulur.)</span></p>

  <p class="normal">Sevgilim geç kaldın niçin?</p>

  <p class="normal">Her şey hazır bayram için</p>

  <p class="normal">Ben de seni bekliyorum,</p>

  <p class="normal">Hep yolunu gözlüyorum.</p>

  <p class="normal">Hâlâ mı dolaşıyorsun?</p>

  <p class="normal">Ağır bir yük taşıyorsun!</p>

  <p class="normal">Öyleyse üzülme sen!</p>

  <p class="normal">Geç de olsa beklerim ben!</p>

  <p class="normal1">PEER</p>

  <p class="normal"><span class="ideitalik">(Ölü gibi sapsarı, yerinden fırlar.)</span></p>

  <p class="normal">Hâlâ mı imanı var? Onu nasıl unuttum?</p>

  <p class="normal">Bak ne zengin ruhu var!.. Ben nasıl bir yol tuttum!</p>

  <p class="normal">Gerçek olan orada… Yalan dolu burası!</p>

  <p class="normal">Oradaydı bütün aşkım… Benim ülkem orası!</p>

  <p class="normal"><span class="ideitalik">(Koşarak ormana girer.)</span></p>

  <p class="indentmetin"><span class="ideitalik">(Gece, bir çam ormanında, yangından yıkılmış bir meydan. Çevrede tek tük kömürleşmiş ağaç gövdeleri. Toprağın üzerinde hafif bir duman yayılır. Peer koşarak meydanı geçer.)</span></p>

  <p class="normal1">PEER</p>

  <p class="normal">Kömürleşmiş ağaçlar, küller, bulutlar ve siz,</p>

  <p class="normal">Cüzam havası ile miskinleşen yapraklar!</p>

  <p class="normal">Yıkık her yer, bir mezar gibi sessiz,</p>

  <p class="normal">Bin bir ceset saklayan, şu kokuşmuş topraklar</p>

  <p class="normal">Yalan binası olan öykü ve hayallerden,</p>

  <p class="normal">Bu yıkık üstüne bir temel atacağım,</p>

  <p class="normal">O temelin üstüne pırıl pırıl parlayan,</p>

  <p class="normal">Hakikat kulesini gururla kuracağım.</p>

  <p class="normal">Görünür bir yerine bir tarih kazacağım.</p>

  <p class="normal">Altına “Kral Peer’in mezarı” yazacağım</p>

  <p class="normal"><span class="ideitalik">(Çevresini dinleyerek)</span></p>

  <p class="normal">Kulaklarıma gelen bu tuhaf ses de nedir?</p>

  <p class="normal">Hıçkırık mı, şarkı mı, bu ne tuhaf bir ses!</p>

  <p class="normal"><span class="ideitalik">(Önünde yumaklar yuvarlanmaya başlar.)</span></p>

  <p class="normal"><span class="ideitalik">(Yumaklara bakarak)</span></p>

  <p class="normal">Çekiliniz karşımdan yuvarlanıp durmayın!</p>

  <p class="normal">Önüme çıkan yoldan beni alıkoymayın!</p>

  <p class="normal1">YUMAKLAR</p>

  <p class="normal">Biz tatlı düşünceler</p>

  <p class="normal">Hep bizi düşün derdik.</p>

  <p class="normal">Ayağının altında</p>

  <p class="normal">Yuvarlanır dönerdik.</p>

  <p class="normal">&nbsp;</p>

  <p class="normal">Hep inleye inleye</p>

  <p class="normal">Boş kalbine yalvardık.</p>

  <p class="normal">İpliğimizi bük diye</p>

  <p class="normal">Boşu boşuna sızlandık.</p>

  <p class="normal1">PEER</p>

  <p class="normal">Mümkün değildi ki bu, burada yerim dardı;</p>

  <p class="normal">Uzaklarda bükecek başka ipliğim vardı!</p>

  <p class="normal"><span class="ideitalik">(Sendeler, kenara çekilir ve kaçmak ister.)</span></p>

  <p class="normal1">RÜZGÂRIN UÇURDUĞU KURU YAPRAKLAR</p>

  <p class="normal">Çıplak ağaçtan düşen</p>

  <p class="normal">Biz gizemli sözleriz,</p>

  <p class="normal">Sen başka bir yol seçtin,</p>

  <p class="normal">Bizi çiğnedin geçtin.</p>

  <p class="normal">Bundan sonra değiliz</p>

  <p class="normal">Çiçeklerin efendisi,</p>

  <p class="normal">Yaşam veren baharda</p>

  <p class="normal">Kurtlar yiyorlar bizi.</p>

  <p class="normal1">PEER</p>

  <p class="normal">Yeni mevsim başlıyor, başka iş arayınız!</p>

  <p class="normal">Yetişen ürün için gübreye yarayınız!</p>

  <p class="normal1">RÜZGÂRLARIN İNİLTİSİ</p>

  <p class="normal">Hoştur bizim sesimiz,</p>

  <p class="normal">Bizi dinlet diyorduk.</p>

  <p class="normal">Senin dudaklarından</p>

  <p class="normal">Düşmemek istiyorduk.</p>

  <p class="normal">&nbsp;</p>

  <p class="normal">Bizi yüreğine gömdün</p>

  <p class="normal">Hiç etmedin merhamet</p>

  <p class="normal">Kimseye dinletmedin</p>

  <p class="normal">Sana bin kere lanet!</p>

  <p class="normal1">PEER</p>

  <p class="normal">Gezgin şarkıcı olmak, serserilik yoluydu.</p>

  <p class="normal">Benim kafam bin bir türlü isteklerle doluydu.</p>

  <p class="normal"><span class="ideitalik">(Daha hızlı yürür.)</span></p>

  <p class="normal1">DALLARDAN DÖKÜLEN ÇİYLER</p>

  <p class="normal">Biz senin dökmediğin</p>

  <p class="normal">Nazlı gözyaşlarıyız.</p>

  <p class="normal">Dargın olan yüreklerin</p>

  <p class="normal">Birer can yoldaşlarıyız.</p>

  <p class="normal">&nbsp;</p>

  <p class="normal">Derde derman olmanın</p>

  <p class="normal">Biz yolunu buluruz.</p>

  <p class="normal">Ama yürek taş olursa</p>

  <p class="normal">Sonsuza dek kururuz.</p>

  <p class="normal1">PEER</p>

  <p class="normal">Benim bu gözlerim de acı çekti ağladı.</p>

  <p class="normal">Ama o gözyaşları bilmem neye yaradı.</p>

  <p class="normal1">SAMAN ÇÖPLERİ</p>

  <p class="normal">Biz güzel eserleriz,</p>

  <p class="normal">Bizi ilkin düşledin.</p>

  <p class="normal">Sonra yarı bıraktın,</p>

  <p class="normal">Kendi kendine yettin!</p>

  <p class="normal">Senin son soluğunda,</p>

  <p class="normal">Karşında duracağız,</p>

  <p class="normal">Senden hep yakınacak</p>

  <p class="normal">Hem hesap soracağız!</p>

  <p class="normal1">PEER</p>

  <p class="normal">Böyle sözler söylemek çok büyük bir haksızlık,</p>

  <p class="normal">Becerememek değil, kaçmaktır ahlaksızlık.</p>

  <p class="normal"><span class="ideitalik">(Adımlarını sıklaştırır.)</span></p>

  <p class="normal1">AASE’NİN SESİ</p>

  <p class="normal"><span class="ideitalik">(Çok uzaktan)</span></p>

  <p class="normal">Buz tutarken soluğumuz,</p>

  <p class="normal">Neydi o yolculuğumuz?</p>

  <p class="normal">Götürdün yanlış yoldan</p>

  <p class="normal">Kahrolası hınzır oğlan!</p>

  <p class="normal">Beni nasıl da kandırdın,</p>

  <p class="normal">Sözlerine inandırdın,</p>

  <p class="normal">Hani nerede şato, cennet?</p>

  <p class="normal">Sana bin kere lanet!</p>

  <p class="normal1">PEER</p>

  <p class="normal">Şeytanın günahını bana yükletiyorlar,</p>

  <p class="normal">Bütün o günahları sen işledin diyorlar.</p>

  <p class="normal">Hey Peer, kendine gel! Bu gidiş kötü gidiş.</p>

  <p class="normal">Masumluğunu kanıtlamak artık güç mü güç bir iş.</p>

  <p class="normal"><span class="ideitalik">(Telaşla gider.)</span></p>

  <p class="ortayazi"><span class="ideitalik">(Memleketin başka bir yanı)</span></p>

  <p class="normal1">PEER</p>

  <p class="normal">Bana mezarcı gerek, neredesiniz köpekler!</p>

  <p class="normal">Hadi gelin, uluyun cenaze şarkınızı,</p>

  <p class="normal">Şapkama kırep takın, çabuk olun zaman dar,</p>

  <p class="normal">Gömülmeyi bekleyen yığınla ölüm var!</p>

  <p class="normal"><span class="ideitalik">(Dökmeci, elinde bir alet kutusu ve bir kepçe olduğu halde karşı yoldan gelir.)</span></p>

  <p class="normal1">DÖKMECİ</p>

  <p class="normal">İyi akşamlar ihtiyar!</p>

  <p class="normal1">PEER</p>

  <p class="normal">İyi akşamlar dostum.</p>

  <p class="normal1">DÖKMECİ</p>

  <p class="normal">Pek telaşlı görünüyorsun, böyle acele nereye gidiyorsun?</p>

  <p class="normal1">PEER</p>

  <p class="normal">Cenazeye.</p>

  <p class="normal1">DÖKMECİ</p>

  <p class="normal">Öyle mi? Keyfin yerinde değil sanırım! Özür dilerim ama senin adın sakın Peer Gynt olmasın?</p>

  <p class="normal1">PEER</p>

  <p class="normal">Evet bana Peer Gynt derler.</p>

  <p class="normal1">DÖKMECİ</p>

  <p class="normal">İşte talih buna derler. Ben de bu akşam Peer Gynt’ü arıyordum.</p>

  <p class="normal1">PEER</p>

  <p class="normal">Ne istiyorsun?</p>

  <p class="normal1">DÖKMECİ</p>

  <p class="normal">Şimdi sana söylerim: Ben dökmeciyim, sen de kepçeme girmelisin!</p>

  <p class="normal1">PEER</p>

  <p class="normal">Niçin?</p>

  <p class="normal1">DÖKMECİ</p>

  <p class="normal">Eritilip yeniden dökülmek için.</p>

  <p class="normal1">PEER</p>

  <p class="normal">Eritilip yeniden dökülmek için mi?</p>

  <p class="normal1">DÖKMECİ</p>

  <p class="normal">Evet, görüyorsun ya her şey hazır. Mezarın kazılmış, tabutun hazırlanmış, az zaman sonra kurtlar vücudunda bayram şenliği yapacaklar! Ruhuna gelince, usta beni görevlendirdi, onu gecikmeden kendisine götürmeliymişim.</p>

  <p class="normal1">PEER</p>

  <p class="normal">Hadi canım! Böyle birdenbire? Hiç haber vermeden?</p>

  <p class="normal1">DÖKMECİ</p>

  <p class="normal">Bu eski bir âdettir: Cenazede olsun, vaftizde olsun, gününü olayın kahramanına haber vermeden gizlice seçerler.</p>

  <p class="normal1">PEER</p>

  <p class="normal">Evet evet, başım dönüyor, demek sen…</p>

  <p class="normal1">DÖKMECİ</p>

  <p class="normal">Dökmeciyim! Az önce de söylemiştim ya!</p>

  <p class="normal1">PEER</p>

  <p class="normal">Anlıyorum. Kibarlığınıza da diyecek yok. Ah Peer, senin yolculuğun böyle mi son bulacaktı! Seninki çok kötü bir yöntem azizim. Tanrı hakkı için ben bundan daha iyisini hak ettim. Ben sandığınızdan daha az kötü biriyim. Şu dünyada bazı iyilikler de yaptım. Sonuçta beni bir serseri yerine koyabilirsiniz, ama büyük bir günahkâr yerine değil.</p>

  <p class="normal1">DÖKMECİ</p>

  <p class="normal">Evet öyle. Asıl sorun da bu ya dostum! Günahkâr sayılmazsın. İşte onun içindir ki acı çekmekten kurtuluyorsun ve döküm kepçesine layık görülüyorsun!</p>

  <p class="normal1">PEER</p>

  <p class="normal">Ben burada yokken açılışını yaptığınız bu yeni icat nedir?</p>

  <p class="normal1">DÖKMECİ</p>

  <p class="normal">Bu yeni değil, İncil’in yılanı kadar eski bir âdettir. Bozukları tamir içindir. Sen bu sanattan anlarsın. Bilirsin ki dökülen hamur çoğunlukla iyi sonuç vermez. Örneğin varsayalım ki düğmelerin delikleri unutuldu! Sen olsan bunları ne yapardın?</p>

  <p class="normal1">PEER</p>

  <p class="normal">Süprüntülüğe atardım.</p>

  <p class="normal1">DÖKMECİ</p>

  <p class="normal">Evet! Baban Jean Gynt, meteliksiz kalıncaya kadar parasını har vurup harman savurdu. Fakat görüyorsun ki bizim usta çok tutumludur. Servetini korumaya çok önem verir. Bozuk çıkan yapıtları bir biçimde kullanılmaya yaradığı sürece elden çıkarmaktan çekinir. Senin yazgın kâinat ceketinde düğme gibi parlamaktı. Ama deliksiz olarak geldiğin için tekrar yığına karışmak üzere seni bozuk düğmeler sandığına atmaktan başka çare yok.</p>

  <p class="normal1">PEER</p>

  <p class="normal">Ne? Yeni ürünler elde etmek için şimdi de beni, Pierre ve Jean’la beraber eritmek mi gerekiyor diyorsun?</p>

  <p class="normal1">DÖKMECİ</p>

  <p class="normal">Kuşkusuz öyle ya! Bu ilk kez senin başına gelmiyor ki! Silik paraları da öyle yapmazlar mı?</p>

  <p class="normal1">PEER</p>

  <p class="normal">Buna aşırı cimrilik derler! Hadi dostum, beni artık rahat bırak! Silik para, deliksiz düğme! Bütün bunların ustan gibi bir zengin için anlamı nedir ki?</p>

  <p class="normal1">DÖKMECİ</p>

  <p class="normal">Eh, ruh oldukça değer vardır.</p>

  <p class="normal1">PEER</p>

  <p class="normal">Hayır hayır, yine hayır! Bütün varlığımla kendimi savunacağım! Her şeye razıyım. Ama buna değil!</p>

  <p class="normal1">DÖKMECİ</p>

  <p class="normal">Her şeyle ne demek istiyorsun? Hadi, aklını başına al! Gökyüzüne çıkmak için çok ağırsın.</p>

  <p class="normal1">PEER</p>

  <p class="normal">Ben alçakgönüllü adamım. O kadar yükselmeyi istediğim yok, ama benliğimden bir damlasını bile feda edemem. Beni eski âdet ve geleneklere göre yargılayınız. Örneğin bir süre için cehenneme atıverin. Yargıç çok sertse, bir yüzyıl için olsun, ona da dayanılır. Bu, sonuçta maddi bir acı, öyle olağanüstü bir şey değil. Ama sonradan yabancı bir vücudun herhangi bir uzvu olmak için eritilmeye razı olmak! Hayır, işte buna yokum! Şu döküm aletleri, benliğimin yok olması, bütün bunlar tüylerimi ürpertecek kadar korkutuyor beni.</p>

  <p class="normal1">DÖKMECİ</p>

  <p class="normal">Rica ederim dostum, böyle önemsiz şeyler için boşuna üzülme! Benliğin mi? Benim bildiğime göre sen hiçbir zaman “kendin” olmadın! Şimdi derinden ayrılırsan ne çıkar? O mu seni değiştirecek?</p>

  <p class="normal1">PEER</p>

  <p class="normal">Hiçbir zaman kendim değil miydim? Artık bu kadarı fazla! Buna güleceğim geliyor. Peer Gynt her zaman Peer Gynt’tü. Hadi dostum, sen de hemencecik körü körüne yargılayıveriyorsun. İstersen içimi dışımı incele, her tarafta Peer’i, yine Peer’i ve yine Peer’i bulursun. Ne eksiğini, ne de çoğunu…</p>

  <p class="normal1">DÖKMECİ</p>

  <p class="normal">Mümkün değil. İşte bana verilen emir... Özellikle de şu sözler yazılı: “Yazgısına razı olmadığı için bozuk ürün sayılan Peer Gynt’ün eritilmesi gerekir.”</p>

  <p class="normal1">PEER</p>

  <p class="normal">Olacak iş mi bu! Bu mutlaka başkası için yazılmış olmalı. Emirde Peer mi diyor? Acaba Rasmus veya Jean olmasın?</p>

  <p class="normal1">DÖKMECİ</p>

  <p class="normal">Ben onları çoktan erittim! Hadi, aklını başına topla! Zaman yitirmeyelim!</p>

  <p class="normal1">PEER</p>

  <p class="normal">Hayır hayır, buna gelemem! Yarın bu işte bir yanlışlık olduğu ortaya çıkarsa, o zaman sen gününü görürsün! Dikkat et, üzerine aldığın sorumluluğun ne kadar ağır olduğunu düşün!</p>

  <p class="normal1">DÖKMECİ</p>

  <p class="normal">Elinde beni sorumluluktan kurtaracak belge var.</p>

  <p class="normal1">PEER</p>

  <p class="normal">Hiç olmazsa bana biraz süre ver!</p>

  <p class="normal1">DÖKMECİ</p>

  <p class="normal">Ne yapmak için?</p>

  <p class="normal1">PEER</p>

  <p class="normal">Bütün yaşamımda kendim olarak kaldığımı kanıtlamak için. Bütün sorun da bu değil mi?</p>

  <p class="normal1">DÖKMECİ</p>

  <p class="normal">Peki ama bunu nasıl kanıtlayacaksın?</p>

  <p class="normal1">PEER</p>

  <p class="normal">Belgelerle, tanıklarla!</p>

  <p class="normal1">DÖKMECİ</p>

  <p class="normal">Korkarım ki usta bunları yeterli bulmayacak.</p>

  <p class="normal1">PEER</p>

  <p class="normal">Mümkün değil, bakalım, yaşayan görür derler. Hele sen bana bir süre için benliğimi ödünç ver! Bir süre sonra yine gelirim. İnsan bir kez doğar ve kendine çok önem verir… Razı oluyor musun?</p>

  <p class="normal1">DÖKMECİ</p>

  <p class="normal">Hadi öyle olsun, git! Ama az ötedeki dörtyol ağzında yine buluşacağımızı unutma! (<span class="ideitalik">Peer koşarak uzaklaşır</span>.)</p>

  <p class="normal">(<span class="ideitalik">Ormanın başka bir yanı</span>)</p>

  <p class="normal1">PEER</p>

  <p class="normal">(<span class="ideitalik">Aceleyle yürüyerek</span>) Vakit nakittir derler. Ah, şu dörtyol ağzının nerede olduğunu bilsem. Acaba buraya yakın mı, uzak mı? Tabanlarımdan ateş çıkıyor. Ayaklarım yanıyor. Bir tanık, yalnız tek bir tanık gerek bana! Şu ormanın içinde nerede bulayım onu. Mümkün değil! Ah şu yaşam ah! En doğal hakkınızı bile kanıtlamamız güç! (<span class="ideitalik">İki kat olmuş bir ihtiyar ayağını sürükleyerek Peer’e doğru gelir. Elinde bir deynek, sırtında bir heybe vardır</span>.)</p>

  <p class="normal1">İHTİYAR</p>

  <p class="normal">(<span class="ideitalik">Durarak</span>) Benim iyi yürekli efendim! Yersiz yurtsuz kalmış ihtiyara bir küçük sadaka!</p>

  <p class="normal1">PEER</p>

  <p class="normal">Bağışlayın, ufak param yok.</p>

  <p class="normal1">İHTİYAR</p>

  <p class="normal">Ooo! Prens Peer’miş! Nereden nereye!</p>

  <p class="normal1">PEER</p>

  <p class="normal">Sen kimsin?</p>

  <p class="normal1">İHTİYAR</p>

  <p class="normal">Ronden’deki ihtiyarı unuttunuz mu?</p>

  <p class="normal1">PEER</p>

  <p class="normal">Ne? Demek sen...</p>

  <p class="normal1">İHTİYAR</p>

  <p class="normal">Cinler Kralıyım.</p>

  <p class="normal1">PEER</p>

  <p class="normal">Cinler Kralı mı? Sahi mi söylüyorsun? Sen Cinler Kralı mısın? Cevap ver!</p>

  <p class="normal1">İHTİYAR</p>

  <p class="normal">Ah, işte bu durumlara düştüm!</p>

  <p class="normal1">PEER</p>

  <p class="normal">Ne oldu?</p>

  <p class="normal1">İHTİYAR</p>

  <p class="normal">Her şeyim çöktü, bitti, yıkıldı. Şimdi aç kurtlar gibi sokaklarda sürünüyorum.</p>

  <p class="normal1">PEER</p>

  <p class="normal">Oh, ne iyi! İşte al sana bir tanık, hem de mükemmel bir tanık!</p>

  <p class="normal1">İHTİYAR</p>

  <p class="normal">Ben görmeyeli efendimizin saçı sakalı ağarmış</p>

  <p class="normal1">PEER</p>

  <p class="normal">Sevgili kayın babam, yıllar insanı yıpratıyor. Neyse, şimdi geçmişi bir yana bırakalım.. Aile dargınlıklarını unutalım. O gün ben neredeyse deli gibiydim.</p>

  <p class="normal1">İHTİYAR</p>

  <p class="normal">Evet evet, efendimiz o zaman gençtiler, gençliğin ne demek olduğunu bilirim! Fakat efendimizin nişanlısını terk etmesi çok yerinde oldu. Böylece kendini birçok üzüntüden ve ayıptan korumuş oldu; çünkü nişanlısı kötü yola saptı.</p>

  <p class="normal1">PEER</p>

  <p class="normal">Hadi canım!</p>

  <p class="normal1">İHTİYAR</p>

  <p class="normal">Kendini Trond’un kollarına attı, şimdi onunla birlikte yaşıyor.</p>

  <p class="normal1">PEER</p>

  <p class="normal">Nasıl Trond?</p>

  <p class="normal1">İHTİYAR</p>

  <p class="normal">Ormandaki Trond.</p>

  <p class="normal1">PEER</p>

  <p class="normal">A, evet, şu çoban kızını elinden aldığım Trond.</p>

  <p class="normal1">İHTİYAR</p>

  <p class="normal">Torunlarım şimdi, yeryüzünü şenlendiriyor.</p>

  <p class="normal1">PEER</p>

  <p class="normal">Yeterince gevezelik ettik dostum. Şimdi benim canımı sıkan başka bir şey var. Çok güç bir durumdayım. Bana ya bir belge ya da tanıklık edecek biri gerek. Kayınbaba! Sen bana istediğim belgeyi verebilirsin. Seni ayrıca memnun ederim.</p>

  <p class="normal1">İHTİYAR</p>

  <p class="normal">Ne? Sahi mi? Efendimize yararlı olabilir miyim! Herhalde ödülümü alırım!</p>

  <p class="normal1">PEER</p>

  <p class="normal">Ne demek! Şu aralık biraz sıkıntıda bulunmama rağmen... Ama durunuz, önce sorunu anlatayım: Ronden’e geldiğim günü hatırlar mısınız?</p>

  <p class="normal1">İHTİYAR</p>

  <p class="normal">Elbette prens hazretleri!</p>

  <p class="normal1">PEER</p>

  <p class="normal">Şu prensliği bırakın da konumuza gelelim. Gönüllü olarak ya da zor kullanıp gözbebeğimi oyarak beni, Peer Gynt’ü cin yapmak istiyordunuz. Ben buna karşı ne yaptım? Kendim olarak kalacağıma yemin ettim ve karşı koydum. Benliğimi korumak için aşktan da, şereften de, iktidardan da vazgeçtim değil mi? Pekâlâ! İşte bu olaya yeminle tanıklık yapmalısınız.</p>

  <p class="normal1">İHTİYAR</p>

  <p class="normal">Vah vah, ne yazık! Bunu yapmama olanak yok.</p>

  <p class="normal1">PEER</p>

  <p class="normal">Bu nasıl söz? Şaka mı ediyorsunuz?</p>

  <p class="normal1">İHTİYAR</p>

  <p class="normal">Bana zorla yalan söyletemezsiniz ya! Siz cinlerin yasalarını kabul ettiniz, giysilerini giydiniz, yemeklerini yediniz, bütün bunları hatırlamıyor musunuz?</p>

  <p class="normal1">PEER</p>

  <p class="normal">Evet, evet, beni bin türlü hileyle baştan çıkarmak istediniz, ama kesin bir adım atmayı reddettim. Sonu iyi biten her şey iyidir. İşte adam onunla tanınır.</p>

  <p class="normal1">İHTİYAR</p>

  <p class="normal">Ama bu işin sonu, söylediğinizin bütünüyle tersi oldu.</p>

  <p class="normal1">PEER</p>

  <p class="normal">Yine ne masallar anlatıyorsun?</p>

  <p class="normal1">İHTİYAR</p>

  <p class="normal">Ronden’den ayrılırken benim sözlerimi kulağına küpe etmemiş miydin!</p>

  <p class="normal1">PEER</p>

  <p class="normal">Hangi sözlerini?</p>

  <p class="normal1">İHTİYAR</p>

  <p class="normal">Sana söylediğim o keskin ve güçlü sözleri, cinlerle insanları birbirinden ayırt ettiren şu sözleri: “Cin kendinden memnun ol!”</p>

  <p class="normal1">PEER</p>

  <p class="normal">(<span class="ideitalik">Bir adım gerileyerek</span>) Kendinden memnun ol!..</p>

  <p class="normal1">İHTİYAR</p>

  <p class="normal">Evet, ondan sonra bu kuralı ruhunun bütün gücüyle uygulamadın mı?</p>

  <p class="normal1">PEER</p>

  <p class="normal">Ben Peer Gynt?</p>

  <p class="normal1">İHTİYAR</p>

  <p class="normal">Ah, nankör! İçin için hep cin olarak yaşadın! Sana öğrettiğim o kuralla işini yoluna koydun. Büyüklüğünü, servetini ona borçlusun. Şimdi de beni, benim hayırlı nasihatlerimi yadsıyorsun ha!</p>

  <p class="normal1">PEER</p>

  <p class="normal">Kendini memnun et!.. Cin olarak yaşamak, hodbin olarak yaşamak! Ne anlamsız sözler!</p>

  <p class="normal1">İHTİYAR</p>

  <p class="normal">(<span class="ideitalik">Cebinden bir demet eski gazete çıkarır</span>) Sen bizim gazetemiz yok mu sanıyorsun? Dur hele, <span class="ideitalik">Le messager du Blocksberg</span> ve <span class="ideitalik">L’Echo d’Hekfieldin</span>, gittiğin günden beri seni öven yazılarını kendi gözünle görmek istersen vereyim de oku. İşte Sabot de Bouc imzalı bir yazı. İşte, “Cinlerde Milli Ruh” başlıklı diğer bir inceleme daha! Yazar bu yazısında boynuzlu, kuyruklu olmanın hiç önem yok diyor ve şu sonuca varıyor: “Bizim, kendinden memnun ol” ilkemiz cinlerin ilkesidir. Örnek olarak da seni gösteriyor.</p>

  <p class="normal1">PEER</p>

  <p class="normal">Ben, cin ha!</p>

  <p class="normal1">İHTİYAR</p>

  <p class="normal">Elbette, bu, gün gibi ortada.</p>

  <p class="normal1">PEER</p>

  <p class="normal">O halde olduğum yerde kalmak, Rondenlerde rahat rahat oturmak daha iyi olacaktı. Böylece birçok sıkıntıdan ve ayakkabı eskitmekten kurtulurdum. Peer Gynt, cin olsun ha! Hadi canım, bunlar hep masal! Hoşçakal! İşte sana bir metelik, bununla tütün alırsın!</p>

  <p class="normal1">İHTİYAR</p>

  <p class="normal">Benim iyi yürekli prensim, biraz izin verin de!</p>

  <p class="normal1">PEER</p>

  <p class="normal">Bırak beni! Sen ya delisin ya bunak! Sen bir yolunu bul da hastaneye git!</p>

  <p class="normal1">İHTİYAR</p>

  <p class="normal">Ah, onu ben de isterdim. Fakat söyledim ya, kızım çoluk çocuğuyla dünyayı doldurdu. Bütün iktidar onların elinde. Şimdi benim bir efsane olduğumu iddia ediyorlar. İnsan hep kendi yakınları tarafından ihanete uğrar. Bunun ne kadar doğru olduğunu nefsimde denedim. Benim gibi bir zavallının bir efsane sayılması çok feci bir şey...</p>

  <p class="normal1">PEER</p>

  <p class="normal">Bu yalnız senin başına gelmiş bir şey değil ki dostum.</p>

  <p class="normal1">İHTİYAR</p>

  <p class="normal">Bizim aramızda ne bir yardım sandığı var ne de yardım edecek kimse.</p>

  <p class="normal1">PEER</p>

  <p class="normal">Tabii o bildik “kendi kendinden memnun ol” ilkenizle...</p>

  <p class="normal1">İHTİYAR</p>

  <p class="normal">Ooo! Efendimiz bundan yakınmaya hakkınız yok. Ne yapıp yapar bir çaresini bulur...</p>

  <p class="normal1">PEER</p>

  <p class="normal">Sen yanılıyorsun azizim. Benim bugün beş param bile yok.</p>

  <p class="normal1">İHTİYAR</p>

  <p class="normal">Nasıl olur efendimiz, parasız olmanız mümkün değil.</p>

  <p class="normal1">PEER</p>

  <p class="normal">Bütün malım mülküm rehindedir. Hem de kötü cinler, bunun nedeni sizsiniz! İşte kötülerle düşüp kalkmanın sonu!</p>

  <p class="normal1">İHTİYAR</p>

  <p class="normal">Ya! Demek bütün umutlarım suya düştü. Öyleyse hoşçakal. Bari kente varmaya çalışayım.</p>

  <p class="normal1">PEER</p>

  <p class="normal">Kente gidip de ne yapacaksın?</p>

  <p class="normal1">İHTİYAR</p>

  <p class="normal">Tiyatroya girmeye çalışacağım, milli tipler arıyorlarmış da.</p>

  <p class="normal1">PEER</p>

  <p class="normal">Yolun açık olsun! Benden de herkese selam söyle. Eğer işlerimi yoluna koyabilirsem ben de o yolu tutacağım. Hem derin, hem de çılgınca bir komedi yazmak üzereyim. İsmi: Sic transit gloria mundi*. (<span class="ideitalik">Koşarak yoluna devam eder, ihtiyar arkasından anlaşılmayan sözler söyler.</span>)</p>

  <p class="normal">(<span class="ideitalik">Dörtyol ağzı</span>)</p>

  <p class="normal1">PEER</p>

  <p class="normal">Eh Peer! Hiç bu kadar güç bir duruma düşmemiştin! “Kendinden memnun ol” ilkesi sana taç giydirdi. Sandalın her yandan su alıyor. Şimdi yapacağın şey bir tahta parçasına sarılmaktır. Her şeye razıyım, yalnız başka artıklarla karıştırılmaya razı değilim!..</p>

  <p class="normal1">DÖKMECİ</p>

  <p class="normal">(<span class="ideitalik">Peer’i dörtyol ağzında durdurarak</span>) Eyyy Peer Gynt! Hani belge?</p>

  <p class="normal1">PEER</p>

  <p class="normal">Burası dörtyol ağzı mı? Ne de çabuk gelmişim!</p>

  <p class="normal1">DÖKMECİ</p>

  <p class="normal">Kitaptan okur gibi yüzünden okuyorum. Halin her şeyi anlatıyor!</p>

  <p class="normal1">PEER</p>

  <p class="normal">Görüyorsun ya, sorun biraz karışık. Kendim olmaktan vazgeçiyorum. Bunu kanıtlamak çok güç olacak. Artık ondan vazgeçiyorum; ama şimdi şu yalnızlık içinde yoluma giderken vicdanımda ağır bir yük hissettim. Kendi kendime: “Peer, herhalde büyük bir günahkârsın” dedim.</p>

  <p class="normal1">DÖKMECİ</p>

  <p class="normal">Eh eh, her şeye baştan başlıyoruz.</p>

  <p class="normal1">PEER</p>

  <p class="normal">Evet, büyük bir günahkâr, yanlız işlediklerimle değil, düşüncelerim ve sözlerimle de. Yabancı ellerde bir cehennem yaşamı sürdüm.</p>

  <p class="normal1">DÖKMECİ</p>

  <p class="normal">Olabilir, fakat bunu kanıtlamak için de belge isterim!</p>

  <p class="normal1">PEER</p>

  <p class="normal">Pekâlâ! Yalnız bana biraz zaman ver. Gidip rahibi bulacağım, ona her şeyi itiraf edeceğim ve sana yerinde ve yolunda bir belge getireceğim.</p>

  <p class="normal1">DÖKMECİ</p>

  <p class="normal">Eğer getirirsen, tabii eritilmekten kurtulursun. Ama bana verilen emir...</p>

  <p class="normal1">PEER</p>

  <p class="normal">Eski bir belge. Tatsız ve kayıtsız bir yaşam sürdüğüm, peygamberlik rolü oynadığım, yazgıya inandığım tarihte yazılmış bir kâğıt... İzin veriyor musun?</p>

  <p class="normal1">DÖKMECİ</p>

  <p class="normal">Evet, fakat...</p>

  <p class="normal1">PEER</p>

  <p class="normal">Azizim, aklını başına al. Burada yapılacak daha birçok işlerin vardır. Bak, buraların havası ne güzel. Bu güzel hava burada yaşayanların ömrünü uzatır. Bir rahibin dediği gibi, “Bu yaylada ölüm çok seyrek olur!”</p>

  <p class="normal1">DÖKMECİ</p>

  <p class="normal">Peki, öyle olsun! Öbür dörtyol ağzına kadar bekleyeyim! Daha fazla değil...</p>

  <p class="normal1">PEER</p>

  <p class="normal">Bir rahip! Onu bulmak için ateşe atılmaya bile razıyım!</p>

  <p class="normal">(<span class="ideitalik">Yoncalarla örtülü bir yamaç, yükseğe doğru uzanan dar bir yol)</span></p>

  <p class="normal1">PEER</p>

  <p class="normal">Esbing, eski pabucunu yerden kaldırırken “Elbet bu da bir işe yarar” derdi. Kim derdi ki bir gün gelecek de günahlarım beni kurtaracak! Bunun da bana büyük bir yararı olmadı doğrusu. Ateşten kıvılcıma düşüyorum. Adam sen de! “yaşam oldukça umut da vardır.” Ben de kendimi bu avutucu düşünceye bırakıveririm.</p>

  <p class="normal">(<span class="ideitalik">Çenesine kadar ilikli rahip elbisesi giyinmiş bir zayıf adam koşarak dar yoldan iner. Omzunda bir kelebek ağı vardır</span>.)</p>

  <p class="normal1">PEER</p>

  <p class="normal">Kimdir o? Omzunda kelebek ağı taşıyan bir rahip!</p>

  <p class="normal">Hoppala! Kesinlikle ben yazgının şımarık bir çocuğuyum!.. Akşamınız hayır olsun rahip efendi! Yol çok fena değil mi?</p>

  <p class="normal1">ZAYIF ADAM</p>

  <p class="normal">Evet öyle. Ama bir ruh yakalamak için neler yapılmaz!</p>

  <p class="normal1">PEER</p>

  <p class="normal">Ya! Demek gökyüzüne gidecek biri var?</p>

  <p class="normal1">ZAYIF ADAM</p>

  <p class="normal">Hayır, sanırım öteki yöne doğru gidiyor.</p>

  <p class="normal1">PEER</p>

  <p class="normal">Size biraz arkadaşlık etmeme izin verir misiniz rahip efendi?</p>

  <p class="normal1">ZAYIF ADAM</p>

  <p class="normal">Seve seve, arkadaşlığınız benim işime gelir. Ancak benim adımlarım büyüktür.</p>

  <p class="normal1">PEER</p>

  <p class="normal">İçimde bir ağırlık var.</p>

  <p class="normal1">ZAYIF ADAM</p>

  <p class="normal">Hadi, içinizi boşaltın da hafifleyin!</p>

  <p class="normal1">PEER</p>

  <p class="normal">Huzurunuzda çok dürüst bir adam görüyorsunuz. Her zaman kurallara göre yaşadım. Hiçbir zaman hapse girmedim. Ama kimi kez insanın ayağı kayıyor, sendeliyor.</p>

  <p class="normal1">ZAYIF ADAM</p>

  <p class="normal">Ne yapasın! Bu herkesin, en değerli insanların bile başına gelir.</p>

  <p class="normal1">PEER</p>

  <p class="normal">Evet, işte bu saçmalar!..</p>

  <p class="normal1">ZAYIF ADAM</p>

  <p class="normal">Ya! Öyle mi?</p>

  <p class="normal1">PEER</p>

  <p class="normal">Hiçbir zaman büyük bir günah işlemedim.</p>

  <p class="normal1">ZAYIF ADAM</p>

  <p class="normal">O halde azizim, beni rahat bırakın. Sanırım siz beni başkasına benzettiniz. Ellerime bakınca ne görüyorsunuz?</p>

  <p class="normal1">PEER</p>

  <p class="normal">Tırnaklarınız çok uzun.</p>

  <p class="normal1">ZAYIF ADAM</p>

  <p class="normal">Şimdi de ayaklarıma dikkatle bakın. Orada ne görüyorsunuz?</p>

  <p class="normal1">PEER</p>

  <p class="normal">(<span class="ideitalik">Bir hareketle</span>) Bu doğal bir ayak mı?</p>

  <p class="normal1">ZAYIF ADAM</p>

  <p class="normal">Demek istediğim o ya!</p>

  <p class="normal1">PEER</p>

  <p class="normal">Bahse girebilirim ki, siz rahipsiniz. Yok ama şimdi anlıyorum ki siz… Adam sen de, böyle olması daha iyi! İnsan büyük kapıdan girebilirse, arka kapı işe yaramaz, hükümdarla konuşmak adamlarıyla konuşmaktan iyidir.</p>

  <p class="normal1">ZAYIF ADAM</p>

  <p class="normal">Elinizi verin bakayım! Siz saygın birine benziyorsunuz. Söyleyin azizim! Size nasıl yardım edebilirim? Yalnız benden para, nüfuz ve iktidar istemeyin sakın, ona gücüm yetmez. İşlerin ne kötü gittiğini düşünemezsiniz. Hiç alışveriş yok! Buraya uğrayan birkaç istisna dışında kimse ruhunu bana satmak istemiyor.</p>

  <p class="normal1">PEER</p>

  <p class="normal">Demek şimdiki kuşak daha iyi.</p>

  <p class="normal1">ZAYIF ADAM</p>

  <p class="normal">Hayır, tersine utandırıcı hale bile düştü. Birçoğu yeniden dökülmeye muhtaç.</p>

  <p class="normal1">PEER</p>

  <p class="normal">Evet bu döküm işinden bana da söz ettiler. Doğrusunu isterseniz size başvurumun nedeni de bu.</p>

  <p class="normal1">ZAYIF ADAM</p>

  <p class="normal">Çekinmeden konuşunuz!</p>

  <p class="normal1">PEER</p>

  <p class="normal">Sizce bir sakıncası yoksa, bir şey isteyeceğim.</p>

  <p class="normal1">ZAYIF ADAM</p>

  <p class="normal">Ayrı bir yere yerleştirilmek değil mi?</p>

  <p class="normal1">PEER</p>

  <p class="normal">Ricamı hemen tahmin ettiniz.</p>

  <p class="normal1">ZAYIF ADAM</p>

  <p class="normal">Sıcak bir yer.</p>

  <p class="normal1">PEER</p>

  <p class="normal">Çok sıcak olmasın. Mümkünse ayrı bir giriş, serbest bir çıkış kapısı olsun. Şans yardım ederse kullanılabilecek bir de arka kapı.</p>

  <p class="normal1">ZAYIF ADAM</p>

  <p class="normal">Aziz dostum, gerçekten çok üzgünüm. Bilseniz bunun gibi ne kadar çok başvuru oluyor. Her gün şu gelip geçici dünyayı terk etmeye hazır birçok iyi ruhu kabul ediyorum.</p>

  <p class="normal1">PEER</p>

  <p class="normal">Ama benim duruşum ve davranışım dikkate alınırsa, ayrı bir kapıya az çok hakkım vardır.</p>

  <p class="normal1">ZAYIF ADAM</p>

  <p class="normal">Günahlarınızın saçma şeyler olduğunu söylemiş değil miydiniz?</p>

  <p class="normal1">PEER</p>

  <p class="normal">Bir dereceye kadar. Sözgelimi zenci ticareti yaptığımı hatırlıyorum.</p>

  <p class="normal1">ZAYIF ADAM</p>

  <p class="normal">O bir şey değil! Ruh ve irade ticareti yapmış olanlar da var. Ama budalaca davranışları yüzünden istedikleri kapıyı elde edemediler.</p>

  <p class="normal1">ZAYIF ADAM</p>

  <p class="normal">Bunların da önemi yok. Biz böyle şeylere önem vermeyiz.</p>

  <p class="normal">Başkaları edebiyat ve sanat diye çevreye daha beter putlar saçtılar. Ama kapıyı açtırmayı başaramadılar, yine eşikte kaldılar.</p>

  <p class="normal1">PEER</p>

  <p class="normal">Ben Afrika’da peygamber rolüne girdim; onu biliyor musunuz?</p>

  <p class="normal1">ZAYIF ADAM</p>

  <p class="normal">Yabancı diyarlarda mı? Bundan ne çıkar? Günahınız sadece buysa ve daha büyük günahınız yoksa, bütün iyi niyetime karşın, sizi yerleştiremeyeceğim!..</p>

  <p class="normal1">PEER</p>

  <p class="normal">O halde dinleyiniz! Gemimiz batmıştı. Ben de bir enkaz parçasına sarılmıştım. İncil’de “Denize düşen bir saman çöpüne sarılır” ve “Kimse sana senden yakın değildir” diye yazıyor. Bir aşçının ölümüne yarı yarıya ben neden oldum.</p>

  <p class="normal1">ZAYIF ADAM</p>

  <p class="normal">Bunlar hep saçma… Daha başka bir şey var mı? Şu sırada böyle sıradan konular için harcayacak zamanımız mı var sanıyorsunuz? Hadi dostum. Böyle şeyleri kendinize dert etmeyin. Eritilmeye iç rahatlığıyla razı olun. Sizi bir yerlere yerleştirmem neye yarar? Düşünün bir! Siz mantıklı bir adamsınız! İyi bir belleğiniz var, onu yadsımıyorum, ama belleğiniz size sıkıntılı, hüzün verici ve tekdüze manzaralardan başka bir şey sunmuyor. Bunlara ne gülünür ne de ağlanır. Bunlar sizi ne ısıtır ne de üşütür. Olsa olsa biraz öfke uyandır.</p>

  <p class="normal1">PEER</p>

  <p class="normal">“Yalınayak yürüyen adam ayakkabının nereyi sıktığını bilmez” derler.</p>

  <p class="normal1">ZAYIF ADAM</p>

  <p class="normal">Doğru, iyi ki benim ayakkabıya ihtiyacım yok. Ayakkabıdan söz ettiniz de aklıma geldi. Benim acele işim var. Adımlarımı hızlandırmalıyım. Elimde yağlı bir parça var, onunla olağanüstü bir iş yapacağım sanırım. Gevezeliğe zaman yok!</p>

  <p class="normal1">PEER</p>

  <p class="normal">O adamın günahı nedir anlayabilir miyim?</p>

  <p class="normal1">ZAYIF ADAM</p>

  <p class="normal">Yanılmıyorsam bizim istediğimiz başlıca koşulu yerine getirdi. Dünyaya geldiği günden beri kendi olarak kaldı.</p>

  <p class="normal1">PEER</p>

  <p class="normal">Kendi olarak mı kaldı? Size yaranmak için bu mu gerekli?</p>

  <p class="normal1">ZAYIF ADAM</p>

  <p class="normal">İşine göre... Önce şunu bilmelisiniz ki iki türlü kendi olmak vardır: İçsel açıdan, dışsal açıdan. Paris’teki yeni buluşu duydunuz mu? Güneşle resim çıkartmak sanatı. Bu iki örneğin biri, olumlu biri olumsuz. Olumsuzunda ışık yerine gölge görünüyor ve resim bütünüyle ters. Bilmeyen bir göz onu bozuk sanır. Oysa öyle değil. Biçim aynı; yalnız onu ortaya çıkartabilmek gerekiyor. Ruhlar da öyle, olumsuz örnekler veren ruhlar var. Böyle bir klişeyi mahvetmeye neden yoktur, bana gönderilmesi yeterli. Ben işi sürdürürüm. Bunun için kullanılacak malzemeyi de bilirim. Yıkarım, yakarım, buhar haline getiririm, böylece resim olduğu gibi kendini gösterir; olumsuzdan olumluya geçer. Yeter ki sizinki gibi yarı silik olmasın. Böyle bir durumda ne kükürt ne de potas, hiçbir şey işe yaramaz.</p>

  <p class="normal1">PEER</p>

  <p class="normal">Peki, şimdi olumsuzdan olumluya geçireceğiniz resim kimin?</p>

  <p class="normal1">ZAYIF ADAM</p>

  <p class="normal">Peer Gynt adın da birinin.</p>

  <p class="normal1">PEER</p>

  <p class="normal">Peer Gynt mü? Bu Peer Gynt dediğiniz adam kendisi midir?</p>

  <p class="normal1">ZAYIF ADAM</p>

  <p class="normal">Evet, kendisi öyle olduğunu iddia ediyor.</p>

  <p class="normal1">PEER</p>

  <p class="normal">O halde inanınız, çünkü o yalan söylemez.</p>

  <p class="normal1">ZAYIF ADAM</p>

  <p class="normal">Siz onu tanıyor musunuz?</p>

  <p class="normal1">PEER</p>

  <p class="normal">Hımmm!.. Biraz. İnsan o kadar çok kimse tanıyor ki...</p>

  <p class="normal1">ZAYIF ADAM</p>

  <p class="normal">Öyleyse söyleyiniz, zamanım çok kısıtlı. Onu son kez nerede gördünüz?</p>

  <p class="normal1">PEER</p>

  <p class="normal">Çok uzaklarda “Cap”ta...</p>

  <p class="normal1">ZAYIF ADAM</p>

  <p class="normal">“Cap de bone esperance”da mı?</p>

  <p class="normal1">PEER</p>

  <p class="normal">Evet. Ama sanırım ilk hareket eden gemiye binecekti.</p>

  <p class="normal1">ZAYIF ADAM</p>

  <p class="normal">O halde koşa koşa gidiyorum. Belki de geç kalmamışımdır. Ah bu Cap! Bana hep nefret duygusu veren bu yer, Norveçli misyonerlerle dolup taşıyor!</p>

  <p class="normal"><span class="ideitalik">(Telaşla güneye doğru gider.)</span></p>

  <p class="normal1">PEER</p>

  <p class="normal">Budala. Hemen tabanları yağladı. Şimdi görür gününü. Bu adamı kafese koymuş olmak ne keyif! Kendine nasıl da önem veriyor! Oysa beş para etmez! Salağın teki. Boşuna gidiyor. Hımm! Kendi kendinden defedildikten sonra, benim de durumum pek parlak değil ya. <span class="ideitalik">(Bir yıldız uçar.)</span> Ey yıldız kardeş! Benden Peer Gynt’e çok selâm söyle! Ah, yanmak sönmek ve böyle yok olmak! <span class="ideitalik">(Birden korkuyla titrer, bir sis dalgasının içindedir. Bir dakika susar ve sonra bağırır.)</span> Burada kimse yok mu? Bu uçurumda da kimse yok! Gökyüzünde de mi kimse yok? <span class="ideitalik">(Az daha öteye gider şapkasını yere atar ve saçlarını çeker sonra biraz rahatlar.)</span> Demek insan bu kadar zavallı bir halde korkunç karanlıkların boşluğuna dönüyor. Sevgili toprak! Boşuboşuna çimenlerini çiğnediğim için beni bağışla! Güzel güneş! Aydınlığın ve sıcaklığın öyle bir odaya girdi ki, orada yaşam bulacak, sana hoş geldin diyecek kimse yoktu. Hiç kimse senin güzelliğini dile getiremedi. Ah; sevgili toprak, güzel güneş! Annemi beslemek ve aydınlatmakla ne budalalık ettiniz! Doğa çok savurgan, ruh çok cimri. Dünyaya gelmiş olmak yanlışını yaşamıyla ödemek çok ağır bir şey… Bir kere daha kayalıkların tepesine tırmanıp güneşi doğarken görmek istiyorum, vaat edilmiş topraklara baka baka gözlerimin ışığını tüketmek istiyorum. Ondan sonra kar yığınları üstüme yıkılsın ve mezarımın üzerine şu sözcükler yazılsın: “Burada kimse gömülü değildir.” Ve ondan sonra… Ondan sonra!.. Ne olursa olsun!</p>

  <p class="normal"><span class="ideitalik">(Kilseye gidenlerin sesi)</span></p>

  <p class="normal">Gökten ışık getirdi,</p>

  <p class="normal">Melekler bugün bize.</p>

  <p class="normal">Sevinip şükredelim,</p>

  <p class="normal">Gün doğdu hepimize.</p>

  <p class="normal">Yükselen seslerimiz,</p>

  <p class="normal">Tövbe etsin günaha.</p>

  <p class="normal">Hep bir araya gelip,</p>

  <p class="normal">Şükredelim Tanrı’ya.</p>

  <p class="normal1">PEER</p>

  <p class="normal"><span class="ideitalik">(Korkudan iki kat olarak)</span> Hayır hayır, oraya bakmak istemiyorum! Orası boş ve karanlık. Ah ölümünden çok önce ölmüş olmaktan korkuyorum. <span class="ideitalik">(Çalılıkların arasına kaymak isterken, birdenbire dörtyol ağzına geliverir.)</span></p>

  <p class="normal1">DÖKMECİ</p>

  <p class="normal">İyi akşamlar Peer Gynt, günahlarının itirafına ait belgen nerede?</p>

  <p class="normal1">PEER</p>

  <p class="normal">Bir rahip bulmak için çok çaba harcadım. Buna inanır mısın?</p>

  <p class="normal1">DÖKMECİ</p>

  <p class="normal">Bulamadın mı?</p>

  <p class="normal1">PEER</p>

  <p class="normal">Kuş avcısından başka bir şey bulamadım.</p>

  <p class="normal1">DÖKMECİ</p>

  <p class="normal">Sen bilirsin. Süren doldu.</p>

  <p class="normal1">PEER</p>

  <p class="normal">Her şey bitti! Ölüm duygusu. Baykuş sesini duyuyor musun?</p>

  <p class="normal1">DÖKMECİ</p>

  <p class="normal">Hayır, sabah duası için çanlar çalıyor.</p>

  <p class="normal1">PEER</p>

  <p class="normal"><span class="ideitalik">(Parmağıyla göstererek)</span> Bu aydınlık nedir?</p>

  <p class="normal1">DÖKMECİ</p>

  <p class="normal">Küçük bir kulübede yanan sıradan bir mum.</p>

  <p class="normal1">PEER</p>

  <p class="normal">Bu ses nereden geliyor?</p>

  <p class="normal1">DÖKMECİ</p>

  <p class="normal">Bir kadın sesi, şarkı söylüyor.</p>

  <p class="normal1">PEER</p>

  <p class="normal">İşte günahlarımın belgesini alabileceğim yer! İşte şimdi oradan sana istediğin belgeyi getireceğim.</p>

  <p class="normal1">DÖKMECİ</p>

  <p class="normal"><span class="ideitalik">(Kolunu yakalayarak)</span> Hadi, işlerini yoluna koy!</p>

  <p class="normal"><span class="ideitalik">(Çalılıklardan çıkmışlardır bir kulübe önünde dururlar, gün doğmaya başlar.)</span></p>

  <p class="normal1">PEER</p>

  <p class="normal">İşlerimi, işte burada yoluna koyacağım! Artık evindeyim! Çekil karşımdan! Hadi yoluna! Senin dünyan, olduğundan yüz kere daha büyük de olsa beni ve günahlarımı içine alamaz.</p>

  <p class="normal1">DÖKMECİ</p>

  <p class="normal">Hadi Peer Gynt! Seni üçüncü dörtyol ağzında bekleyeceğim. Ama o zaman artık! <span class="ideitalik">(Geri çekilir ve uzaklaşır.)</span></p>

  <p class="normal1">PEER</p>

  <p class="normal"><span class="ideitalik">(Kulübeye yaklaşarak)</span> İnsan ne yöne dönse hep aynı şey. (<span class="ideitalik">Durur</span>.) İnsanın bütün dünyayı dönüp dolaştıktan sonra ölüm halinde evine dönmesi ne acı. <span class="ideitalik">(Birkaç adım atar sonra tekrar durur.)</span> Eğri çizgi bana “Gez dolaş” demişti. Hayır, bu kez yol nasıl olursa olsun artık dosdoğru gideceğim! <span class="ideitalik">(Eve doğru hızla gider. O anda Solveig pazarlık giysisini giyinmiş, elinde mendile sarılı bir dua kitabı, öbür elinde bir baston, tatlı bir yüzle kulübeden çıkar. Peer kapının eşiğine kendini bırakarak)</span> Karşında bir suçlu var! Onu sen yargıla!</p>

  <p class="normal1">SOLVEIG</p>

  <p class="normal">O! O! Evet ta kendisi! Çok şükür Tanrım. <span class="ideitalik">(Yarı karanlıkta Peer’i bulmak için elleriyle araştırır.)</span></p>

  <p class="normal1">PEER</p>

  <p class="normal">Şikâyet et! İşlediğim suçlar, yaptığım haksızlıklar için bana sitem et!</p>

  <p class="normal1">SOLVEIG</p>

  <p class="normal">Benim biricik sevgilim! Ben senin hiçbir haksızlığını bilmiyorum! <span class="ideitalik">(Yine elleriyle araştırır ve sonunda Peer’i bulur.)</span></p>

  <p class="normal1">DÖKMECİ</p>

  <p class="normal"><span class="ideitalik">(Kulübenin arkasından)</span> Hadi Peer! Belgeyi bekliyorum!</p>

  <p class="normal1">SOLVEIG</p>

  <p class="normal"><span class="ideitalik">(Yanına oturarak)</span> Oo Peer! Sen benim yaşamımı bir aşk nağmesi yaptın! Çok şükür ki seni yine yanımda görüyorum. Seni buraya gönderen Tanrıma bin kere şükür!</p>

  <p class="normal1">PEER</p>

  <p class="normal">Ah sen ah, benim işim bitik!</p>

  <p class="normal1">SOLVEIG</p>

  <p class="normal">Sana yardım edecek biri var.</p>

  <p class="normal1">PEER</p>

  <p class="normal"><span class="ideitalik">(Gülerek)</span> İşim bitik benim. Bilmeceyi çözmeyi bilirsen, belki kurtulurum.</p>

  <p class="normal1">SOLVEIG</p>

  <p class="normal">Bilmece mi? Neymiş o, söyle!</p>

  <p class="normal1">PEER</p>

  <p class="normal">Evet söyleyeceğim. Beni dinle! Sen görmeyeli Peer Gynt neredeydi? Bana söyleyebilir misin?</p>

  <p class="normal1">SOLVEIG</p>

  <p class="normal">Nerede miydi?</p>

  <p class="normal1">PEER</p>

  <p class="normal">Evet neredeydi? Bunu söylemezsen, geldiğim yere gitmem, uçuruma sürüklenmem gerekecek.</p>

  <p class="normal1">SOLVEIG</p>

  <p class="normal">İmanımda, umudumda, aşkımdaydın!</p>

  <p class="normal1">PEER</p>

  <p class="normal"><span class="ideitalik">(Bir sıçrayışta geri çekilir.)</span> Neler söylüyorsun? Ah, sus? Bunlar okşayıcı sözler: Yalnız yaşayan, yaşamı senin yaşamınla var olan, bir de anası olan çocuktan söz ediyorsun!</p>

  <p class="normal1">SOLVEIG</p>

  <p class="normal">Elbette, o benim çocuğum. Babası da her suçu bağışlayandır.</p>

  <p class="normal1">PEER</p>

  <p class="normal"><span class="ideitalik">(Gözleri parlar ve bağırır.)</span> Annem! Karım! Zavallı masum kız beni sakla! Beni göğüsüne sakla!</p>

  <p class="normal"><span class="ideitalik">(Solveig’e yaklaşır, başını göğsüne dayar ve saklar. Uzun bir sessizlik, güneş doğmaya başlar.)</span></p>

  <p class="normal1">SOLVEIG</p>

  <p class="normal">Uyu artık rahat et sevgili yavrucağım,</p>

  <p class="normal">Senin beşiğin olsun benim sıcak kucağım.</p>

  <p class="normal">&nbsp;</p>

  <p class="normal">Hep ana kucağında çocuk oynayıp güler,</p>

  <p class="normal">Uzun mutlu bir yaşam böyle beraber geçer.</p>

  <p class="normal">&nbsp;</p>

  <p class="normal">Dudağında bir gülüş, daldı çocuk uykuya,</p>

  <p class="normal">Yaşam böyle ne tatlı, uyu sen doya doya!</p>

  <p class="normal">&nbsp;</p>

  <p class="normal">Çocuk yorgun başını şimdi göğsüme eğdi,</p>

  <p class="normal">Bir ömür böyle geçti, artık sonuna değdi.</p>

  <p class="normal1">DÖKMECİ</p>

  <p class="normal"><span class="ideitalik">(Kulübenin arkasından seslenir.)</span> Öbür dörtyol ağzında yine karşılaşacağız Peer! O zaman görürsün… Bundan başka bir sözüm yok.</p>

  <p class="normal1">SOLVEIG</p>

  <p class="normal"><span class="ideitalik">(Daha yüksek sesle ve güneş ışıkları altında)</span></p>

  <p class="normal">Bırak nazlı başını böyle göğsümde kalsın,</p>

  <p class="normal">Acıları dinlesin hoş bir rüyaya dalsın!</p>
</body>
</html>
