<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>103</h2>

  <p>Aklıma bir isim geldi: Éric Thuillier. Hôtel-Dieu'ye nakledildiği andan itibaren Luc'le ilgilenen nörolog.</p>

  <p>Saatime baktım: 01:30. Hastanenin numarasını tuşladım ve Dr. Éric Thuillier'yle konuşmak istediğimi söyledim. Az da olsa, nöbetçi olma ihtimali vardı.</p>

  <p>Evet, hastanedeydi, ancak telefonu bağlayamıyorlardı; acil bir durum söz konusu olduğundan hasta yanındaydı. Mesaj bırakmadan telefonu kapattım; elli metre mesafedeki Hôtel-Dieu'ye doğru yürümeye başlamıştım bile.</p>

  <p>Yeniden Reanimasyon Servisi'ndeydim.</p>

  <p>Koridora girmeden camlı kapının ardında durdum. Yeşilimsi ışıklar, bir akvaryum etkisi yaratıyordu. Katran ve dezenfektan kokusu. Bir yandan boğucu ortamı seyrediyor, bir yandan da nöroloğun odalardan birinden çıkmasını gözlüyordum.</p>

  <p>Bir gölge koridorda belirdi. Beyaz önlüğü, ağzında maskesi, ayaklarında galoşu olmasına rağmen hayaletimi tanıdım. Thuillier koridorun kapısından çıkar çıkmaz onu selamladım. Maskesini indirdi, beni görmek onu şaşırtmamıştı. Bu saatte, bu serviste zaten her şey şaşırtıcıydı. Önlüğünü çıkardı.</p>

  <p>— Acil bir durum mu? diye sordu, kâğıttan gömleğini top haline getirirken.</p>

  <p>— Benim için, evet.</p>

  <p>Topu, duvara monte edilmiş çöp kovasına attı.</p>

  <p>— Sizinle sadece bir teorimi paylaşmak istemiştim.</p>

  <p>Gülümsedi.</p>

  <p>— Ve bu yarını bekleyemiyor mu?</p>

  <p>Bu kez ben gülümsedim. Soruşturmanın başından beri karşılaştığım birinci sınıf bir adam. Oxford yaka gömlek, küçük gözlükler, çok ince fitilli kadifeden pantolon.</p>

  <p>— Burada sigara içebilir miyim?</p>

  <p>— Hayır, dedi Thuillier. Ama bir tane de bana verirseniz.</p>

  <p>Paketimi uzattım. Nörolog hayranlık dolu bir ıslık çaldı:</p>

  <p>— Filtresiz ha? Karaborsadan mı alıyorsunuz? Bir sigara aldı. Bunların hâlâ satıldığını bilmiyordum.</p>

  <p>Bir tane de ben aldım. Bir polis olarak, konuya girişin önemini çok iyi biliyordum. Daha ilk andan, bazı durumlarda karşılıklı bir sempati kendiliğinden oluşuverdi. Bu gece de, böyle bir şey söz konusuydu. Aynı dalga boyundaydık. Thuillier aralık bir kapıyı işaret etti:</p>

  <p>— Buradan.</p>

  <p>Onu takip ettim. Penceresiz, mobilyasız bir salona girmiştik. Binanın en kötü odası, sigara içenlere tahsis edilmiş küçük bir salon.</p>

  <p>Thuillier içerdeki tek banka oturdu ve cebinden küllük olarak kullandığı aşikâr metal bir şeker kutusu çıkardı.</p>

  <p>— Evet, şu teori?</p>

  <p>— Sizinle Luc Soubeyras'nın yaşadığı deneyim hakkında konuşmak istiyordum. Bize bu sabah anlattığı.</p>

  <p>— Korkutucu. Ancak yine de son derece ilginç, bana inanınız.</p>

  <p>Başımla onu onayladım ve devam ettim:</p>

  <p>— Önce kronolojik bir soru. Luc, psişik yolculuğunu, sanki boğulduğu an yaşamış gibi anlattı. Bunu tam tersine uyanırken yaşamış olabileceğini düşünüyor musunuz?</p>

  <p>— Belki. İki dönemi birbirine karıştırıyor olabilir; şuurunu kaybettiği dönem ile reanimasyon dönemini. Bu çok sık olur. Tıpkı birer kara delik gibi son derece karmaşık olgular.</p>

  <p>— Takip eden günlerde, yani henüz bilinci kapalıyken, böyle bir halüsinasyon görmüş olabilir mi?</p>

  <p>— Sizi çok iyi anlıyorum.</p>

  <p>Ona doğru yaklaştım ve kelimelerimin anlaşılır olmasına gayret ettim:</p>

  <p>— NDE'ye bir üçüncü kişi sebep olmuş olabilir mi diye düşünüyorum.</p>

  <p>— Nasıl yani?</p>

  <p>— Zihinsel bir... bir ilüzyona yol açan bir madde "zerk edilerek".</p>

  <p>— Ne şekilde?</p>

  <p>— Bu mümkün mü, bana söyleyiniz.</p>

  <p>Nörolog mavimsi dumanı havaya üfledi, bir şeyler söylemek için zaman kazanıyordu. Eğleniyor gibiydi:</p>

  <p>— Birine ilaç vermek her zaman mümkün. Veya bir telkin tekniği kullanmak. Zucca, bu sabah, bunun iyi bir örneğini sergiledi. Luc'un belleği onun elleri arasındaydı.</p>

  <p>— Üstelik, komadan yeni çıkmış birinin bilinci çok daha kolay etki altına alınabilir, öyle değil mi?</p>

  <p>— Elbette. Günlerce, reanimasyon evresindeki biri hayal ile gerçeği ayırt edemez. Ve belleği de fazla net değildir. Bir çorbadan farksızdır.</p>

  <p>— Luc, böyle bir işlem için kolay bir avdı, sanırım, öyle değil mi?</p>

  <p>— Sizi anladığımı sanmıyorum. Yani davetsiz bir misafirin onun odasına girdiğini ve ona bir halüsinojen kokteyli verdiğini mi söylüyorsunuz?</p>

  <p>— İşte bu.</p>

  <p>Thuillier kuşkuyla dudak büktü:</p>

  <p>— Pratik olarak, bu bana çok zor gözüküyor. Bizim servis bir kale gibidir, yirmi dört saat boyunca gözetim altındadır. Kimse bir form doldurmadan ve bir hemşirenin nezareti olmadan hastaya yaklaşamaz.</p>

  <p>— Kimse, doktorların dışında.</p>

  <p>— Bu konuda ciddi misiniz?</p>

  <p>— Yüksek sesle düşünüyorum.</p>

  <p>Nörolog izmaritini küçük kutusunda söndürdü.</p>

  <p>— Tamam, öyle olduğunu farz edelim. Ancak böyle bir dalaverenin amacı ne olabilir ki? Komadan yeni çıkmış birine ilaç vermek veya onu hipnotize etmek, yaraları henüz iyileşmeye başlamış bir kazazedeyi uçurumun kenarına bırakmak gibi bir şey. Gerçekten sadist olmak gerekiyor.</p>

  <p>— Ancak teoride, bu mümkün.</p>

  <p>Bana yan gözle baktı:</p>

  <p>— Sanırım bazı şüpheleriniz veya önemli ipuçlarınız var?</p>

  <p>— Adamın bir Afrika bitkisi kullanmış olabileceğini düşünüyorum. İboga.</p>

  <p>— Abartıyorsunuz. İboga çok güçlü bir psikotroptur. Yani sizin Doktor Mabuse'ün, Luc'e uyanır uyanmaz, bir NDE yaşadığına inanması için bu maddeyi verdiğini mi düşünüyorsunuz?</p>

  <p>— Bu mümkün mü, değil mi?</p>

  <p>— Sanmıyorum, hayır. İboga, güçlü yan etkileri olan bir maddedir. Kusmalar, ihtilaçlar. Luc bu dolaylı yan etkileri mutlaka yaşayacaktı. Ayrıca bir de yutma sorunu var. Bu madde genellikle şurup biçiminde kullanılır ve...</p>

  <p>— Bana enjekte edilebilir bir preparattan söz ettiler.</p>

  <p>— Böyle bir şeyi hazırlamak uzmanlık gerektirir. Aktif maddeyi izole etmek. Molekülü işlemek. Üstelik iboga tehlikeli bir bitkidir, gerçek bir zehir, Afrika'daki kurbanlarını bilseniz.</p>

  <p>Elimi kaldırdım:</p>

  <p>— Sorun bunu nasıl başardığı değil. Benim kafamdaki şüpheli, psikopat bir katil. Kendini şeytan sanan ve hiçbir ahlâki yargısı olmayan bir adam.</p>

  <p>— Beni korkutuyorsunuz.</p>

  <p>— Nasıl yaptığını düşünmeye devam edelim. İbogayı diğer anestezi maddeleriyle birleştirmek mümkün mü?</p>

  <p>— Bir uzman yaparsa, evet.</p>

  <p>Bir kimyager. Bir botanikçi. Bir entomolog. Ve şimdi de bir farmakolog veya bir anestezist. Ve ayrıca: Hôtel-Dieu'nün reanimasyon servisine girebilecek bir doktor. Benim katil birçok meziyeti olan biriydi.</p>

  <p>Devam ettim:</p>

  <p>— Varsayımımla hemfikir misiniz?</p>

  <p>— Mantığıma pek yatmıyor. Ve son derece karmaşık. Birçok maddenin harman edilmesi lazım; hastayı uyuşturmak için bir miktar, iboganın yan etkilerini yok etmek için bir miktar daha, sonra bir başka maddenin içinde seyreltilen iboganın kendisi...</p>

  <p>— Ve ayrıca telkinin gücünü artırmak için başka bir şeyler daha.</p>

  <p>— Ne gibi?</p>

  <p>— İboga etkisini göstermeye başladığında, katil, ölümden dönmüş hastaya, şeytan izlenimi uyandırmak için, yaşlı insan makyajı yapmış, kılık değiştirmiş bir şekilde görünüyor. Biyokimyasal ritüel sırasında halüsinasyonda bizzat yer alıyor.</p>

  <p>— -Luc'ün sözünü ettiği ihtiyar gibi mi?</p>

  <p>— Kesinlikle. Deneyim sırasında, hasta bedenini terk ettiği ve bir tünel gördüğü izlenimine kapıldığında da, makyaj yapmış, kılık değiştirmiş katil ortaya çıkıyor...</p>

  <p>— Ya hasta tamamen bilincini kaybetmiş haldeyse?</p>

  <p>— Asla bilincini tamamen kaybetmiyor. Sonuçta bu bir dozaj sorunu, öyle değil mi? Benim çırak büyücü belki de yarı baygın bir duruma sebebiyet veriyor...</p>

  <p>Thuillier sinirli sinirli güldü:</p>

  <p>— Biraz fazla abarttığınızı düşünmüyor musunuz? Neden bu denli karmaşık bir işe kalkışsın ki?</p>

  <p>— Bence dâhi bir cani, kurbanların patolojisiyle oynayan bir katil. İnsan soyundan uzak, kendi kötücül evrenini oluşturan bir adam. Bir tür metafizik katil.</p>

  <p>— Yani Luc Soubeyras'ya komadan çıktığı sırada ilaç mı verildi?</p>

  <p>— Evet, böyle düşünüyorum.</p>

  <p>— Benim servisimde.</p>

  <p>— Bunun sizi şoke etmesini anlıyorum. Ancak, henüz elimde bir kanıt, bir ipucu yok. İboga dışında.</p>

  <p>Thuillier düşüncelere dalmıştı.</p>

  <p>— Başka sigaranız var mı? diye sordu.</p>

  <p>Buruşuk paketimi ona uzattım, sonra bir tane de ben aldım. Salon bir hamamı andırmaya başlamıştı. İlk nefesi çekip, mavimsi dumanı üfledikten sonra mırıldandı:</p>

  <p>— Son derece korkunç bir dünyanız var.</p>

  <p>— Bu o katilin dünyası. Benimki değil.</p>

  <p>Birkaç saniye boyunca hiç konuşmadan sigaralarımızı tüttürdük. İlk konuşan ben oldum, düşüncelerimi sıraladım:</p>

  <p>— Eğer haklıysam, bu adam, herhangi bir sıfatla sizin servisinize sızmış olabilir. Veya Luc'ün tedavisine katılan uzmanlardan biri. Luc'le teması olan doktorların listesini alabilir miyim?</p>

  <p>— Sorun değil. Ama bana inanınız, doktorların hepsini tanıyorum...</p>

  <p>— Her ne olursa olsun, benim adamım Luc'ün uyandığından haberi olan biri. Bu durumu kimler biliyordu?</p>

  <p>Thuillier elini saçlarının arasından geçirdi:</p>

  <p>— Bir liste çıkarmak lazım. Doktorlar, ama aynı zamanda hemşireler, farmakologlar ve idari personel... Hiç de kolay olmayacak. Haber şu veya bu şekilde duyulmuş olabilir. İntranet'i de taramak lazım. Bakarsınız özel ilaçların yazıldığı bir reçeteye de rastlanır.</p>

  <p>Hepsini aklıma not ettim. Thuillier kafasını kaldırdı:</p>

  <p>— Yanlış anlamadıysam, Luc de, diğerleri gibi sadece bir kurban.</p>

  <p>— Bir seriden şüpheleniyorum, evet.</p>

  <p>— Şu sizin herif, hep reanimasyon hastalarının başucunda mı bekliyor?</p>

  <p>— Her zaman değil, hayır. Komadan çıktıktan hemen sonra bu kişileri şartlandırdığını da sanıyorum. Onların ruhlarının kırılganlığından yararlanıyor. Böyle bir halüsinasyonu gören kişinin, yıllar sonra bile, komadayken yaşadığı bir NDE'yi doğal olarak hatırlayacağını düşünüyor. Tıpkı belleğin üzerinden aniden alınan bir örtü gibi.</p>

  <p>Varsayımlarımı sıralarken, kalp atışlarımın hızlandığını hissediyordum. Sanki vücudumdaki kan damarlarımı patlatacaktı. Söylediğim her kelimeyle, ileri sürdüğüm her fikirle Araf Ziyaretçisi biraz daha somutlaşıyordu.</p>

  <p>Işıksızların yaratıcısı.</p>

  <p>Özenle kendi ordusunu oluşturan, ete kemiğe bürünmüş bir şeytan.</p>

  <p>Nörolog ayağa kalktı ve omzuma dostça bir şaplak indirdi:</p>

  <p>— Gelin bir kahve içelim. Size listeyi vereyim. Ayırca ibogayla ilgili bir doküman da var. Geçen yıl öğrencilerimden biri bununla ilgili bir çalışma yapmıştı. Böyle psişik hikâyelere alaka duyan amatörler hep vardır!</p>
</body>
</html>
