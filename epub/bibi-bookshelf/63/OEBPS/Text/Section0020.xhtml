<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>16</h2>

  <p>İki bar patronunu daha ziyaret ettim, ardından da Larfaoui'nin arkadaşı olan bir içki dağıtıcısını görmeye gittim. Ancak hiçbir şey öğrenemedim. Ne Kabiliyeli'nin ölümü ne de o gece yanında olduğu sanılan fahişe hakkında. Bir porsiyon Kanton usulü pirinç yemek için Çinli bir sokak satıcısına uğradım, sonra Luc'ün evinden aldığım tıbbi görüntüleri Svendsen'e vermek için Adli Tıp'a uğradım; beyindeki ne tür hastalıklara ait olduklarını öğrenmek istiyordum. En nihayet, yuvama, 36 numaraya geldim.</p>

  <p>Tam masama oturmuştum ki, sabit telefonum çaldı.</p>

  <p>— Şu cep telefonunu, sen hiç açmaz mısın?</p>

  <p>— Mesajlarımı dinliyorum.</p>

  <p>— Sen öyle san. Her neyse Larfaoui cinayeti hakkında yeni haberlerim var.</p>

  <p>— Seni dinliyorum.</p>

  <p>— Balistikten bir herifle konuştum. Üç mermiyle vurulmuş olduğunu hatırlıyor. Bu da infaz varsayımını doğruluyor.</p>

  <p>— Neden?</p>

  <p>— Adama göre kullanılan silah bir MPKS'ymiş.</p>

  <p>MPKS, Fransız komandolar tarafından kullanılan otomatik bir tabancaydı. Balistik stajım esnasında görmüştüm. Modellerin çoğu X-Ray cihazları tarafından algılanmaması için polimerden imal edilirdi. Bu tür bir silahın kullanılması Larfaoui'nin infazcısının seçkin bir savaşçı olduğunu gösteriyordu.</p>

  <p>— Sana başka ne söyledi?</p>

  <p>— Adam susturucu kullanmış. Üç mermide de belirgin çizikler varmış. Ama ilginç başka bir şey daha var. Benim teknisyen vuruş noktalarına bakarak mermilerin hızını hesaplamış. Nasıl yaptığını sakın sorma, hiçbir şey anlamadım. Söylediğine göre mermiler sübsonik hızdaymış. Yani sesten daha yavaşmış. Oysa MPKS süpersonikmiş. Patlama sesi duyulmadan mermi hedefi buluyormuş.</p>

  <p>— Ben de hiçbir şey anlamadım.</p>

  <p>— Bu, katilin silahın hızını azaltmak için küçük bir hile yaptığını gösteriyor!</p>

  <p>— Neden?</p>

  <p>— Profesyonel bir hile. Silahının yıpranmaması için. Uzun vadede, süpersonik dalga namluyu, özellikle de susturucuyu aşındırıyor. Bizim katil anlaşılan makinesine düşkün biri. Sanıyorum bu, askerler, paraşütçüler ve paralı askerler arasında çok yaygın bir hile. Benim uzmana göre bu işi yapan ancak bir asker veya bir uzman olabilirmiş.</p>

  <p>Bir içki dağıtıcısını ortadan kaldırmak için neden bir "uzman" yollamış olabilirlerdi? Foucault'yu dinlerken, masamın üzerine, Larfaoui vakasıyla ilgili savcılık dosyasının konmuş olduğunu gördüm. Kapağını açtım ve herifin fotoğrafına baktım: asık suratlı, sakalları üç günlük, saçları jöleli, iriyarı bir Kabiliyeli. Diğer sayfalara da hızla bir göz attım. Oldukça hareketli bir CV'si vardı, Adli Polis'le birçok kez flört etmişti. Yeniden dikkatimi Foucault'ya verdim:</p>

  <p>— Besançon'la ilgilenebildin mi?</p>

  <p>— Luc şehre beş kez gitmiş. Sana tarihleri veririm.</p>

  <p>— Peki, başka seyahatler?</p>

  <p>— Catania, Sicilya, geçtiğimiz 17 ağustos. Krakov, 22 eylül. Bu tür konulara takıntım yok, ama bir karı kız işi olabilir. Belki de Luc küçük aşk kaçamakları yapıyordu.</p>

  <p>Sanmıyordum. Luc'ün bir metresi olamazdı.</p>

  <p>— Peki başka? Banka dekontları, telefon kayıtları, faturaları?</p>

  <p>— Her şey yolunda, merak etme. Akşama elimde olacak. Bilemedin en geç yarın sabah.</p>

  <p>— Luc'ün tıbbi raporu?</p>

  <p>— Bir doktorla konuştum. Turp gibiymiş.</p>

  <p>— Peki, psikolojik profili?</p>

  <p>— Ele geçiremedim.</p>

  <p>Başa bir konuya geçtim:</p>

  <p>— Ya unital6?</p>

  <p>— Her şey yasal. Lourdes'daki ofislerinden, engelliler, emekliler için İtalya'daki manastırlara turlar düzenliyorlar. Ayrıca konferanslar veriyorlar.</p>

  <p>— İçlerinde şeytanla ilgili olan bir seminer var mı?</p>

  <p>— Kasımda, evet. Böyle bir seminer varmış.</p>

  <p>— Bana katılanların, seminer konularının listesini bulabilir misin?</p>

  <p>— Sorun değil.</p>

  <p>— Ya finansman?</p>

  <p>— Hacılar bağışta bulunuyor. Bu da onlara yetiyor gibi.</p>

  <p>— Peki e-postalar?</p>

  <p>— Sekreterle konuştum. Hiçbir şey almadığına dair yemin ediyor.</p>

  <p>— Yalan söylüyor. Luc onlara en az üç mesaj yollamış. 18 ve 20 ekimde.</p>

  <p>— Herifin bundan haberi yok.</p>

  <p>— Biraz daha eşele.</p>

  <p>Foucault'yu yaptığı iş için kutladım. Ekledi:</p>

  <p>— Mat, İçişleri'ndeki heriflerle ilgili kaygılarım var.</p>

  <p>— Biliyorum. Seninle temasa mı geçtiler?</p>

  <p>— Daha çok bir toplantı. Condenceau ile bir başka tip daha.</p>

  <p>— Onlara ne anlattın?</p>

  <p>— Lafı dolandırdım. Luc'ün bir vakada bizimle birlikte çalıştığını, ancak ipuçlarını verecek zamanı olmadığını söyledim.</p>

  <p>— Onlar ne söyledi?</p>

  <p>— Güldüler. Kıçımızın dibinden ayrılmayacaklar, bu kesin.</p>

  <p>— Dumayet, bize 48 saat verdi, dün de dahil olmak üzere.</p>

  <p>— Bu çok az.</p>

  <p>— Elini çabuk tutman için bir neden daha.</p>

  <p>Larfaoui'nin dosyasına geri döndüm. İlk satırlardan itibaren belleğim tazelenmeye başladı. Bu herifle daha önce karşılaşmıştım:</p>

  <p>Larfaoui, Massine Mohamed. 24 şubat 1944 Oran doğumlu. Cezayir'de "düzeni korumak için Fransız operasyonları" sürdüğü sırada askerlik hizmetini yapmış olması için çok genç, gizlice FLN (Ulusal Kurtuluş Cephesi) birliklerine katılmak için de oldukça yaşlıymış. Alger kentindeki bazı bombalama olaylarına katılmış olması muhtemel. On yıl sonra miras parasıyla –ailesi bakkal– Sahara'da Tamanrasset kentinde bir bar açıyor. 1977'de, çölü geçiyor ve Nijer, Agadez'de bir otel-restoran inşa ediyor. Her geçen yıl biraz daha zenginleşiyor. Kabiliyeli siyah Afrika'da yaklaşık sekiz kafe veya otel sahibi oluyor, etki alanını Brazzaville ve Kinşasa'ya kadar genişletiyor...</p>

  <p>Bu ayrıntıları biliyordum, ama şimdi daha net olarak hatırlıyordum. Paris'te, en önemli içki dağıtıcılarından biri haline geldiğinde bile Larfaoui'nin lakabı hâlâ "Afrikalı"ydı ve Afrikalı kızlara olan düşkünlüğüyle tanınıyordu. Massine Larfaoui siyah kadınları becermeyi seviyordu.</p>

  <p>İşte Said'in bana fısıldadığı buydu.</p>

  <p>Bir fahişe, evet, ama siyah bir fahişe.</p>

  <p>"Onu bulacak imkânlara sahipsiniz" demişti kurnaz herif. Bununla, yakından tanıdığım Afrikalı çeteleri ve onların kadın pazarlayan şebekelerini ima etmeye çalışıyordu. Saat 18:00 olmuştu. Bu ormana dalmak için telefon kullanmak yararsızdı. Ve tabii gün ortasında oraya gitmek de söz konusu olamazdı. Geceyi beklemek gerekiyordu.</p>

  <p>Hatta geceyarısını.</p>

  <p>Malaspey'i aradım.</p>

  <p>— Perreux olayında, ne durumdasın?</p>

  <p>— Burnun iyi koku alıyor. Bizim göçebe Çingenelerin dili çözüldü. Grigny ve Champigny yerleşimlerinde bir adam yeniden ortaya çıkmış. Bir Rumen, Kalderash kavminden bir Çingene. Herif rahatsız bir tipmiş. Sinirli, paranoyak, gizemli. Créteil polisi adamı tahkik ediyor.</p>

  <p>— Süper. Meyer'i ara ve ona tüm bunları anlat. Bize güzel bir rapor hazırlasın. Yarın Dumayet'nin masasında raporu görmek istiyorum.</p>

  <p>— Onun bir ailesi var, biliyor musun?</p>

  <p>— Bu acil bir durum. Ya madalya?</p>

  <p>— Sıradan bir taklit. Neredeyse çocuklar için. Vercors'daki bir fabrikada seri olarak üretiliyor ve...</p>

  <p>— Yarın eksiksiz bir rapor istiyorum.</p>

  <p>— Mat...</p>

  <p>— Ne var? Yoksa sen de mi aile babasısın?</p>

  <p>— Hayır ama...</p>

  <p>— Öyleyse işbaşına.</p>

  <p>Cep telefonumu kapattım, masa telefonumu prizden çektim, odamın kapısını kilitledim. Koltuğumu iyice yatırdım, örtü olarak üzerime pardösümü aldım ve ışığı söndürdüm.</p>

  <p>Kol saatimin alarmını geceyarısına kurdum.</p>

  <p>Karakıtaya saldırıya geçmek için en uygun saate.</p>
</body>
</html>
