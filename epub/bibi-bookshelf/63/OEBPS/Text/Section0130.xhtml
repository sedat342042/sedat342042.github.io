<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>122</h2>

  <p>Toprak, gökyüzü, dağlar.</p>

  <p>Tepelerin doruklarında, doğudan yayılan bir ışık çizgisi.</p>

  <p>Koyu pembe bir ayla gibi gün doğuyordu. Park alanında, çevresinde birkaç rahibin bekleştiği iki siyah Mercedes duruyordu. Efendilerini –generallerini– bekliyorlardı.</p>

  <p>Geriye dönüp baktım. Zamorski peşimden geliyordu. Kare biçimli yüzü, alacakaranlıkta ışıl ışıldı. Dar bir burun, gümüşi saçlar, falso vermeyen yüz hatları. Yerin bin metre altında birini öldürdüğüne inanmak imkânsızdı.</p>

  <p>Sorma ihtiyacı hissettim:</p>

  <p>— Beni nasıl buldunuz?</p>

  <p>— Sizi hiç gözden kaybetmedik, ne seni ne de Manon'u. Sizi korumak zorundaydık.</p>

  <p>— Pek başarılı olduğunuz söylenemez.</p>

  <p>— Kimin hatası? Benim uyarılarımı dikkate almadın. Sonuç böyle olmayabilirdi.</p>

  <p>— Bundan emin değilim, diye cevapladım. Ve siz de değilsiniz.</p>

  <p>Polonyalı gözlerini kaçırdı. Arkasında, çukurun, çelik kemerlerin altındaki kara ağzı bize bakıyordu. Luc Soubeyras'yı düşündüm. Sessizliğin ve karanlığın içinde yitip gitmişti. Cesedini çıkarmayı, onun için dua etmeyi bile düşünmemiştik. Tek kelime etmeden, hızlı adımlarla yukarı çıkmıştık, bir an evvel buradan kurtulmak istiyorduk.</p>

  <p>— Köleler, onlarla ilgili ne yaptınız?</p>

  <p>— Bir grup, senin sayende, Jura Bölgesi'nde imha edildi. Bir diğeri de Krakov'da. Kısmen, yine senin sayende. Ama hâlâ başka odaklar var. Fransa'da. Almanya'da. İtalya'da. Siyah iboganın peşinden gidiyoruz. O bizim tek ipucumuz. Dayanışma Sendikası zamanında söylendiği gibi: "Önce devam et, ardından başla."</p>

  <p>Gözlerimi kaldırdım. Işık çizgisi menekşe renkli bir haleye dönüşmüştü. Gözlerimi kapattım, yüzüme vuran buz gibi rüzgârın tadını çıkardım. İçimde, gittikçe tüm benliğimi saran bir yaşama sevincinin varlığını hissediyordum, aynı zamanda bedenim coşkuyla hafif hafif titriyordu.</p>

  <p>— Hayal kırıklığına uğradım, diye fısıldadı Zamorski. Tüm bunlar, tek bir kişinin çılgınlığıymış. Kendini şeytan sanan bir düzenbaz. Bu hikâyede doğaüstü bir varlığın, bir üstün gücün gölgesi bile yok. Uzaktan bile olsa, gerçek düşmana yaklaşamadık.</p>

  <p>Gözlerimi açtım. Doğan günün ışığında, Polonyalı yaşını inkâr etmiyordu.</p>

  <p>— En önemli şeyi unutuyorsunuz. Luc'ün ilham perisini.</p>

  <p>— Beltreïn mi?</p>

  <p>Ters yönden vuran ışıkla elçinin yorgunluğu daha iyi anlaşılıyordu.</p>

  <p>— Beltreïn sade bir piyondu. Ben Şeytan'dan söz ediyorum. Boğazın dibinde Luc'e görünen kişiden. Işıldayan ihtiyardan.</p>

  <p>— Demek buna inanıyorsun?</p>

  <p>— Bu olayda, gerçek bir Işıksız varsa, o da Luc'tür. O hiçbir şeyi uydurmadı. İcraatlarının hepsi, sadece üstün bir varlığın emirleriydi. Şeytan'la karşılaşmadık, ama onun gölgesi Luc'tü.</p>

  <p>Zamorski sırtıma vurdu:</p>

  <p>— Bravo. Ben daha iyi ifade edemezdim. Bizim gruba katılacak duruma gelmişsin! Bir dini tarikata girmek istediğini duydum. Neden bizimki olmasın?</p>

  <p>Şafakla uzayan gölgelerin arasında, siyah cüppeli askerleri işaret ettim:</p>

  <p>— Tanrı'yı aramak, huzuru aramaktır, Andrzej. Savaşı değil.</p>

  <p>— Savaş senin içinde, dedi omzumu sıkarak. Ve bizler Hıristiyanlığın son şövalyeleriyiz.</p>

  <p>Cevap vermeden, birkaç adım yürüdüm. Dağların üzerinde gün yavaş yavaş doğmaya başlamıştı. Toprak sarısı bir ışık, hareli bir koyu maviliği yırtıyordu. Güneş gök kubbede birazdan belirirdi.</p>

  <p>Zamorski ısrarını sürdürdü:</p>

  <p>— İyi düşün. Senin doğanda mücadele var. Ne tefekkür ne de inziva.</p>

  <p>— Haklısınız, diye mırıldandım.</p>

  <p>— Bize katılacak mısın?</p>

  <p>— Hayır.</p>

  <p>Kalçamda, yeniden ele geçirdiğim 45'liğimin kabzasını hissediyordum.</p>

  <p>İnsana güç veren bir duygu.</p>

  <p>— Ne yapacaksın?</p>

  <p>Gülümsedim:</p>

  <p>— Devam edeceğim. Sadece devam edeceğim.</p>

  <p>Güçlü olmak için, her zaman düşmanlarının nasihatlerini dinlemek gerekiyordu. Ben de, Luc'ün tek geçerli tavsiyesine uyacaktım: "Bir kez daha acı çekmek gerekiyor, Mat. Polis olmak için içimizdeki Hıristiyan'ı öldürmek lazım."</p>

  <p>Evet, yolları arşınlamaya, kötüyle savaşmaya ellerimi kirletmeye devam edecektim.</p>

  <p>Sonuna kadar.</p>

  <p>Mathieu Durey, hayalleri ve acıması olmayan, Cinayet Masası yüzbaşısı.</p>

  <p>Üçüncü kez ölümden kurtulmuş polis.</p>
</body>
</html>
