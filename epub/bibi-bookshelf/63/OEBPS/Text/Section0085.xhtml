<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>78</h2>

  <p>Hızla Besançon'dan uzaklaştım. Artık aklımdaki tek düşünce, katilin cinayetlerinin hesabını kendi kanıyla ödemesiydi. Bundan böyle kısasa kısas kanunu geçerliydi. Göze göz. Kana kan.</p>

  <p>Şehir uykudaydı, bir telefon kulübesini gözüme kestirdim. Durdum ve Besançon Jandarma Genel Karargâhı'nı aradım. İsmimi vermedim elbette. Faili meçhuller dosyasına yazılacak yeni bir kurban daha. Artık her şey rutine dönmüştü.</p>

  <p>Sonra yeniden yola koyuldum.</p>

  <p>Düşüncelerim bir kâbusa dönüşüyordu. Şeytan izlerini takip etmemi istiyordu; benim, sadece benim. Ve Jura Vadisi'nde bir yerlerde o beni bekliyordu. IŞIKSIZLARI KORUYORUM. Sadık bendelerine göz kulak olan ve onları en kötü şekilde intikam almaya yönlendiren bir şeytan, şimdi de meraklı Yüzbaşı Sarrazin'i ortadan kaldırmıştı.</p>

  <p>Acilen bir otel bulmalıydım.</p>

  <p>Bir oda, jandarmanın ruhuna dua edebileceğim ve belki de birkaç saat uyuyabileceğim kapalı bir mekân. Yolun kenarında neon ışıkları sönük bir bina gördüm. Yavaşladım. Cephesi sarmaşıklarla kaplı, belli bir üslubu olmayan bir oteldi. Satıcılara, gezgin tüccarlara yönelik iki yıldızlı bir otel.</p>

  <p>Otel görevlisini uyandırdım ve beni odama kadar götürdü. Elbiselerimi çıkarıp duşun altına girdim, sonra karanlıkta dua ettim. Sarrazin için, bir daha, bir daha Tanrı'ya yakardım. Ancak şüphelerimden bir türlü kurtulamıyordum. Can çekişerek ölmesine ve aramızdaki anlaşmaya rağmen Sarrazin'de gizemli bir yan olduğuna inanıyordum. Ne de olsa yüzde otuz şüpheliydi...</p>

  <p>Aklıma, bir kaleydeskobun üst üste binen, iç içe geçen renkli camları gibi binlerce soru geliyordu. Her geçen saniye motifler değişiyor, birbirine karşıt gerçekler, cevapsız sorular, gitgide artan sıkıntılar halinde kafamın içinde büyüyordu.</p>

  <p>Sonra Manon'u düşünmeye başladım, artık aklımda sadece o vardı. Diğer sorunları bertaraf etmek için sadece ona yoğunlaştım. Eğer hayattaysa şu anda ne yapıyordu?</p>

  <p>Düşüncelerime biraz daha yoğunlaştım, aklıma Luc gelmişti. Soruşturmasında benden daha ileri gitmiş olabilir miydi? Yirmi iki yaşında, hayatta olan Manon'a ulaşmış mıydı? İntihara teşebbüs etmesine sebep olacak ne bulmuştu?</p>

  <p>Işıyan günle uyandım.</p>

  <p>Saat 08:30'du. Giyindim ve önceki gece çıkardığım elbiselerimi çantama tıkıştırdım. Sonra otelin boş restoranına kahve içmek ve sabah gazetelerine bir göz atmak için indim. Bucholz ve Moraz'ın ölümleriyle ilgili tek satır yoktu. Sarrazin'in cesedi hakkında da, gerçi daha çok erkendi.</p>

  <p>Biraz geç de olsa stratejimi uygulamaya başlayacağım bir gün.</p>

  <p>Manon'un kurtarılma hikâyesinin en başına dönecektim.</p>

  <p>Yarım saat sonra, Sartuis İtfaiye Merkezi'nin önünde durdum. Beyaz bulutlara rağmen gökyüzü masmaviydi. Etraf son derece sakindi. Sarrazin'in ölüm haberi henüz duyulmamıştı. Avluda ne gevezelik eden vardı, ne de cep telefonuyla konuşan.</p>

  <p>Diğerleri gibi bir cumartesiydi.</p>

  <p>Titreyerek ana hangarın çevresini dolandım. Sağ tarafta alabros saçlı genç bir itfaiyeci ruhsuz bir şekilde bir su fıskiyesine bağlı hortumla uğraşıyordu. Seslendim. Yaptığı işi bırakıp bana doğru baktı; sonra gözlerini polis kimliğimden ayırmadan sordu:</p>

  <p>— Ne içindi?</p>

  <p>— Eski bir hikâye. Manon Simonis. 1988 kasımında boğulmuş küçük bir kız. Onun cesedini çıkaran kurtarma ekibiyle görüşmek istiyorum.</p>

  <p>— Bunun için önce yüzbaşıyı görmeniz gerekiyor, o...</p>

  <p>— Ne oluyor burada?</p>

  <p>İtfaiyecinin arkasında bir adam belirdi. Ellili yaşlarda, suratı kırış kırış, saçlarını geriye doğru taramış, patates burunlu biriydi. Omuzlarındaki rütbeler parlıyordu.</p>

  <p>— Yüzbaşı Mathieu Durey, dedim kararlı bir sesle. Manon Simonis cinayetini soruşturuyorum.</p>

  <p>— Hangi sebeple?</p>

  <p>— Yeni ipuçları var.</p>

  <p>— Bakınız. Neler?</p>

  <p>— Size bir şey söyleyemem.</p>

  <p>Sinirlenmeye başlamıştım, ama her ne pahasına olursa olsun bilgiye ihtiyacım vardı. Gerisi ayrıntıydı. Adam kaşlarını çattı. Gözlerinin çevresinde binlerce kırışıklık oluştu. Kuşkulu bir ses tonuyla sordu:</p>

  <p>— Bize neden geldiniz?</p>

  <p>— Çocuğu sudan çıkaran itfaiyecilerle konuşmak istiyordum.</p>

  <p>— Ben de o ekipteydim. Ne öğrenmek istiyorsunuz?</p>

  <p>— Kızın durumunu hatırlıyor musunuz?</p>

  <p>— Ben doktor değilim.</p>

  <p>— Küçük kız kesin olarak ölmüş müydü?</p>

  <p>Adam yanındaki genç itfaiyeciye şaşkın gözlerle baktı. Üsteledim:</p>

  <p>— Manon'un hayata dönmesi için en ufak bir şans bile kalmamış mıydı?</p>

  <p>İtfaiyeci şimdi iyice şaşırmıştı; karşısında bir kaçık varmış gibi bakıyordu.</p>

  <p>— Küçük kız en az bir saat suyun içinde kalmıştı, diye cevap verdi. Vücut ısısı yirmi derecenin altındaydı.</p>

  <p>— Kalbi atmıyor muydu?</p>

  <p>— Sudan çıkarıldığında, fizyolojik açıdan hiçbir hayati belirti yoktu. Vücudu morarmıştı. Gözbebekleri büyümüştü. Daha ne olması gerekiyordu?</p>

  <p>Pardösümün içinde hâlâ titriyordum. Yeniden sordum:</p>

  <p>— Cesedi nereye götürüldü?</p>

  <p>— Bilmiyorum.</p>

  <p>— İlkyardım ekibiyle konuşmadınız mı?</p>

  <p>Bir bana bir genç itfaiyeciye baktı; sonra devam etti:</p>

  <p>— Her şey çok çabuk oldu. İlkyardım ekibinin bir helikopteri vardı.</p>

  <p>Görüntüyü kafamda canlandırmaya, olan biteni hayal etmeye çalıştım.</p>

  <p><br /></p>

  <p><b>12 kasım 1988, saat 19:00.</b></p>

  <p>Müthiş bir yağmur var. Jandarma, arıtma alanında cesedi buluyor. İtfaiyeciler hemen kuyuya iniyor. Sedye projektörlerin ve tepe lambalarının ışığında yukarı çıkarılıyor. İlkyardım ekibi helikopterle cesedi götürmeye karar veriyor. Neden? Manon'u nereye götürmüş olabilirler? Kıdemli itfaiyeci bir tahminde bulundu:</p>

  <p>— Besançon'a götürmüş olabilirler. Otopsi için.</p>

  <p>— İlkyardım helikopteri, diye sordum, hangi merkezden geliyor? Besançon mu?</p>

  <p>Adam, sorularımın ardında gizli bir mana olup olmadığını anlamak istercesine yüzüme baktı. Kafasını sallayarak cevapladı:</p>

  <p>— Bu tür nakillerde, Morteau'dan özel helikopter çağırılır.</p>

  <p>— Şirketin adı?</p>

  <p>— Codelia. Ama emin değilim onlar mı...</p>

  <p>Başımla iki itfaiyeciyi selamladım ve arabama koştum.</p>

  <p>On beş dakika sonra, küçük vadinin en dibinde yer alan sosis başkenti şehre ulaşmıştım. Helikopter alanı şehrin çıkışında, Pontarlier yolu üzerindeydi. Yuvarlık bir piste açılan ondüle çatılı bir hangar. Pistte tek bir helikopter vardı.</p>

  <p>Hangara yüz metre kala durdum ve düşündüm. Oraya gitmemin iki sonucu olabilirdi: ya adamlar iyi niyetli davranıp arşivlerini bana açar ya da polis kimliğim bir işe yaramaz ve araştırma başlamadan sona ererdi. Bu riski göze alamazdım.</p>

  <p>Arabayı yeniden hareket ettirdim, helikopter alanını geçtim, sonra ilk virajı dönüp ağaçların altına park ettim. Bu kez yürüyerek gerisin geri hangara döndüm. Etrafa bir göz attım. Pistin kenarında, helikopterin yanında üç adam konuşuyordu. Biraz şansım varsa, ofis boş olabilirdi.</p>

  <p>Duvar boyunca ilerledim ve hangara girdim. Yaklaşık bin metrekarelik bir yerdi. İçeride bazı bölümleri sökülmüş iki helikopter duruyordu. Hangarda kimse yoktu. Atölye kısmının solunda, camlı bir asma kat vardı. Orada da herhangi bir hareketlilik göze çarpmıyordu.</p>

  <p>Basamakları tırmandım ve camlı kapıyı ittim. Büyük çalışma masasının üzerinde, bekleme konumunda duran bir bilgisayar vardı. Espas tuşuna bastım, ekran aydınlandı. Her şey buradaydı, özenle listelenmişti: uçuşlar, müşteriler, ortalama kerosen tüketimleri, bakım karneleri, faturalar...</p>

  <p>Ne şifre, ne karmaşık bir listeleme ne de yabancı bir lojik söz konusuydu. Büyük şans diye düşündüm. "Acil yardım" dokümanına tıkladım ve yıllara göre ayrılmış dosyaları buldum.</p>

  <p>Camdan dışarı kaçamak bir bakış attım; hâlâ görünürde kimseler yoktu. "1988"i açtım ve kasım ayına kadar listeyi taradım. Beni ilgilendiren rota föyünü gördüm.</p>

  <blockquote style="margin: 20px 0 20px 40px; border: none; padding: 0px;">
    <p>F-BNFP<br />
    Jet-Ranger 04<br />
    18 kasım 1988, 19.22, ÇAĞRI XM 2453: SAMU/Sartuis Hastanesi.<br />
    VARIŞ NOKTASI: Sartuis Arıtma alanı.<br />
    Yakıt: % 70.<br />
    18 kasım 1988, 19.44, TRANSFERXM 2454: SAMU/Sartuis Hastanesi.<br />
    VARIŞ NOKTASI: VALID DES CHAMPS-PIERRES ÜNİVERSİTE HASTANESİ (chhv) Lozan, Kalp ve Damar Cerrahisi Bölümü.<br />
    TEMAS: Moritz Beltreïn, servis şefi.<br />
    Yakıt: % 40.</p>
  </blockquote>

  <p>Suratıma bir yumruk yemiştim. Manon, Besançon'daki bir hastaneye götürülmemişti. Helikopter İsviçre sınırını geçmiş ve doğrudan Lozan'a gitmişti. Neden Lozan'a? Boğulmuş bir çocuk neden bir kalp ve damar cerrahisi servisine kaldırılmıştı?</p>

  <p>Beyin sinapslarım ses hızında çalışıyordu. Manon Simonis'in naklini sağlayan ilkyardım görevlisiyle konuşmalıydım. Kızın oraya naklini sadece o istemiş olabilirdi.</p>

  <p>— Burada ne arıyorsunuz?</p>

  <p>Görüş alanıma, sol taraftan bir gölge girmişti.</p>

  <p>— Açıklayabilirim, dedim gülümseyerek.</p>

  <p>— Bu biraz zor olacak.</p>

  <p>Adam yumruklarını sıkmıştı. Bir seksen boyunda, en az yüz kiloydu. Ya pilottu ya da teknisyen. Çıplak elle bir helikopteri yerinden kıpırdatabilecek kadar iriydi.</p>

  <p>— Ben... Ben polisim.</p>

  <p>— Daha iyi bir yalan bulman gerekiyor evlat.</p>

  <p>— Bırakın kimliğimi göstereyim.</p>

  <p>— Kımıldarsan, seni tepelerim. Ofiste ne arıyorsun?</p>

  <p>Odadaki gerginliğe rağmen, hâlâ biraz önce yaptığım keşfi düşünüyordum. Lozan'daki üniversite hastanesi, Kalp ve Damar Cerrahisi Bölümü. Neden oraya nakledilmişti? Orada Manon'u hayata döndürebilecek sihirli bir değnek mi vardı?</p>

  <p>Herif masaya yaklaştı ve telefona uzandı:</p>

  <p>— Eğer gerçekten bir aynasızsan, jandarmayı aramamda bir sakınca yoktur.</p>

  <p>— Sorun değil.</p>

  <p>Kaybedeceğim zamanı düşündüm: Morteau'daki karargâhta açıklama yapmak zorunda kalacaktım, Paris'e telefonlar edilecek, Sarrazin'in ölüm haberi işleri daha da karıştıracaktı. Tüm bunlar en az üç saat parmaklıklar ardında kalmam demekti. Öfkemi gizlemek için gülümsedim.</p>

  <p>Herif henüz ahizeyi kaldırmadan telefon çaldı. Ahizeyi kulağına götürdü. Yüz ifadesi değişti. Bir bloknot aldı ve adresi yazdı, sonra mırıldandı:</p>

  <p>— Geliyoruz.</p>

  <p>Telefonu kapattı ve gözlerini bana çevirdi:</p>

  <p>— Şanslı günündesin. Kapıyı gösterdi. Defol.</p>

  <p>Gong çalmıştı. Acil bir çağrı Hızır gibi yetişmişti. Geri geri giderek kapıdan çıktım ve koşar adım basamaklara yöneldim. Hızlı hızlı inerken, herif yetişip beni geçti. Merdivenin üzerinden atlamıştı, sonra koşarak hangardan çıktı, elinde bir kâğıt vardı, diğer elini başının üstünde pervane gibi çeviriyordu. Dışarıdaki tipler de helikoptere yöneldi. Helikopterin palaları dönmeye başladığında ben alandan çıkıyordum.</p>

  <p>Helikopter havalandığında ise ben hâlâ yürüyordum. Kalan son kızıl yaprakları da dökerek ağaçların üzerinden geçip gitti. Kafamı kaldırdım; pilot olduğunu tahmin ettiğim irikıyım kokpitin camından bana bakıyordu.</p>

  <p>Arabama atladım ve motoru çalıştırıp havada burgaçlanan yaprakların ve çalı çırpının arasından hızla geçtim.</p>

  <p>Lozan.</p>

  <p>Olayın çözümü oradaydı.</p>
</body>
</html>
