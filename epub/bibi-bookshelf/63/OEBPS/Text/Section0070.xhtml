<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>64</h2>

  <p>Roma.</p>

  <p>Nihayet bildik bir yer.</p>

  <p>Saat 20:00. Taksi şoförüne otelimin adresini verdim ve izlemesini istediğim güzergâhı belirttim. Colosseum'dan geçmesini sonra Piazza Venezia'ya kadar Via dei For Imperiali'yi takip etmesini istiyordum. Sonra daracık sokaklardan ve kiliselerden oluşan labirente dalıp, otelimin bulunduğu Pantheon'a kadar ilerleyecekti; burası Roma Fransız Ruhban Okulu'na epey yakındı. Bu güzergâhı zaman kazanmaktan çok, geçmişin izlerini yeniden bulmak amacıyla seçmiştim.</p>

  <p>Roma, en iyi yıllarımın geçtiği şehir.</p>

  <p>Hayatımın nispeten huzur içinde geçmiş yılları.</p>

  <p>Roma, belki de Paris'ten bile daha fazla benim şehrimdi. Mekânın ve zamanın sürekli değiştiği, her girilen sokakla birlikte yüzyılın da farklılaştığı, zamanın akışına karşı koyan bir şehir. Antikçağ'a ait harabeler, Rönesans heykelleri, barok freskler, Mussolini döneminin anıtları...</p>

  <p>— Burası.</p>

  <p>Taksiden indim, ayaklarımın cüppeme dolanmadığını görmek beni şaşırtmıştı. Aslında rahip giysisini hayatım boyunca sadece birkaç ay giymiştim. Şimdi ise insanların kötü eğilimleri konusunda bir uzmandım ve yüz metreden bir hedefi vurabilirdim. Bu da başka bir okuldu işte.</p>

  <p>Otelim basit bir pansiyondu. Ruhban Okulu'ndan önce, Vatikan Kütüphanesi'nde araştırmalar yapmak için geldiğimde bu pansiyonda kalmıştım. Burayı, gözlerden uzak olmayı istediğim için seçmiştim. Katiller beni Catania'ya kadar izlemekle kalmamış, orada önüme bile çıkmışlardı. Hatta henüz çözemediğim bir şekilde, nereye gideceğimi bile önceden tahmin ediyorlardı. Belki de şu anda Roma'daydılar.</p>

  <p>Vernikli ahşaptan banko, lake şemsiyelik, ölgün ışıklar; pansiyonun lobisinin ayırt edici özellikleri. Burjuva konforunun ve iyiliksever sadeliğin evrensel dili... Odama çıktım.</p>

  <p>Roma Kilisesi'nden birçok tanıdığım vardı. İçlerinden biri de Ruhban Okulu'ndan bir arkadaşımdı. Bugün bile hâlâ gerek e-posta gerekse SMS yoluyla arada sırada da olsa görüşüyorduk. Gian-Maria Sandrini, Ruhban Akademisi'nden birincilikle mezun olmuş bir dâhiydi. Şimdi Devlet Bakanlığı Genel Ticaret Müdürlüğü'nde önemli bir mevkideydi. Numarasını çevirdim.</p>

  <p>— Benim, Mathieu, dedim Fransızca olarak. Mathieu Durey.</p>

  <p>Rahip de Fransızca cevap verdi:</p>

  <p>— Mathieu! Sesimi mi duymak istedin?</p>

  <p>— Bir soruşturma için Roma'dayım. Bir kardinalle görüşmem lazım.</p>

  <p>— Kim?</p>

  <p>— Casimir van Dieterling.</p>

  <p>Kısa bir sessizlik oldu. Van Dieterling sıradan biri değildi anlaşılan.</p>

  <p>— Ne tür bir soruşturma?</p>

  <p>— Anlatmak uzun sürer. Bana yardım edebilir misin?</p>

  <p>— Van Dieterling önemli biri. Zaman bulabilir mi, bilmiyorum...</p>

  <p>— Soruşturmamın konusunu öğrenince beni kabul edecektir, inan bana. Ona bir mektup ulaştırabilir misin?</p>

  <p>— Sorun değil.</p>

  <p>— Bu akşam?</p>

  <p>Yeniden bir sessizlik oldu. Tam anlamıyla uğursuz baykuş rolü oynuyordum.</p>

  <p>— Eğer seni ivedilikle aradıysam, önemli bir konu var demektir.</p>

  <p>— Hâlâ Cinayet Masası'nda mısın?</p>

  <p>— Evet.</p>

  <p>— Bilemiyorum, kardinal seni...</p>

  <p>— Van Dieterling, o kabul edecektir.</p>

  <p>— Sana bir diyokoz yollayacağım. Kendim uğramak isterdim, ama bu akşam bir toplantı var...</p>

  <p>Ona otelimin adresini verdim, ardından resepsiyondan mektup kâğıdı ve zarf aldıktan sonra çalışmaya başladım. İtalyanca yazıyordum. Önce Agostina olayından, sonra Simonis cinayetinden söz ettim, iki cinayet arasındaki ortak noktaları ayrıntılarıyla yazdım. Ardından Interpol tarafından, bu iki cinayet arasındaki bağı bulmakla görevlendirilmiş uluslararası statüye sahip bir polis olduğumu belirttim.</p>

  <p>Vakit kaybetmeden beni kabul edeceği için önceden teşekkür ettim, cep telefonum ile otelin numarasını yazarak mektubu bitirdim. Yazdıklarımı bir kez daha okudum, durumun aciliyetini iyice belirttiğimi umuyordum.</p>

  <p>Duşun altına girerek gevşemeye çalıştım, sonra küllerinden temizlemek için elbiselerime saç kurutma makinesini tuttum. Büyük temizliğimi bitirdiğim sırada telefon çaldı. Beni aşağıda bekliyorlardı.</p>

  <p>Diyakoz lobide bir aşağı bir yukarı gidip geliyordu. Cüppesi yerdeki eskimiş halılarla ve resepsiyondaki anahtar panosuyla uyum içindeydi. Bu görüntü XIX. yüzyıla da XVIII. yüzyıla da ait olabilirdi. Adam mektubu cüppesinin altına soktu ve hemen gitti.</p>

  <p>Saat 21:00: Hâlâ acıkmamıştım. Ne midemi ne de vücudumu hissediyordum. Yorgunluktan sarhoş gibiydim. Odama çıkarken cep telefonuma baktım. Foucault'dan bir SMS vardı: "BENİ ARA. ACİL." Numarası hafızadaydı. Yardımcım konuşmama fırsat vermedi.</p>

  <p>— Bir tane daha buldum.</p>

  <p>— Nasıl?</p>

  <p>— Bir cinayet; asitler, böcekler, aklına ne gelirse.</p>

  <p>Yatağın üzerine çöktüm.</p>

  <p>— Nerede?</p>

  <p>— Tallin'de, Estonya'da. Cinayet tarihi 1999.</p>

  <p>— Ortak noktaları olduğuna emin misin?</p>

  <p>— Kesinlikle?</p>

  <p>— Nasıl buldun?</p>

  <p>— Svendsen. Avrupa'da tanıdığı bütün adli tabipleri aramış. Tallin'de işlenmiş bir cinayet, kullanılan yöntemler itibariyle ona hiç de yabancı gelmemiş. Ben de araştırdım. Avrupa işbirliği çerçevesinde, bir veritabanı oluşturmak için tüm polis teşkilatlarından Brüksel'e gelen bilgileri inceledim. Estonya'daki bir vaka senin Jura'daki cesetle büyük benzerlikler içeriyor. Aslında tamamen aynı tarzda bir cinayet.</p>

  <p>— Bana tüm bilgileri ver. Olay. Genel durum.</p>

  <p>— Suçlunun kimliği belli: Raïmo Rihiimäki adında bir herif. Gotik bir müzisyen, yirmi üç yaşında. Kurban ise babası. Olay 1999 mayısında olmuş. Soruşturma hemen sonuçlanmış. Cesedin üzerinde ve ihtiyarın işkence gördüğü balıkçı kulübesinde Raïmo'nun parmak izleri varmış.</p>

  <p>— Peki, şu Raïmo, itiraf etmiş mi?</p>

  <p>— Zamanı olmamış. Babasını öldürdükten sonra kaçmış. Polis kasım ayında onu kıstırmış. Silahlıymış. Operasyon sırasında vurularak öldürülmüş.</p>

  <p>Tüm Avrupa'da birbirine benzeyen üç cinayet. 1999, Estonya. 2000, İtalya. 2002, Fransa. Kâbus Avrupa Topluluğu'nu sarıyordu. Ve bu sadece bir başlangıçtı, biliyordum. Devam ettim:</p>

  <p>— Estonya polisiyle konuştun mu?</p>

  <p>— Evet ve hayır.</p>

  <p>— Bu ne demek şimdi?</p>

  <p>— Yani, şey... Onlar İngilizce konuşuyor. Bana gelince, İngilizcem...</p>

  <p>— Sana dosyayı yolladılar mı?</p>

  <p>— Bekliyorum. Ellerinde İngilizce versiyonu varmış.</p>

  <p>Önseziyle sordum:</p>

  <p>— Şu senin Estonyalı, cinayetten önce, bir kaza veya önemli bir hastalık geçirmiş mi?</p>

  <p>— Sen bunu nereden biliyorsun?</p>

  <p>— Anlat.</p>

  <p>— Olaydan iki ay önce Raïmo Rihiimäki babasıyla kavga etmiş. İnanılmaz bir şey. Kavga babanın teknesinde olmuş, adam balıkçıymış. Raïmo denize düşmüş. Sudan çıkardıklarında boğulmuş. Ya da daha doğrusu donmuş bir haldeymiş. Tallin Merkez Hastanesi'nde onu hayata döndürmeyi başarmışlar. Bir donma vakası, anlayamıyorum...</p>

  <p>— Sonra?</p>

  <p>— Kendine geldiğinde artık çok farklı biriymiş.</p>

  <p>— Ne bakımdan?</p>

  <p>— Agresif, içe kapanık, sinirli. Bu olaydan önce kendi halinde, zararsız bir kontrbasçıymış. Sonra Dark Age adında satanist neometal bir grupta çalmaya başlamış ve...</p>

  <p>Artık Foucault'yu dinlemiyordum, Agostina olayıyla benzerliklere takılmıştım. Tıpkı onun gibi Estonyalı da bir cinayet teşebbüsünden kurtulmuştu. Tıpkı onun gibi o da komada kalmıştı. Tıpkı onun gibi o da ölümden dönmüş ve onu öldürmeye çalışan kişiden intikam almıştı. Bu sadece tıpatıp benzer bir cinayet değildi. Baştan başa aynı olaydı. Yoksa o da "Şeytan'ın bir mucizesi" miydi?</p>

  <p>Foucaut'ya teşekkür ettim ve raporu alır almaz e-posta yoluyla bana göndermesini istedim. Soruşturmanın diğer ayrıntılarını öğrenmekten vazgeçtim, bu gecelik benim için yeterliydi.</p>

  <p>Cep telefonumu kapattım.</p>

  <p>Yeni bir senaryoyla karşı karşıyaydım.</p>

  <p>Seri bir olayı soruşturuyordum.</p>

  <p>Ama söz konusu olan seri cinayetler ve seri katiller değildi.</p>
</body>
</html>
