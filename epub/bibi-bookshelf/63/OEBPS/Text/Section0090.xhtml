<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>83</h2>

  <p>Gecenin karanlığında, Bourget Havaalanı bir açık hava müzesine benziyordu. Heykellerinin, Mirage'lar, Boeing'ler, Ariane füzeleri olduğu bir havacılık Louvre'u. Yağmurlu gecede örtülerin altındaki uçaklar uçan makinelerin bulunduğu hangarlar, parlak uçak gövdeleri ve üzeri amblemli kanatlar dikkat çekiyordu.</p>

  <p>Andrzej Zamorski'nin siyah Mercedes'i iki tarafı ağaçlı, ıslak yolda ilerliyordu. Bir kez daha lüks arabanın içini hayranlıkla seyrediyordum: füme camlar, deri koltuklar, kapitone tavan, gül ağacından kapı kaplamaları.</p>

  <p>— Küçük ülkemin kaynakları var, diye açıkladı özel görevli. Düşman topraklarına yolladıklarında gerekli imkânları sağlıyorlar.</p>

  <p>— Fransa düşman toprağı mı?</p>

  <p>— Lafın gelişi. Haydi. Vardık.</p>

  <p>Araba, giriş katı aydınlatılmış bir binanın önünde durdu. Bagajdan çantamı aldım; Zamorski, birkaç parça eşyanın yanı sıra meşhur dosyamı almam için eve uğramamı kabul etmişti.</p>

  <p>Salonda, iki pilot uçuş planını inceliyor, steward'lar, korumaların gözetiminde bize şampanya, kahve ve fındık fıstık ikram ediyordu. Gecenin birinde canlı ve neşeli görünmek için büyük bir çaba sarf ediyorlardı.</p>

  <p>Bir Falcon 50EX taksi pistinde manevra yapıyordu, ışıkları gecenin karanlığını deliyordu. Geniş pencerenin önünde ayakta durmuş düşünüyordum. Gecenin bir yarısı özel bir jeti kiralamaya muktedir yüksek rütbeli bir rahip. Zamorski kesinlikle sıradan bir din adamı değildi. Ama artık hiçbir şey beni şaşırtmıyordu. Bazı şeyler gerçekdışı da gelse, olayları düşünmeyi bırakmış, ıslak piste yansıyan ışıkları seyrediyordum.</p>

  <p>— Geliniz. Pilot sabırsızlanıyor.</p>

  <p>— Gümrük kontrolü olmayacak mı?</p>

  <p>— Diplomatik pasaport, dostum.</p>

  <p>— Nereye gidiyoruz?</p>

  <p>— Yolda açıklayacağım.</p>

  <p>İtiraz ettim:</p>

  <p>— Nereye gittiğimizi öğrenmeden o uçağa binmeyeceğim.</p>

  <p>Polonyalı çantamı aldı:</p>

  <p>— Krakov. Manon orada saklanıyor. Bir manastırda. Güvenli bir yer.</p>

  <p>Pistte din adamını takip ettim. Siyah elbisesi ıslak asfaltta parlıyordu. Çantanın sapını sıkı sıkı tutmuştu, bu elde otomatik bir silahın sırıtmayacağını düşündüm. Ve belimde taşıdığım Glock aklıma geldi; üstümü arayan olmamıştı.</p>

  <p>Falcon'un kabininde, altı deri koltuk vardı, her birinin önünde de parlak akajudan masa. Küçük tavan ışıkları altın külçeleri gibi parlıyordu. Meyve dolu sepetler bizi bekliyordu, yanlarında da buz kovaları içine yerleştirilmiş çeşitli yıllara ait şampanya şişeleri. Bulutların üstünde altı koltuk, altı özel kişi.</p>

  <p>— İstediğiniz yere oturabilirsiniz.</p>

  <p>Solumdaki birinci koltuğu seçtim. Polonya kilisesinden beri bize eşlik eden iki rahip de arkama yerleşti. Beyaz yakaları dışında din adamına benzemeyen ve şu ana kadar tek kelime konuşmamış iki kocaoğlan. Zamorski de tam karşıma oturdu ve kemerini bağladı. Bu bir işaretti sanki; motorlar uğuldamaya başladı.</p>

  <p>Uçak havalandı. Lombozdan hayranlıkla bulutları seyredaldım. Gökyüzü, gümüş renkli bulut yığınlarının arasından koyu bir mavilikle ışıldıyordu. Çerçevesi ve sınırı olmayan bir aynanın içinde yol alıyorduk. Artık gece değildi, her şey tersine dönmüştü.</p>

  <p>— Bir şeyler içmek ister misiniz?</p>

  <p>Zamorski elini buz kovasına daldırmıştı bile. Başımla reddettim. Canım daha çok sigara istiyordu. Ev sahibim ne düşündüğümü bir kez daha anlamıştı:</p>

  <p>— Sigara içebilirsiniz. Özel uçuşların avantajlarından biri; kendinizi evinizde hissedebilirsiniz.</p>

  <p>Bir Camel yaktım, bu kadar ilgi karşısında kendinden şüphe ediyordum. Bu tür uygarca davranışların ardındaki din adamı aslında kimdi? Niyeti neydi? Beni tam olarak nereye götürüyordu? Belki de yemin Manon olduğu bir tuzağa doğru yol alıyordum. Sigaramdan derin bir nefes çektikten sonra kararlı bir sesle konuştum:</p>

  <p>— Bana Manon'dan söz ediniz.</p>

  <p>— Ne bilmek istiyorsunuz?</p>

  <p>— Onun durumunu nasıl öğrendiniz?</p>

  <p>— Dünya küçük. Sürekli gittiği kilisenin rahibinden, Peder Mariotte'tan. 1988'deki cinayet girişiminden sonra, Besançon'da Şeytan çıkarma ayinleri yapan bir rahibe danışmış. Durum bana kadar ulaştı. Son derece örgütlü bir ağımız var.</p>

  <p>— O sırada Manon'un hayatta olduğunu biliyor muydunuz?</p>

  <p>— Kısa bir soruşturmanın ardından öğrendik. Ondan sonra da gözümüzü kızdan ayırmadık.</p>

  <p>— Manon'un ruhunu şeytana sattığına inanıyor muydunuz?</p>

  <p>— Görünüşe bakılırsa öyle de denebilir.</p>

  <p>— Neden?</p>

  <p>— Cinayet öncesi davranışları hakkında birçok tanıklık topladık. Ayrıca işin içinde şüpheliler de vardı: Cazeviel, Moraz, Longhini. Onlar bizim listemizdeydi. Bu olay satanizm kokuyordu.</p>

  <p>— Sonra?</p>

  <p>Zamorski omzunu silkti:</p>

  <p>— Küçük kız büyüdü, sorunsuzca ve herhangi bir sapma olmadan. Şeytan'ın en ufak bir etkisi görülmeden.</p>

  <p>— Psikologların takibindeydi sanırım.</p>

  <p>— Şeytan'la hiçbir münasebeti yoktu. Sadece yaşadıklarının neden olduğu bir travma söz konusuydu. Bu da anlaşılır bir şeydi.</p>

  <p>Söylediklerini düşünüp tartacak zamanım yoktu:</p>

  <p>— Annesini öldürmüş olabilir mi?</p>

  <p>— Hayır.</p>

  <p>— Nasıl bu kadar kesin konuşabiliyorsunuz?</p>

  <p>— Üç aydan beri bizim manastırımızda. O masum. Hiçbir kadın bu denli sahte davranışlarda bulunamaz. O... o gerçek bir ışık kaynağı.</p>

  <p>Agostina Gedda da bir ışık kaynağıydı. Sonunda canavara dönüşen bir ışık kaynağı. Ancak ben Zamorski'ye inanmak istiyordum.</p>

  <p>— Öyleyse, size göre, komadayken negatif bir deneyim yaşamadı.</p>

  <p>— Manon'un bu kısa döneme ait herhangi bir anısı yok. Her halükârda, sudayken ne yaşamış olursa olsun, bu onun bugünkü kişiliğini etkilemedi.</p>

  <p>Başımı salladım, ama bir yandan da, bana Catania'da Agostina'yla ilgili olarak yapılan uyarıları hatırlıyordum. Van Dieterling tarafından da uyarılmıştım. Roma Kilisesi Ayin Usulleri Kitabı'nda <i>"İnsanları kandırmak için şeytanın türlü hileleri ve oyunları vardır,"</i> diye yazıyordu. Hangi birine inanacaktık?</p>

  <p>Farklı bir konuya geçtim:</p>

  <p>— Ruhen ve aklen, Işıksızların var olduğunu düşünüyor musunuz? Şeytan'ın etkisi altında cinayet işleyen katillerden söz ediyorum.</p>

  <p>— Negatif deneyim var. Ve travmaya yol açabilir.</p>

  <p>— Buna maruz kalmış kişiyi, bir saldırgana bir katile dönüştürecek derecede mi?</p>

  <p>— Kimi vakalarda, evet.</p>

  <p>— Peki, tüm bunların ardında Şeytan'ın olduğuna inanıyor musunuz? Yani gerçek bir varlık olarak demek istiyorum? Yoldan çıkaran bir etken?</p>

  <p>Zamorski güldü. Kabin ışıkları azalmıştı. Deri koltuklar tavan lambalarının altında parlıyordu. Zaman zaman kanat ışıkları yanıp sönüyor, bulutları deliyor, lombozdan yansıyarak profillerimizi aydınlatıyordu.</p>

  <p>— Yıllardan beri bu olayları inceliyoruz. Krakov'a ulaşmamızı bekleyin, durumumuzu daha iyi anlayacaksınız.</p>

  <p>— Öyleyse biraz özel vakalardan söz edelim. Agostina Gedda gerçekten ruhunu Şeytan'a satmış biri mi?</p>

  <p>— Van Dieterling'e göre, hiç şüphe yok. Ve bildiğim kadarıyla da her şey birbirini tutuyor.</p>

  <p>— Raïmo Rihiimäki: Bu isim size bir şey ifade ediyor mu?</p>

  <p>— Elbette.</p>

  <p>— Bir Işıksız mı?</p>

  <p>— Negatif bir deneyim yaşadı, bu kesin. Raïmo bir psikiyatrla görüştü. Keşfini anlattı. Bu deneyim onu bir ölüm makinesine dönüştürdü.</p>

  <p>— Agostina ve Raïmo, suçlandıkları cinayetleri işlediler mi?</p>

  <p>— Mathieu, çok hızlı gidiyorsunuz? Bir kez daha yineliyorum, Krakov'a ulaşmamızı bekleyiniz. Biz...</p>

  <p>— Mucize yaşamış bu insanlar katil mi, değil mi? Birbirinden binlerce kilometre uzakta yaşayan bu insanlar aynı şekilde davranmış, asitler, böcekler kullanmış, kurbanlarının göğüs kafeslerine liken yerleştirmiş olabilir mi?</p>

  <p>Zamorski'nin elinde bir şampanya kadehi vardı. Büyük bir yudum aldıktan sonra konuştu:</p>

  <p>— Yıllar süren araştırmalar sonucunda, grubumuz bir kanıya vardı.</p>

  <p>— Nedir?</p>

  <p>— Negatif deneyimin yanı sıra başka bir etken de olabilir. Özel bir durum.</p>

  <p>— Sizi dinliyorum.</p>

  <p>— Bu katillerle temasa geçen ve onlara yardım eden bir dış varlık...</p>

  <p>Zamorski, benim en başından beri düşündüğüm, ancak hiçbir şekilde üstüne gitmediğim varsayımı dile getiriyordu. Işıksızların suç ortağı. Etten ve kemikten bir esin perisi. Ağacın gövdesine "IŞIKSIZLARI KORUYORUM" diye yazan kişi.</p>

  <p>— Biri, bu şekilde cinayet işlemeleri için onlara yardım mı ediyor?</p>

  <p>— En azından onları teşvik ediyor.</p>

  <p>— Kendini Şeytan sanan biri mi?</p>

  <p>— Şeytan'ın namına hareket ettiğini düşünen biri, evet.</p>

  <p>— Elinizde bu varsayımı destekleyen kanıtlarınız var mı?</p>

  <p>— Sadece bazı ipuçları. Öncelikle yöntemleri. Eskiden beri Işıksızlar bu yöntemi hiç kullanmamıştır. Kim olduğunu bilmediğimiz birinin şimdi onlara bu tekniği dikte ettiğini düşünebiliriz.</p>

  <p>Van Dieterling, bu ritüel cinayetlerinin ardında, deşifre edilmesi gereken bir "değişim"den, bir kehanetten söz etmişti. Polis içgüdüm Zamorski'nin yorumunun daha tutarlı olduğunu söylüyordu; karanlıklarla teması olan bir üçüncü kişi.</p>

  <p>Devam etti:</p>

  <p>— Sonra, olaylar bir anda artmaya başladı. Oysa yüzyıllardan beri, Işıksızların sebep olduğu olay sayısı son derece azdır. Ama bir anda, üç cinayet, dört yıl içinde: 1999, 2000, 2002... Ve hiç kuşkusuz başkaları da var. Bu artışın sebebi ne? Belki de biri bu cinayetlerde onlara yardımcı oluyor. Cinayetleri bizzat işlediğini söyleyemeyeceğimiz, ama travma geçirmiş kişilere ilham veren bir katil. Onları cinayet işlemeye teşvik eden bir nevi Şeytan'ın elçisi.</p>

  <p>Bu ana kadar hep boşlukta kalmış varsayımlarım, elçinin nezdinde somut bir yankı buluyordu. Bu gece uçuşu, çılgın bir ateş gibi içimi ısıtmıştı. Şimdi sıra, doğrudan, onu da ilgilendiren bulmacaları çözmeye gelmişti:</p>

  <p>— On beş gün önce sizi Sainte-Bernadette Şapeli'nde gördüm. Komadaki bir polis için düzenlenen bir ayinde.</p>

  <p>— Luc Soubeyras. Onu iyi tanıyordum. Sizinle aynı soruşturmayı sürdürüyordu. Daha doğrusu siz onunla aynı soruşturmayı sürdürüyorsunuz.</p>

  <p>— İntihara teşebbüs etti. Nedenini biliyor musunuz?</p>

  <p>— Luc son derece uyarılmıştı. Sinir uçlarına kadar. Bu soruşturma onun hayatına mal oluyordu.</p>

  <p>— Hepsi bu mu?</p>

  <p>— Bu davada, bazı sınırları aşmaya hazır olmak gerekiyor. Bazı uçlarda dolaşmaya da. Ama özellikle de dönmeyi becerebilmek lazım. Luc, tüm heyecanına rağmen, yeterince güçlü değildi.</p>

  <p>Cevap vermedim. Laure'un bulduğu satanist objeleri düşündüm. Luc kırmızı çizgiyi geçmiş miydi? Yeniden Zamorski'yi ve şapelde Doudou'yla yaptığı konuşmayı düşündüm. Elden ele geçen kutuyu hatırladım. Şu ahşap kalem kutusunu.</p>

  <p>— Luc'ün soruşturma dosyası, dedi Polonyalı. Tamamı dijital olarak USB'ye kaydedilmiş durumdaydı. Luc bana söylemişti. Herhangi bir sorun çıktığında yardımcısı bu belgeleri bana verecekti. Bir şekilde biz ortaktık.</p>

  <p>— Doudou'ya göre parolanız "Boğazı buldum"du. Bu cümlenin anlamı ne?</p>

  <p>— Luc'ün takıntısı NDE'ydi. Uçurum, kuyu, boğaz...</p>

  <p>— İntihara kalkışmadan önce de, karısına bu cümleyi söyledi. Size göre bunun sebebi ne?</p>

  <p>— Hep aynı. Luc, sadece bu tünel için yaşıyordu. Bu onda sabit fikir olmuştu. Oysa bu kapı, bu meşhur "boğaz" onun için hep ulaşılmaz olarak kaldı. Aslında intiharı başarısızlığının bir itirafıydı.</p>

  <p>Zamorski yanılıyordu. Luc, umutsuzluğa kapıldığı için intihar etmemişti. Zaten başarısız da olmamıştı, tam tersine benden daha ileri gitmişti, bundan emindim. Daha ileri mi?</p>

  <p>— Sainte-Bernadette'teki ayinde, sizi ters haç çıkarırken gördüm.</p>

  <p>— Basit bir önlem, diyerek gülümsedi. Bu ters haç çıkarma, kutunun içindeki satanist objelerden korunmak içindi. Kötüyü kötüyle tedavi etmek, anlıyor musunuz?</p>

  <p>— Hayır.</p>

  <p>— Önemli değil. Sadece bir ayrıntı.</p>

  <p>Lomboza doğru eğildi, sonra saatine baktı:</p>

  <p>— Birazdan ineceğiz.</p>

  <p>Kulak zarlarım basınçtan patlayacak gibiydi. Uçak inişe başlamıştı. Elçiyi rahat bırakmaya niyetim yoktu:</p>

  <p>— Polonya kilisesinde, bana uzmanlığınızın Köleler olduğunu söylemiştiniz. Peki, Işıksızlar olayında ne işleri var?</p>

  <p>— Bunu size söylemiştim; onları arıyorlar, onların izini sürüyorlar.</p>

  <p>— Ve siz de bu iki cephe arasında gidip geliyorsunuz, öyle mi?</p>

  <p>— Işıksızları izleyerek, Kölelerin yolunu kesiyoruz, evet.</p>

  <p>— Işıksızlarla ilişkileri ne? Onlara saygı mı duyuyorlar?</p>

  <p>— Bir şekilde. Onları seçilmişler olarak görüyorlar. Ancak öncelikli amaçları onlardan bir itiraf koparmak. Bunun için de onları kaçırmakta tereddüt etmiyorlar. Uyuşturucu vermekten, işkence etmekten de. Bütün takıntıları Şeytan'ın kelamı. Bu sesin şifresini çözmek için her yol mubah.</p>

  <p>— Köleler, en tehlikeli tarikatlardan biridir derken, tam olarak ne demek istiyordunuz?</p>

  <p>Zamorski kaşlarını kaldırdı:</p>

  <p>— Daha önce bir gösteriye şahit oldunuz, Moraz ve Cazeviel'le. Köleler silahlı ve idmanlıdır. Öldürür, tecavüz eder, yok ederler. Bizim havayı soluduğumuz gibi onlar da kötüyü solurlar. Kötülük onların doğal biyosistemleridir. Kendilerini, yüzlerini yaralarlar. Sadizm ve mazoşizm onların var olma biçimlerinin iki yüzüdür.</p>

  <p>— Bu kadar gizli bir tarikat hakkında bunları nasıl biliyorsunuz?</p>

  <p>— Tanıklarımız var.</p>

  <p>— Pişman olup normale dönenler mi?</p>

  <p>— Onlarda pişmanlık yoktur. Sadece kurtulanlar vardır.</p>

  <p>Lombozların ardından hareli bulutlara bir göz attım. Kulak zarlarım hâlâ zonkluyordu.</p>

  <p>— Burada da, gittiğimiz yerde de Köleler var mı? Yani Krakov'da demek istiyorum.</p>

  <p>— Maalesef, evet. Ancak çok yeni. Şehrimizdeki çeşitli vakalardaki artış dikkati çekiyor, bu da onların burada olduğunun ispatı. İşkence görmüş, kolları ve bacakları koparılmış, canlı canlı yakılmış evsizler. Sakat bırakılmış, kurban edilmiş hayvanlar. Bu kan izi onların damgası.</p>

  <p>— Manon'un Krakov'da olduğunu biliyorlar mı?</p>

  <p>— Onun için buradalar, Mathieu. Tüm önlemlerimize rağmen, yerini öğrendiler.</p>

  <p>— Yani, onun bir Işıksız olduğunu biliyorlar mı?</p>

  <p>Zamorski, Falcon'un kanatlarının altında parıldayan ışıklara bakıyordu:</p>

  <p>— Geldik.</p>

  <p>— Bana cevap veriniz: Köleler için Manon bir Işıksız mı?</p>

  <p>Bakışlarını bana doğru çevirdi, donmuş bir toprağa yerleştirilen bir sonda kadar sertti:</p>

  <p>— Onun Deccal olduğunu düşünüyorlar. Şeytan'ın vahyini haykırmak için cehennemden geri geldiğine inanıyorlar.</p>
</body>
</html>
