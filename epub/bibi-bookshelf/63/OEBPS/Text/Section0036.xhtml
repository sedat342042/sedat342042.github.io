<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>31</h2>

  <p>Sartuis'ye gitmeden önce Notre-Dame-de-Bienfaisance'a uğramak istedim. Tamamen ters istikametteki yola saptım, sonra doğuya, Morteau ve İsviçre sınırına yöneldim. Valdahon kasabasını geçtikten sonra, kuzeye döndüm ve heybetli dağı tam karşımda buldum.</p>

  <p>Dik ve keskin virajlar. Uçurumlar, yamaçlar, doğal duvarlar ve tam aşağıda yemyeşil ovalar, gümüş renkli akarsular. Rakımı gösteren tabelalar sürekli değişiyordu: 1 200 metre, 1 400 metre... 1 700 metrede bir tabelanın üzerinde Bienfaisance yazıyordu.</p>

  <p>Beş kilometre sonra manastır gözüktü. Yakınında göz alıcı çan kulesiyle bir şapel bulunan, büyük, sade ve kare biçimli bir binaydı. Gri duvarlarında dar pencereler vardı ve giriş yeri olarak, kasvetli siyah bir kapı dikkati çekiyordu. Ancak renkli bir ayrıntı, bütünü şenlendiriyordu; çatının bir bölümü, canlı ve çok renkli kiremitlerle kaplanmıştı, Gaudi'nin Barselona'daki eserlerini çağrıştırıyordu.</p>

  <p>Arabamı park alanına bıraktım ve rüzgâra meydan okuyarak yürümeye başladım. Birden, manzara karşısında tuhaf bir melankoliye kapıldım. Bienfaisance inzivaya çekilmek isteyeceğim türden bir yerdi. Manastır hayatına duyduğum arzuyu somutlaştıran bir yer. Dünyadan soyutlanmak, ahret mutluluğunun peşinde Tanrı'yla baş başa kalmak...</p>

  <p>Polis olduktan sonra, sadece bir kez –kaçık godoş Éric Benzani'yi 2000 martında öldürdükten sonra– bir Benedikten manastırına kapanmıştım. Mesleğimi bırakmaya ve geri kalan günlerimi dua ederek geçirmeye karar vermiştim. Ama Luc, bir kez daha gelip beni bulmuş, yerimin sokaklar, onun yanı olduğuna beni ikna etmişti. İsa'ya daha iyi hizmet edebilmek için, ondan uzaklaşmak pahasına ikinci ölümü göze almamız lazımdı...</p>

  <p>Tepede asılı çanı salladım. Cevap yoktu. Kapıyı ittim; açıktı. Orta avlu camlı bir galeriyle çevriliydi. Dışarıda, kalın giysiler içindeki iki kadın, katlanır bir masanın üzerinde satranç oynuyordu. Battaniyeye sarınmış yaşlı bir adam bir ağacın yanında uyukluyordu. Buz gibi bir güneş bu hareketsiz figüranların üzerine düşüyor ve onları, nedendir bilmiyorum, Çin'deki bir kış manzarasının tamamlayıcı unsurlarına dönüştürüyordu.</p>

  <p>Yeni bir kapıya ulaşıncaya kadar galeride yürüdüm. Bulunduğum yöne göre, bu kapıdan kiliseye giriliyordu. Bir masanın üzerindeki bir defterin etiketinde "Dileklerinizi yazın. Komünyon ayini sırasında dikkate alınacaktır" yazıyordu. Eğildim ve birkaç satırı okudum: uzaktaki misyonlar, ölüler için dualar...</p>

  <p>Arkamda bir ses duydum:</p>

  <p>— Burası özel bir yer.</p>

  <p>Geriye dönünce, dibime kadar sokulmuş, geniş omuzlu bir kadınla burun buruna geldim. Kafasında alnına kadar inen siyah bir bone, üzerinde de koyu renkli bir pelerin vardı.</p>

  <p>— Sığınak bu mevsimde kapalıdır.</p>

  <p>— Ben turist değilim.</p>

  <p>Kaşlarını çattı. Koyu esmer bir tene, Asyalı yüz hatlarına sahipti, koyu renkli gözbebekleri, yapışkan midyelerin içindeki gri iki inci tanesini andırıyordu. Kesin yaşını söylemek imkânsızdı. Ama şüphesiz altmışının üstündeydi. Kökenine gelince, Filipinli olduğunu düşünüyordum.</p>

  <p>— Tarihçi mi? Teolog mu?</p>

  <p>— Polis.</p>

  <p>— Her şeyi jandarmaya anlattık.</p>

  <p>Konuşmasında en ufak bir aksan yoktu, ama sesi genizden geliyordu. Kimliğimi gösterdim ve hafifçe gülümsedim:</p>

  <p>— Paris'ten geliyorum. Bazı nedenlerden dolayı, diyelim, olay yeniden önem kazandı.</p>

  <p>— Yavrucuğum, cesedi bulan benim. Her şeyi biliyorum.</p>

  <p>Etrafıma bakındım, oturacak bir sandalye aradım:</p>

  <p>— Bir yerlerde oturmamız mümkün mü?</p>

  <p>Rahibe hiç kımıldamadan durdu. Sulu gözlerini bana dikmişti:</p>

  <p>— Sizde inançlı bir insan tipi var.</p>

  <p>— Roma'daki Fransız Ruhban Okulu'na devam ettim.</p>

  <p>— Onun için mi sizi buraya yolladılar? Sanırım bir uzmansınız?</p>

  <p>Bunu sanki bir parapsikologmuşum veya şeytan çıkarmaya gelmiş bir rahipmişim gibi söylemişti. Bu durumu değerlendirmem gerektiğini hissettim.</p>

  <p>— Kesinlikle, diye mırıldandım.</p>

  <p>— Adım Marilyne Rosarias. Elimi yakaladı ve kuvvetle sıktı. Vakfı yönetiyorum. Beni burada bekleyin.</p>

  <p>Daha önce dikkatimi çekmeyen bir kapının ardında kayboldu. Aşınmış taşların kokusunu solurken, avludaki pansiyonerlere bakıyordum ki, kadın yeniden ortaya çıktı:</p>

  <p>— Beni takip ediniz. Size göstereyim.</p>

  <p>Pelerini, bir yarasanın kanatları gibi şakladı. Bir dakika sonra, dağdan esen rüzgâra meydan okuyarak dışarı çıktık. Ağzımızdan çıkarken buharlaşan nefesimiz, sanki sessiz düşüncelerimize elle tutulur gözle görülür bir nitelik kazandırıyordu. Manastırın üstündeki faleze kadar tırmanmamız gerekiyordu. Marilyne kahramanca, girişi ağaç kütükleriyle kapatılmış dik bir patikaya yöneldi.</p>

  <p>On dakika sonra, yer yer yosun kaplı kayaların bulunduğu, çam ve kayın ağaçlarından oluşan bir ormana giriyorduk. Dallar yemyeşildi. Önümüzde daha geniş bir patika vardı: aşıboyası renginde bir toprak ve siyah köknarlar. Gitgide dalların hışırtısı aşağıdaki derenin gürültüsünü bastırmaya başlamıştı. Marilyne bağırdı:</p>

  <p>— Hemen hemen burası! Parkın en yüksek yeri, tam Rêche Kayalığı'nın ve çağlayanın üstü!</p>

  <p>Tam karşımda, bir uçurumla son bulan, hafif eğimli geniş bir açıklık vardı. Manastır şimdi ayaklarımızın altındaydı. Burayı fotoğraflardan tanıyordum. Marilyne işaretparmağını uzatarak, konuşmaya devam etti:</p>

  <p>— Ceset şuradaydı, falezin kenarında.</p>

  <p>Yavaş yavaş yamacı inmeye başladık. Otlar, bir golf alanındaki gibi sık ve gürdü:</p>

  <p>— Her sabah buraya gelir misiniz?</p>

  <p>— Hayır. Sadece patikada yürürüm.</p>

  <p>— Peki, cesedi nasıl buldunuz?</p>

  <p>— Pis kokudan. Bir hayvan leşi olduğunu düşündüm.</p>

  <p>— Saat kaçtı?</p>

  <p>— Sabahın altısı.</p>

  <p>Aklıma başka bir ayrıntı geldi:</p>

  <p>— Sylvie Simonis'i siz teşhis ettiniz, değil mi?</p>

  <p>— Elbette. Yüzü hiç bozulmamıştı.</p>

  <p>— Onu tanıyor muydunuz?</p>

  <p>— Sartuis'de herkes onu tanır.</p>

  <p>— Yani, kişisel olarak, demek istiyorum.</p>

  <p>— Hayır. Ama kızının öldürülmesi, bölge için büyük bir travma olmuştu.</p>

  <p>— Bu olay hakkında ne biliyorsunuz?</p>

  <p>— Ne bilmemi isterdiniz?</p>

  <p>Susmayı tercih ettim. Akşam oluyordu. Havada bir kar sessizliği vardı. Bir Camel yakma isteği duydum, ama cesaret edemedim; cinayet mahallinin kutsallığından olsa gerek diye düşündüm.</p>

  <p>— Bana cesedin manastıra dönük olduğunu söylediler.</p>

  <p>— Kesinlikle.</p>

  <p>— Neden, kesinlikle?</p>

  <p>— Çünkü bu ceset bir provokasyondan başka bir şey değil.</p>

  <p>— Kimin provokasyonu?</p>

  <p>Ellerini pelerininin altına soktu. Esmer ve kırışık yüzü siyah bir kuvars parçasına benziyordu.</p>

  <p>— Şeytan'ın.</p>

  <p>"İşte yine" diye düşündüm. Bu düşüncenin saçmalığına rağmen, yine de teselli edici bir yan buluyordum; en azından, bir batıl itikat da olsa düşmanın kimliği saptanmıştı. Aynı dili kullanmaya karar verdim:</p>

  <p>— Şeytan neden sizin parkı seçmiş olabilir?</p>

  <p>— Manastırımızı kirletmek için. Onu yoldan çıkarmak için. Şimdi burada nasıl dua edilir? Şeytan bize pislik bulaştırdı.</p>

  <p>Uçuruma doğru ilerledim. Rüzgârdan paltomun etekleri bacaklarıma yapışmıştı. Sert otlar ayaklarımın altında eziliyordu:</p>

  <p>— Bu yer seçimi konusu dışında, bunun Şeytan'ın bir işi olduğunu düşünmenize sebep olan şey ne?</p>

  <p>— Cesedin konumu.</p>

  <p>— Fotoğrafları gördüm. Şeytan'la ilgili bir şey fark etmedim.</p>

  <p>— Çünkü...</p>

  <p>— Ne?</p>

  <p>Bana yan gözle baktı:</p>

  <p>— Gerçekten uzman mısınız?</p>

  <p>— Size söyledim. Ritüel kurbanları, satanik cinayetler. Doğrudan Paris Başpiskoposluğu'yla birlikte çalışıyoruz.</p>

  <p>Kaygıları dağılmış gibiydi:</p>

  <p>— Jandarmayı çağırmadan önce, dedi alçak sesle. Pozisyonunu değiştirdim.</p>

  <p>— Nasıl?</p>

  <p>— Başka çarem yoktu. Notre-Dame-de-Bienfaisance'ın ününü bilmiyorsunuz. Maruz kaldığı acılar. Yarattığı mucizeler. Sürekli olarak yıkma tehdidinde bulunan Kilise Babaları'na karşı burası inatla savunuluyor. Biz...</p>

  <p>— Cesedin pozisyonu nasıldı?</p>

  <p>Bir süre tereddüt etti. Esmer yüzünün çevresinde kar yumakları uçuşuyordu:</p>

  <p>— Şuraya, boylu boyunca uzatılmıştı, diye mırıldandı. Sırtüstü, bacaklar açık.</p>

  <p>Eğilip baktım; manastırın duvarları ve nehir, yüz metre aşağıdaydı. Bu durumda ceset, kurt kaynayan vajinasını manastıra doğru sergilemişti. Şimdi "provokasyon"la neyi kastettiğini anlıyordum. Satan, karanlıklar prensi, günahkâr melek, kendi gücü ve pislikleriyle hep Kilise'yi ezmek isteyen Şeytan...</p>

  <p>— Marilyne yapmayın, dedim doğrulurken. Şeytan asla böyle yarım iş yapmaz. Başka bir şeyler olmalı. Otların üzerinde başka işaretler yok muydu? Pentagram mesela? Veya bir mesaj?</p>

  <p>Bana doğru yaklaştı. Köknarların yüksek dalları rüzgârda uğulduyordu, dev, bitkisel bir orgun boruları gibi.</p>

  <p>— Haklısınız, diye beni onayladı. Bir şeyi gizledim. Aslında fazla önemli bir şey değildi. Yani soruşturma için, demek istiyorum... Ama bizim için çok önemliydi. Cesedi görür görmez, bunun satanik bir cinayet olduğunu hemen anladım. Eldiven almak için manastıra geri döndüm. Bulaşık yıkamakta kullanılan kauçuk eldivenler. Cesedin yerini değiştirdim, gizlemek için... yani mahremiyetini.</p>

  <p>Sahne, cesedin durumunu gözümde canlandırmaya çalışıyordum. Bu kadın oldukça yürekli biriydi:</p>

  <p>— Bacaklarını çevirirken bir şey gördüm.</p>

  <p>— Ne?</p>

  <p>Bana yeniden yan yan baktı. Gözleri havalı bir tabancadan fırlatılmış iki kurşun bilye gibiydi. Haç çıkardı ve hızlı hızlı konuşmaya başladı:</p>

  <p>— Üzerinde İsa bulunan bir haç. Tanrım, vajinasının içinde İsa'lı bir haç vardı.</p>

  <p>Bu ifşaat beni biraz rahatlattı. Sonuçta bildik bir davranıştı bu. Bu hakaret, kutsal şeylere karşı saygısızlık göstermenin en klasik yöntemiydi. Cinayetin çılgınlığıyla, vahşiliğiyle bir alakası yoktu. Ukalalık etmek için ekledim:</p>

  <p>— Sanırım haç da başaşağı duruyordu.</p>

  <p>— Nereden biliyorsunuz?</p>

  <p>— Ben bir uzmanım, hatırlatırım.</p>

  <p>Yeniden haç çıkardı. Uçurumun kenarından ayrılmak üzereyken başım dönmeye başladı. Biri, bir yerlerde, yarım günden beri beni gözetliyordu. Öfke dolu bir bakış bende iç bulandırıcı bir temas etkisi yaratıyordu. Kendimi son derece kırılgan, dayanıksız hissediverdim. Aynı zamanda da bu göremediğim nefret dolu gözler tarafından kirletildiğimi ve çırılçıplak soyulduğumu hissediyordum.</p>

  <p>Bir el beni yakaladı:</p>

  <p>— Dikkat. Düşeceksiniz.</p>

  <p>Şaşkınlıkla Marilyne'e baktım, sonra hayranlıkla gözlerimi köknarlara çevirdim. Tabii ki, etrafta kimse yoktu. Yorgun bir sesle sordum:</p>

  <p>— Bu... bu İsa'lı haç, hâlâ sizde mi?</p>

  <p>Elini pelerininin altına soktu. Ve avucuma, pamuğa sarılmış bir cisim bıraktı.</p>

  <p>— Alınız. Ve gidiniz.</p>

  <p>Marilyne cep telefonunun numarasını da vermeyi ihmal etmedi. "Gerekirse" diye. Dönerken ona, Luc'ün resmini gösterdim; hiç görmemişti. Köknarların arasına daldım. Arkamdan seslendi:</p>

  <p>— Bizi neden terk ettiniz?</p>

  <p>Durdum. Filipinli bana yetişti:</p>

  <p>— Bana Ruhban okuluna gittiğinizi söylemiştiniz. Neden bizi terk ettiniz?</p>

  <p>— Ben kimseyi terk etmedim. Hâlâ inançlı biriyim.</p>

  <p>— Sizin gibi insanlara ihtiyacımız var. Özellikle de bu çevrede.</p>

  <p>— Beni tanımıyorsunuz.</p>

  <p>— Gençsiniz, namuslusunuz. Dinimiz benim kuşağımla birlikte ölmek üzere.</p>

  <p>— Hıristiyan inancı, ayin yöneten rahipleriyle birlikte yok olacak sözlü bir geleneğe dayanmaz.</p>

  <p>— Ama şu an için, takma dişleri boşlukta takırdayan bir yaşlılar topluluğu sadece. Gençlerimiz başka yollara sapıyor, başka mücadeleleri seçiyor. Sizin gibi.</p>

  <p>Haçı cebime koydum:</p>

  <p>— Aynı mücadele içinde olmadığımızı size kim söyledi?</p>

  <p>Marilyne geri döndü, bozulmuştu sanki. Onu kendi kazdığı kuyuya düşürmüştüm: Tanrı Şeytan'a karşı. Arkama bakmadan yürümeye başladım. Bu, laf olsun diye söylenmiş bir cümle değildi, tam on ikiden vurmuştum.</p>

  <p>Sylvie'nin saygısızlığa uğramış cesedi basit bir provokasyon değildi.</p>

  <p>Bir savaş ilanıydı.</p>
</body>
</html>
