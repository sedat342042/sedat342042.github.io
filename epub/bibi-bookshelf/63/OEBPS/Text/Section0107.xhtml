<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>99</h2>

  <p>— Profesör Zucca burada mı?</p>

  <p>Enstitüye gelmişken psikiyatrla da görüşmek istiyordum. Sekreter gülümseyerek cevap verdi:</p>

  <p>— Profesörün jogging saati.</p>

  <p>— Gitti mi yani?</p>

  <p>— Hayır, parkta koşuyor. Burada.</p>

  <p>Sarı kırmızı holden ayrıldım, 21 numaralı pavyonun çevresini dolandım. Akşam olmak üzereydi. Kampüsün girişindeki iki yanı ağaçlı yola bakan yan taraftaki basamaklara oturdum. Zucca blokların çevresinde bu saate kadar birkaç tur atmıştı herhalde: koşusunu bitirmeden önce burada karşılaşacağımızdan emindim.</p>

  <p>Bir Camel çıkarıp yaktım. Cep telefonundan Corine Magnan'ı aradım. Telesekreter çıktı. Mesaj bıraktım, en kısa sürede benimle temas kurmasını istedim. Ardından Manon'un cep numarasını tuşladım. Konuşması beklediğim kadar düşmanca değildi. Uykudan uyandırmıştım. Paris'e geldiğimizden beri Manon gerçek bir uyku hastalığına yakalanmıştı. Uykusu ağır ve derindi. Arkadan televizyonun sesi geliyordu. Eve dönünce onu akşam yemeğine çıkaracağıma söz verdim. Hiçbir anlamı olmayan, kuru bir "Seni öpüyorum"dan sonra telefonu kapattı.</p>

  <p>Önümde uzanan manzaraya bakarak sigaramdan derin bir nefes çektim. Bakımsız çimler, ölü yapraklar, fidanlık. Yolda hiç kimse yoktu, pavyonların karşısındaki spor sahaları da boştu, tek bir araba bile geçmiyordu. Bir haftadan beri dairemde hapis hayatı yaşayan Manon'u düşündüm; biz ikimiz nereye gidiyorduk?</p>

  <p>Birkaç dakika sonra Zucca göründü, fuleli adımlarla koşuyordu. Tepeden tırnağa K-way'ler giymişti. Ayağa kalktım ve sigaramı attım. Beni gören psikiyatr bana doğru yöneldi, ağzı yarı aralıktı, nefes nefese kalmış bir av köpeğini andırıyordu.</p>

  <p>— Dostunuzu görmeye mi geldiniz? diye sordu iki nefes arasında.</p>

  <p>— Sizinle de konuşmak istiyordum.</p>

  <p>Başıyla, biraz önce yere attığım Camel'i işaret etti:</p>

  <p>— Bir tane de benim için var mı?</p>

  <p>— Hem koşuyor, hem de sigara mı içiyorsunuz?</p>

  <p>— Birkaç işi bir arada yapabiliyorum.</p>

  <p>Paketimden bir sigara aldı. Yerinde hareket etmeyi sürdürüyordu. Çakmağıma doğru eğildi. Suratında, ifadesini gizleyen kırmızı lekeler vardı. Yangın yollarıyla dolu zırhlı bir yüz. İlk dumanı ciğerlerine çekerken sırıttı:</p>

  <p>— Ne öğrenmek istiyorsunuz?</p>

  <p>— Luc hakkındaki düşüncenizi. Onun psişik durumunu. Daha da kötüye gidebilir mi?</p>

  <p>— Bunu söylemek için çok erken.</p>

  <p>— Bakınız. Luc Soubeyras benim en iyi dostum ve...</p>

  <p>Eliyle beni susturdu:</p>

  <p>— Bir dakika, bir dakika, her şeyi basite indirgesek daha iyi olacak. Siz bana duygu dolu sözler sarf etmeyi bırakın ben de size bilimsel lafazanlık yapmayayım. Böylece ikimiz de zaman kaybetmeyiz. Aklınızda bazı sorular olduğuna eminim. Küçük kişisel teoriler...</p>

  <p>Yerinde zıplamayı sürdürerek asfalt yola yöneldi. Bu sabah bana bir boks antrenörünü anımsatmıştı. Bu akşam ise boksör olan oydu.</p>

  <p>— Luc'ün negatif deneyimine inanmıyorum, diye başladım. Onun inançlarının kurbanı olduğunu düşünüyorum. Şeytan'ı "görmek" için kendi isteğiyle ölümü seçti. Şimdi, başardığına ikna olmuş durumda. Ama, belki de bu onun sadece kendi hayal mahsulüydü.</p>

  <p>— Sizinle aynı fikirde değilim.</p>

  <p>Zucca, elindeki Camel'in rüzgârdan korlaşmış ucuna baktı ve devam etti:</p>

  <p>— Seans boyunca bazı fiziksel ve psişik parametreleri gözlemledik. Yalanı algılayan tekniklere bağlı parametreler. Luc yalan söylemiyordu. Sadece hatırlıyordu. Makineler bu konuda son derece net.</p>

  <p>— Belki de samimiydi. Bunları yaşadığını sandı...</p>

  <p>— Hayır. Elektrotlar beyninden yayılan dalgaları ayrıntılı bir şekilde saptamamızı sağladı. Size bunu açıklamak biraz zor, ancak Luc o esnada hatırlıyordu. Bu konuda en ufak bir şüphemiz yok. Hipnoz tekniğinin güvenirliğini söylemiyorum bile. Hipnozla oyun olmaz. Luc, belleğinin konuşmasına izin verdi. NDE'yi yeniden yaşıyordu.</p>

  <p>Burada kendime bir müttefik bulacağımı sanmıştım, ama olmamıştı. Paketimden yeni bir sigara çıkardım:</p>

  <p>— Yani o Şeytan'ı mı gördü?</p>

  <p>— Her halükârda, bir ihtiyar, yaşlı bir adam gördü.</p>

  <p>— Psikiyatrik açıdan, böyle bir olayı nasıl açıklıyorsunuz?</p>

  <p>Doktor durdu, kaşlarını çatmıştı.</p>

  <p>— Bu bilgilerin soruşturmanız için gerçekten bir önemi var mı? Daha çok somut olgularla ilgilenmeniz gerekmiyor mu?</p>

  <p>— Bu olayda, somut ile akli, gerçek ile transandan arasında fazla bir ayrım yok. Luc'ün kafasının içinde olanları anlamak istiyorum.</p>

  <p>Zucca normal yürüyüşe geçmişti. Soluk alışları yavaşlamıştı:</p>

  <p>— Psişik açıdan NDE'lere son derece az rastlanır.</p>

  <p>— Negatif olanları çok daha nadir sanırım.</p>

  <p>— Doğru. Ancak ister pozitif ister negatif olsun, bu süreci biliyoruz.</p>

  <p>Beltreïn'in yaptığı teknik yorumları hatırladım. Zucca da hemen hemen aynı şeyleri tekrar etti: nöronların aşırı ısınması ve kimyasal salgılar. Aslında ben bu gösterinin "mekanik" açıklamasıyla ilgilenmiyordum.</p>

  <p>— Peki ya bu hayaller? diye ısrarla sordum. Bu... bu gerçekten uzak hayalleri nasıl açıklıyorsunuz? Neden, negatif deneyim sırasında hep bir... bir şeytan görüyorlar?</p>

  <p>— Size bahsettiğim bu aşırı ısınma belki de, kolektif bilinçaltımıza ait görüntülerin açığa çıkmasını kolaylaştırıyor. Atalardan kalma derin kültürel figürlerin.</p>

  <p>— Haklısınız. Ama bir sorun var. Söz konusu kişilere görünen yaratığın bir ana örneğe uygun olması gerekirdi. Mesela, Şeytan'ın geleneksel görüntüsüne. Boynuzlar, teke sakalı, çatal kuyruk...</p>

  <p>— Size katılıyorum...</p>

  <p>— Oysa, böyle değil. Bu sabah buna şahit olduk. Ve edindiğim bilgilere göre de, negatif deneyim yaşayanların her biri farklı bir yaratık "görmüş". Her birinin şeytanı kişiye özel. Bu tuhaflığı nasıl açıklıyorsunuz.</p>

  <p>— Açıklayamıyorum. Ve bu da benim kanımı donduruyor.</p>

  <p>— Neden?</p>

  <p>— Ya her şey Luc'ün hatırladığı gibi gerçekten olduysa. Ne bir serap ne bir basmakalıp ilüzyon, ama gerçek bir karşılaşma. Böyle bir yaratığı, kötünün tecessümünü bir başkası bu şekilde hayal edemez.</p>

  <p>Psikanalitik teorimi söylememin vakti gelmişti:</p>

  <p>— Bu "karşılaşmalar" için benim bir varsayımım var.</p>

  <p>— Söyleyiniz, dedi gülümseyerek. Bunun için burada olduğunuzdan eminim.</p>

  <p>— Böyle bir deneyim yaşamış kişi, belki de "ziyaretçi"sine, geçmişindeki bir varlığın yüzünü veya görüntüsünü veriyor olabilir. Korktuğu veya nefret ettiği bir kişinin.</p>

  <p>— Devam ediniz.</p>

  <p>— Bu davetsiz misafir, sadece yinelenen bir anıdan ibaret olabilir. Çocukluğu sırasında ona kötülük yapmış veya onu korkutmuş bir yakınının biçim değiştirmiş hali. NDE de, yarı anı, yarı halüsinasyon bireysel bir hayalin yaratılmasına katkıda bulunmuştur.</p>

  <p>Zucca, alaycı bir ifadeyle kafasını sallıyordu:</p>

  <p>— Baba figürünü düşünüyorsunuz, öyle değil mi?</p>

  <p>— Evet. Ama bu vakalarla ilgili bir araştırma yaptım; tanıkların ne babaları ne de çevrelerinde yer alan biri "şeytanları"na benziyor.</p>

  <p>— Başka sigaranız var mı?</p>

  <p>Zippomun alevi karanlığın içinde parladı. Zucca derin bir nefes çekti, dumanın tadına vardı, sonra konuştu:</p>

  <p>— Gerçeğin çok daha basit olduğunu düşünüyorum. Daha basit ve daha korkutucu.</p>

  <p>Sigarasıyla 21 numaralı pavyonu işaret etti, binaların çevresinde turluyorduk.</p>

  <p>— Bir noktaya kadar sizinle hemfikirim. Bu hayallerde ortaya çıkan şeytan görüntüsü tanıkların geçmişleriyle bağlantılı. Gizli, esrarengiz bir şeyler var; bu kesin. Bu kötünün bireysel bir tasviri. Geçmişteki kişinin tanığın özelinde sahne alması. Ancak sahneye koyanın niteliği hakkında sizinle aynı fikirde değilim.</p>

  <p>— Ne söylemek istiyorsunuz?</p>

  <p>— Sizin için, bütün bu olanlar bilinçaltının bir ürünü. Psişik bir ilüzyon, kapalı bir döngü. Benim için bir dış etkenin müdahalesi.</p>

  <p>Titredim. Soğuk, gece ve korkularım.</p>

  <p>— Doğaüstü bir müdahale olduğunu mu düşünüyorsunuz?</p>

  <p>— Evet.</p>

  <p>— Bir psikiyatrdan beklenmeyecek bir yaklaşım.</p>

  <p>— Bir psikiyatr, beynin fonksiyonlarını kimyasal salgılarla veya zihinsel yapıyla özetleyen bir mühendis değildir. Beynimiz bir tür alıcıdır. Tıpkı radyo gibi. Sinyalleri yakalar.</p>

  <p>Mantıklı bir destek bulmaya çalışmıştım. Ancak kesinlikle yanlış yoldaydım. Ses tonunu değiştirerek devam etti:</p>

  <p>— Benim düşüncem, nöronların aşırı ısınmasının ilkel bir algıyı yeniden etkinleştirdiği. İsterseniz buna, koşut bir gerçeğe kapı açıyor diyelim. Yani öteki dünyaya.</p>

  <p>Gitgide rahatladığımı hissediyordum. Ben de, kuşkusuz bu kapıya inanıyordum. Hıristiyan inancının temellerinden biriydi. Şam yolunda İsa'nın görüntüsüyle karşılaşan Aziz Paulus'un tövbe etmesi, Assisili Aziz Francesco'ya İsa gibi çarmıha gerilmiş meleğin görünmesi, Avilalı Azize Teresa'nın tefekkürü bu kapıdan çıkan transandan parıltılardan başka bir şey değildi.</p>

  <p>Zucca devam etti:</p>

  <p>— Luc, ölüme yaklaşmıştı, öyle değil mi? Bu durumda, beyninin "aşırı algılayıcı" konuma geçtiğini ve öteki tarafı gördüğünü neden düşünmeyelim?</p>

  <p>Kelimeler beynimin içinde dört bir yana dağılıyor ve hepsi birer anlam kazanıyordu. Ve tüm bunların arasında en kötüsünü sezinleyebiliyordum. İtiraz etme gereği duydum:</p>

  <p>— Sizi yanlış anlamadıysam, hayatın diğer tarafında bizi Şeytan'ın beklediğine mi inanmamız gerekiyor? Ya da daha ziyade, yaşarken bizi tiksindiren insanların öldükten sonra bize sonsuza dek acı çektireceğine mi?</p>

  <p>— Sabahki seansın ana fikri bu, evet.</p>

  <p>— Siz ne söylediğinizin farkında mısınız?</p>

  <p>Bana soğuk gözlerle baktı, hâlâ kırmızı lekelerinin ardına gizleniyordu:</p>

  <p>— Elbette.</p>

  <p>— Siz cehennemden söz ediyorsunuz.</p>

  <p>— En baştan beri, herkesin konuştuğu tek şey bu.</p>
</body>
</html>
