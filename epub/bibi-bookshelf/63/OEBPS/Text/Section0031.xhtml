<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>26</h2>

  <p>Otoyol üzerindeki bir dinlenme alanında uyandım.</p>

  <p>Zaman ve mekân kavramının dışında.</p>

  <p>Yarı uykulu, saatime baktım; dördü on geçiyordu, sabah vakti. Avallon ile Dijon arasında bir yerlerde olmalıydım. Geceyarısı civarında bir park alanında biraz dinlenmeye karar vermiştim. Sonuç, hiçbir şey hatırlamadan geçen dört saatlik bir koma hali.</p>

  <p>Her yerim uyuşmuş bir halde arabadan çıktım. Yük kamyonları park yerinde uyuyorlardı. Ağaçlar kuzey rüzgârının şiddetiyle eğiliyorlardı. Aceleyle işedim ve titreyerek Audi'ye geri döndüm.</p>

  <p>Bir sigara yaktım. İlk fırt boğazımı parçaladı. İkincisi gırtlağımı yaktı. Üçüncüsü iyi geldi. Uzakta ışıklar görünüyordu. Bir benzin istasyonu olmalıydı. Kontak anahtarını çevirdim. Önce depoyu fulledim. Ardından, acilen bir kahve içtim.</p>

  <p>Birkaç dakika sonra, yeniden yoldaydım, yol boyunca topladığım bilgileri zihnimden geçiriyordum. Bir ayağı İsviçre'de bir ayağı Fransa'da olan Doubs Nehri kıvrıla kıvrıla 1 500 metre yüksekliğe kadar çıkıyordu. Sartuis, nehrin yukarı kısmında, jeolojik katmanlardan oluşmuş ve küçük vadilerle kaplı bir bölgenin zirvesinde bulunuyordu. Arabayı kullanırken, henüz Fransız olan ve hâlâ İsviçreli olmayan bu yerleri hayal etmeye çalıştım. Gerçek bir <i>no man's land.</i></p>

  <p>Günün ilk ışıklarıyla birlikte Besançon göründü.</p>

  <p>Şehir, bir çukurun içinde kale kalıntılarının üstüne inşa edilmişti. Merkeze doğru inildikçe yol boyunca bahçelerle bölünmüş surlarla, hendeklerle, mazgallarla karşılaşılıyordu. Bütün bunlar bir komando eğitim alanını çağrıştırıyordu, koş, tırman, atla, sipere yat...</p>

  <p>Günün tam olarak doğmasını beklemek için bir kafeye oturdum. Ceza Mahkemesi'nin yerini bulmak üzere şehir planını açtım. Evet, tam da karşımda duran tahkimli binaydı. Bu tesadüfü hayra yordum.</p>

  <p>Yanılmışım; bina onarımdaymış. Mahkeme geçici olarak şehrin öbür ucuna Brégille tepesine taşınmış. Yeniden yola koyuldum ve yarım saat sağda solda dolandıktan sonra yerini buldum. Mahkeme eski bir saat fabrikasına yerleşmişti. Tepedeki ormanın ortasında bir binaydı.</p>

  <p>Giriş kapısında hâlâ "France Ébauche" logosu kazılıydı. İçeride her şey buranın bir fabrika olduğunu hatırlatıyordu: boyalı beton duvarlar, <i>fenwick'</i>lerin geçebileceği genişlikte koridorlar, insanlarca kullanılan yük asansörü. Her odanın yeni işlevini belirten, kapılara yapıştırılmış kâğıtlar: nöbetçi savcılık, zabıt kâtibi, istinaf mahkemesi... Merdivene yöneldim ve sorgu yargıçlarının katına çıktım. Savcı yardımcısının bürosunun önünden geçerken, havayı koklamak için içeri girmeye karar verdim.</p>

  <p>Kapı açıktı. Masada oturan genç adamın yanında iki kadın vardı. Biri bilgisayarında yazı yazıyor, diğeri ise telefon görüşmesi yapıyordu, telefonun konferans tuşuna basmış not alıyordu.</p>

  <p>— İntihar mı? Emin misin?</p>

  <p>Selam verdim. Adam gülümseyerek ayağa kalktı. Sahte bir isimle kendimi gazeteci olarak tanıttım. Savcı yardımcısı beni dinledi. Üstündeki, vücudunu saran yeşil kadife pantolon ve yaprak desenli gömlekle Peter Pan'a benziyordu. Sylvie Simonis adını telaffuz edince, şaşkınlıktan donakaldı:</p>

  <p>— Simonis davası diye bir şey yok.</p>

  <p>Arkasında duran kâtibe telefona doğru eğildi:</p>

  <p>— Anlamıyorum, kendini mi boğmuş?</p>

  <p>O anda blöf yapmaya karar verdim.</p>

  <p>— Manastırın parkında bulunan bu kadının cesediyle ilgili haziran ayında birçok haber aldık. O zamandan beri, hiçbir şey yok. Soruşturma kapandı mı?</p>

  <p>Peter Pan heyecanlandı:</p>

  <p>— Bu hikâyede sizi ilgilendirebilecek bir şey göremiyorum.</p>

  <p>— Aldığımız bilgilerde çelişkiler vardı.</p>

  <p>— Çelişkiler mi?</p>

  <p>— Örneğin, ceset, kurtarma görevlileri tarafından teşhis edildi. Yani yüzü bozulmamıştı. Diğer bir haber ise ileri derecede bir bozulmadan söz ediyordu. Bu bize imkânsız gibi geldi.</p>

  <p>Savcı yardımcısı ensesini ovuşturdu. Arkasında duran kâtibe sesini yükseltti:</p>

  <p>— Naylon torbayla mı? Naylon torbayla mı boğulmuş?</p>

  <p>Adam ikna olmamış gibiydi:</p>

  <p>— Bu ayrıntıları hatırlamıyorum.</p>

  <p>— En azından yargıcı tanıyorsunuz, değil mi?</p>

  <p>— Tabii ki. Bayan Corine Magnan.</p>

  <p>Memure telefonda bağırmaya başlamıştı:</p>

  <p>— Başka mı? Başka naylon torbalar da mı var?</p>

  <p>Kendime hâkim olamayıp, hoparlörden jandarmanın cevabını duyabilmek için kulak kabarttım.</p>

  <p>— Bir düzine kadar bulduk, dedi ciddi bir ses. Hepsinin de ağzı aynı tarz düğümle bağlanmıştı.</p>

  <p>Savcı yardımcısının omzunun üzerinden kâtibeye seslendim:</p>

  <p>— Ona sorun, kurbanın ağzında bir mendil var mıymış, naylon torbanın altında.</p>

  <p>Kız afallamış bir halde bana baktı. Bu arada, jandarma cevap verdi:</p>

  <p>— Ağzı pamukla doluydu. Yanınızdaki kim?</p>

  <p>— İntihar değil, dedim. Bu bir kaza.</p>

  <p>— Olay hakkında ne biliyorsunuz? diye sordu kadın gözlerini bana dikerek.</p>

  <p>— Adam mastürbasyon yapıyordu muhtemelen, diye devam ettim. Oksijen yoksunluğu cinsel hazzı artırır. En azından iddia edilen bu. Sade'da da bu teknik vardır. Adamınız naylon soluğunu kesmesin diye pamuğu ısırdıktan sonra başının üstünden torbayı düğümlemiş olmalı. Maalesef, düğümü zamanında çözmeyi başaramamış.</p>

  <p>Açıklamalarım karşısında bir anlık bir sessizlik oldu. Hoparlörden gelen ses yineledi:</p>

  <p>— Yanınızda kim var? Konuşan kim?</p>

  <p>— Otopside, diye ekledim. Eminim cinsel organına giden kılcaldamarların şişmiş olduğu tespit edilecektir. Adam ereksiyon halindeydi. Bir kaza. İntihar değil. "Erotik" bir kaza.</p>

  <p>Savcı yardımcısının ağzı açık kalmıştı.</p>

  <p>— Nasıl bunu biliyorsunuz, siz?</p>

  <p>— Değişik olaylar uzmanı. Paris'te bu çok sık olur. Corine Magnan'ın bürosu ne tarafta?</p>

  <p>Koridorun sonundaki kapıyı işaret etti. Birkaç adım ötedeydi. Kapıyı çaldım. İçeriden gelen ses girmemi söyledi. Karşımda ellili yaşlarda, etrafı kâğıt mendil kutularıyla çevrili bir kadın buldum. Yan tarafındaki iki masa da boştu. Kızıldı ve birden Luc'e olan benzerliği dikkatimi çekti. Aynı beyaz ten, aynı kuru çillerle kaplı cilt. Tek fark, kızıllığı ışıldamıyordu, donuk bir kızıllıktı. Düz, kızıl kahverengi saçları küt kesilmişti.</p>

  <p>— Bayan Corine Magnan?</p>

  <p>Onaylayarak başını salladı ve burnunu sildi:</p>

  <p>— Affedersiniz, dedi burnunu çekerek. Servisimde nezle salgını var. Bu yüzden bugün yalnızım. Ne istiyordunuz?</p>

  <p>Bir adım attım ve sahte kimliğimle kendimi tanıttım.</p>

  <p>— Gazeteci mi? diye tekrar etti. Paris'ten? Ve haber vermeden geliyorsunuz?</p>

  <p>— Bu riski göze altım, evet.</p>

  <p>— Kendinize güveniyorsunuz. Hangi davayla ilgileniyorsunuz?</p>

  <p>— Sylvie Simonis cinayeti.</p>

  <p>Yüz hatları gerildi. Savcı yardımcısınınki gibi şaşkınlık ifadesi değildi bu. Daha çok kuşku dolu bir tavırdı onunkisi.</p>

  <p>— Hangi cinayetten bahsediyorsunuz?</p>

  <p>— Bunu söyleyecek olan sizsiniz. Paris'te, bize pek çok haber geldi.</p>

  <p>— Yedi yüz kilometreyi boşuna geldiniz. Üzgünüm. Sylvie Simonis'in ölüm sebebini bilmiyoruz.</p>

  <p>— Peki otopsi?</p>

  <p>— Hiçbir işe yaramadı. Ne o açıdan ne bu açıdan.</p>

  <p>Corine Magnan'ın nasıl bir yargıç olduğunu bilmiyordum, fakat kötü bir yalancıydı. Ve o kadar umursamazdı ki; inandırıcı olmaya bile çabalamıyordu. Arkasındaki duvarda nakışla işlenmiş bir mandala asılıydı. Tibetli Budistlere göre evrenin simgesel tasviri. Rafın üstünde de bronzdan küçük bir Buda heykeli duruyordu. Israr ettim:</p>

  <p>— Ceset farklı çürüme evreleri gösteriyormuş.</p>

  <p>— A o... adli tabibe göre sıradışı bir şey değildi. Organların çürümesiyle ilgili kesin kurallar yoktur. Bu alanda her şey mümkündür.</p>

  <p>Gazeteci rolü oynadığıma pişman olmuştum. Yargıç böyle salakça bir şeyi Cinayet Masası'ndan bir polise söylemeye asla cesaret edemezdi. Yeniden burnunu sildi ve silindir biçiminde küçük teneke bir kutuyu eline alarak açtı. Parmaklarını içine daldırdı ve şakaklarına masaj yapmaya başladı.</p>

  <p>— Kaplan merhemi, diye açıkladı. Beni ancak bu rahatlatıyor...</p>

  <p>— Kadının ölüm sebebi neydi?</p>

  <p>— Hiçbir şey bilinmiyor. Tekrar söylüyorum. Kaza, intihar; ceset bize bir ipucu vermiyor. Sylvie Simonis çok yalnız biriymiş. Yakın çevresiyle ilgili soruşturma da bir sonuç vermedi. Durdu ve kuşkulu gözlerle bana baktı. Anlamadım. Hangi gazetede çalışıyorsunuz tam olarak?</p>

  <p>Arkamdan kapıyı kapamadan önce başımla selam verdim. Ağaçların yaprakları koridorun camlarına vuruyordu. Zor bir soruşturma olacağını biliyordum. Fakat durum daha da ciddi görünüyordu.</p>
</body>
</html>
