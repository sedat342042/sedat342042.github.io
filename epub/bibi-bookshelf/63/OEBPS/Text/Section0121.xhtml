<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>113</h2>

  <p>İki saat sonra, Vallorbe'da sınırı geçiyordum. Pontarlier'ye kadar E23'ü takip ettim, sonra Morteau yönüne saptım, Doubs boyunca ilerledim. Bir saat daha yol aldıktan sonra Sartuis gözüktü. Bu kadar acının arasında, küçük de olsa bir ışık parıldıyordu: Manon'u bulacaktım ve onu korumam altına alacaktım.</p>

  <p>Vadiye doğru inerken, aşağıda, Sartuis'nin lüks konutlarının bulunduğu mahalleye doğru yol alan bir jandarma minibüsü gördüm; tepe lambası açıktı, ancak siren çalmıyordu. Cep telefonuma uzandım.</p>

  <p>— Foucault!</p>

  <p>— Onu bulamadım, Mat.</p>

  <p>— Hiç ipucu yok mu?</p>

  <p>— Hayır.</p>

  <p>— Ya diğerleri?</p>

  <p>— Onlar da. Jura'ya döndüğünü düşünüyorlar.</p>

  <p>— Neden?</p>

  <p>— Luc'ün düşüncesi bu yönde.</p>

  <p>— Luc mü?</p>

  <p>— Haberi ona Corine Magnan verdi. Tek kelime etmeden dinledi. Her geçen gün biraz daha aklını yitiriyor. Sadece onları Manon'un öldürdüğünü ve onu Sartuis'de aramak gerektiğini söyledi. Kaynağına döneceğini belirtti. Annesinin evine...</p>

  <p>Luc gerçek bir falcıydı. Telefonu kapattım ve yeniden gaza yüklendim. Jandarmanın mavi tepe lambası dağların yamaçlarına vuruyordu. Onlardan önce ulaşmalı, Manon'u kurtarmalıydım. Gaz pedalına biraz daha yüklendim.</p>

  <p>Şehrin girişinde, sola saptım. Demiryolu boyunca uzanan, ne kavşağı ne de trafik ışıkları olan bir yol hatırlıyordum. Dördüncü vitese geçtim, saatte yüz otuz kilometreyle gidiyordum. Farlarım, yolun kenarındaki ağaçları sanki köklerinden söküyordu.</p>

  <p>Dört dakika sonra Sartuis'nin zengin mahallesini geride bırakıyordum. Minibüsün ışıkları hâlâ ovada yanıp sönüyordu. Ama artık arkamda kalmıştı. Onların önüne geçmiştim. Manon'a kavuşmama sadece iki dakika kalmıştı.</p>

  <p>Piramit biçimli evi gördüm. Beyaz badanalı koca duvarını, büyük camlarını. Hiç ışık yoktu. Evin arkasına dolandım ve Manon'u cebinden aradım.</p>

  <p>— Geldim. Neredesin?</p>

  <p>— Garajda.</p>

  <p>Evin yanındaki kulübeye doğru koştum. Jandarma arabasının mavi ışığı gitgide büyüyor, sanki tüm vadiyi aydınlatıyordu. Kapıya vurdum. Ağır ağır açıldı.</p>

  <p>Geçen her dakika etimden bir parça koparıyordu.</p>

  <p>Manon karanlığın içinde belirdi. Aydınlık yüzü, dudaklarının buğusuyla puslanmıştı. Mırıldandı:</p>

  <p>— Buraya neden geldiğimi bilmiyorum. Bu ev bütün korkularımı yok ediyor. Ben...</p>

  <p>— Gel.</p>

  <p>Manon eşikten çıktı. Hareketleri ürkek ve hızlıydı. Minibüsün ışıkları artık iyice görünür hale gelmişti.</p>

  <p>— Bunlar kim? Polis mi?</p>

  <p>— Acele et, sana söylüyorum.</p>

  <p>— Benim burada olduğumu biliyorlar mı?</p>

  <p>— Yeni bir gelişme oldu.</p>

  <p>— Ne?</p>

  <p>Jandarma birkaç yüz metre uzağımızdaydı. Fısıldadım:</p>

  <p>— Laure, Luc'ün karısı. Öldürülmüş. İki küçük kızıyla birlikte.</p>

  <p>Manon küçük bir çığlık attı. Gözlerini minibüsün geldiği yöne çevirdi:</p>

  <p>— Bunu benim yaptığımı mı düşünüyorlar?</p>

  <p>Cevap vermedim, elini tuttum ve onu arabaya doğru çektim. Direndi. Ona doğru dönüp bağırdım:</p>

  <p>— Gel, kahretsin!</p>

  <p>Çok geçti. Minibüs yolun ağzında belirmişti bile. Manon'u çekiştirdim, arabanın kapısını açtım ve içeri, sürücü koltuğuna doğru ittim. Eline anahtarları tutuşturdum. Bir geceyi daha üniformalıların arasında geçiremezdi. Yarına kadar, ben taksi şoförünü bulup ifadesini alana kadar saklanacaktı.</p>

  <p>— Git. Çabuk.</p>

  <p>— Ya sen?</p>

  <p>— Burada kalıyorum. Zaman kazanacağım.</p>

  <p>— Hayır, ben...</p>

  <p>Anahtarları tutan avucunu kapattım.</p>

  <p>— İsviçre'ye git. Sınırı geçince beni ara.</p>

  <p>İstemeye istemeye motoru çalıştırıp hareket etti. Bağırdım:</p>

  <p>— Sınırı geç! Ve beni ara.</p>

  <p>Sanki yüzümün bütün ayrıntılarını hafızasına kazımak istermiş gibi camdan bana baktı. Jandarma minibüsünün mavi ışıkları çoktan yüz hatlarında hüzünlü gölgeler oluşturmaya başlamıştı. Motoru öttürerek geri geri gitti.</p>

  <p>Döndüm ve yola doğru yürüdüm. Minibüs durdu. Jandarmalar arabadan atladı ve ellerinde silahlarıyla bana doğru koştu. İçlerinden biri bağırdı:</p>

  <p>— Burada ne yapıyorsunuz?</p>

  <p>Kimliğimi çıkarmak için hamle yaptım.</p>

  <p>— Kımıldama!</p>

  <p>Ancak hüviyetimi çıkarmayı başarmıştım. Farlardan yayılan ışık huzmesine doğru tuttum:</p>

  <p>— Ben polisim.</p>

  <p>Adamlar biraz yavaşlarken, siyah anoraklı bir subay hepsinin önüne geçti:</p>

  <p>— Adın?</p>

  <p>— Mathieu Durey, Paris Cinayet Masası.</p>

  <p>Adam kimliğimi aldı:</p>

  <p>— Bir soruşturma üzerinde çalışıyorum. Ben...</p>

  <p>— Evinden sekiz yüz kilometre uzakta mı?</p>

  <p>— Açıklayabilirim.</p>

  <p>— Çok isterim, evet. Kimliğimi cebine attı, sonra omzumun üzerinden açık garaj kapısına baktı. Çünkü daha çok bu bir haneye tecavüzü andırıyor.</p>

  <p>Adamlarına döndü:</p>

  <p>— Sizler, evi arayın! Yeniden bana baktı. Araban nerede?</p>

  <p>— Yolda arızalandı. Yürüyerek geldim.</p>

  <p>Subay ses çıkarmadan beni inceliyordu. Formole bulanmış pardösü, kanlı bir yüz, yana kaymış bir yaka. Jandarma ağır ağır nefes alıyordu. Farların ışığı arkasından vurduğu için yüzünü seçemiyordum. Sentetik kürk yakası karanlıkta parlıyordu.</p>

  <p>— Açık konuşmuyorsun, dostum, diye homurtuyla söylendi. Bize her şeyi anlatman gerekecek, bütün ayrıntısıyla.</p>

  <p>— Sorun değil.</p>

  <p>Bir jandarma koşarak arkasında belirdi.</p>

  <p>— Kadın burada değil, Yüzbaşım.</p>

  <p>Subay, sanki beni daha iyi görmek ister gibi bir adım geriledi. Gözlerini benden ayırmadan diğer jandarmaya sordu:</p>

  <p>— Ya garaj?</p>

  <p>— Kimse yok, Yüzbaşım.</p>

  <p>Öfkeyle ellerini birbirine vurdu.</p>

  <p>— Tamam. Dönüyoruz. Ve bu beyi de götürüyoruz. Bize anlatacak çok şeyi var. Manon Simonis'le ilgili.</p>

  <p>Döndü ve önceden fark etmediğim lacivert renkli bir arabaya yöneldi. Yolcu kapısını açtı, içeri doğru eğildi. Bir telsize konuşmaya başladı:</p>

  <p>— Brugen konuşuyor. Dönüyoruz... Hayır, burada değil. Yeniden bana baktı. Ama bir şey bana fazla uzakta olmadığını söylüyor...</p>

  <p>Brugen. Bu ismi hatırlıyordum. Sarrazin'in dosyalarını alan ve soruşturmaya onun kaldığı yerden devam eden jandarma yüzbaşısı. Bu iyi mi yoksa kötü bir haber miydi bilmiyordum?</p>

  <p>İki jandarma minibüse kadar bana eşlik etti. Arabaya binemezdim. Arka kapıyı açtılar. Sinmiş tütün ve yağlı metal kokusu burun deliklerime hücum etti. Hâlâ telsizle konuşan subayın sesini duyuyordum:</p>

  <p>— Bütün yollara barikat istiyorum. Besançon, Pontarlier, sınıra giden yollar... Her aracı durdurun. Hepsi bu... Ve unutmayın: silahlı olabilir!</p>

  <p>Manon'un bu kadar önlemden kurtulma şansı neydi? Çoktan sınıra ulaşmış olması için dua ediyordum. Zaten bunu başardığında beni arayacaktı, sonra arabanın içinde birkaç saat kestirecek ve uyandığında ben yanında olacaktım, her şeyi çözüme kavuşturarak.</p>
</body>
</html>
