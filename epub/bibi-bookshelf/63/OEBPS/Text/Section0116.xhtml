<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>108</h2>

  <p>— Bir sorunumuz var?</p>

  <p>— Nasıl bir sorun.</p>

  <p>— Luc KKHG durumunda. Kurul Kararıyla Hastanede Gözetim. Tehlikeli olmaya başlamış.</p>

  <p>— Kimin için?</p>

  <p>— Kendisi için. Başkaları için. Tecrit hücresinde tutuyoruz.</p>

  <p>Pascal Zucca'nın daha önceki görüşmemizdeki kaygısızlığından eser yoktu. Yüz ifadesinden gerginliği belli oluyordu. Bir daha sordum:</p>

  <p>— Ne oldu?</p>

  <p>— Luc bir kriz geçirdi. Çok şiddetli.</p>

  <p>— Birine mi saldırdı?</p>

  <p>— Hayır. Ancak tıbbi malzemeleri parçaladı. Bir lavaboyu kırdı.</p>

  <p>— Lavaboyu mu?</p>

  <p>— Bu tür gösterilere, davranışlara alışkınız.</p>

  <p>Cebinden bir sigara çıkardı. Marlboro Light. Zippomla yaktım. Derin bir nefes çektikten sonra mırıldandı:</p>

  <p>— Ancak... bu kadar çabuk olmasını beklemiyordum.</p>

  <p>— Numara yapmış olamaz mı?</p>

  <p>— Eğer numaraysa, son derece başarılı.</p>

  <p>— Onu görebilir miyim?</p>

  <p>— Elbette.</p>

  <p>— Neden, "elbette"?</p>

  <p>— Çünkü o da sizi görmek istiyor. Zaten bu yüzden hücresinin altını üstüne getirdi. Önce yargıçla konuştu, sonra sizin gelmenizi istedi. Şantajına boyun eğmek istemedim. Sonuçta, her şeyi kırdı.</p>

  <p>Lombozlarla dolu koridorda yürümeye başladık. Zucca mekanik bir şekilde yürüyordu, bir önceki günkü koşucudan eser yoktu. Beni bir konsültasyon odasına aldı. Bir masa, bir yatak, ilaç dolapları. Zucca, başka bir odaya bakan camın storunu araladı.</p>

  <p>— Orada.</p>

  <p>Storun şeritlerinin arasından içeri baktım. Luc çıplaktı, yere oturmuştu, üzerinde judo giysisine benzeyen beyaz ve kalın bir örtü vardı. Hücre bomboştu. Kapı kolu yoktu. Duvarlar, tavan ve zemin bembeyazdı, tutunacak herhangi bir şey gözükmüyordu.</p>

  <p>— Şimdilik sakin, dedi Zucca. Haldol'ün etkisinde, öncelikle deliriumundan gerçeği ayırt etmesini sağlayacak bir antipsikotik. Ayrıca sakinleştirici bir iğne de yaptık. Rakamlar size bir şey ifade etmeyecektir, ancak etkili dozlar verdik. Anlamıyorum. Bu kadar kısa bir sure içinde, böyle bir kriz...</p>

  <p>Camın diğer tarafındaki en iyi dostuma bakıyordum. Örtünün altına büzülmüş, hareketsiz duruyordu. Kılsız teni, kazınmış kafası, ifadesiz yüzü, bomboş olan bu odanın içinde kaybolup gitmişti. Sanki bir çağdaş sanat performansıydı. Nihilist bir eser.</p>

  <p>— Beni anlayabilir mi?</p>

  <p>— Sanırım, evet. Sabahtan beri hiç konuşmadı. Gelin size kapıyı açayım.</p>

  <p>Salondan çıktık. Anahtarı kilide sokarken sordum:</p>

  <p>— Gerçekten tehlikeli mi?</p>

  <p>— Artık değil. Yine de varlığınız onu rahatlatacaktır.</p>

  <p>— Neden bana daha önce haber vermediniz?</p>

  <p>— Gece büronuza mesaj bıraktık. Bende cep numaranız yok. Luc de hatırlayamadı.</p>

  <p>Kapı tokmağını tuttu, sonra bana doğru döndü:</p>

  <p>— Dünkü konuşmamızı hatırlıyor musunuz? Luc'ün bilinçaltının derinliklerinde gördüğü şeyi.</p>

  <p>— Nasıl unuturum. Cehennemden söz etmiştiniz.</p>

  <p>— Bu hayalleri bugün daha sık görüyor. Yaşlı adam. Suratların oluşturduğu duvarlar. Koridordaki iniltiler. Luc korkuyor. Dün gece sergilediği şiddetin nedeni bu korku. Aklını kaçıracak halde.</p>

  <p>— Bu bir tür panik krizi mi?</p>

  <p>— Pek sayılmaz. Saldırgan, acımasız ve kaba. Size anlatmam çok zor.</p>

  <p>— Yani onun ruhunu Şeytan'a sattığını mı söylemek istiyorsunuz?</p>

  <p>— Eski çağlarda olsaydı, yakılırdı.</p>

  <p>— Durumunun daha da kötüye gideceğini mi düşünüyorsunuz?</p>

  <p>— Henri-Colin'e kapatılması söz konusu. Tehlikeli hastaların konulduğu bir yer. Bana göre bunun için daha erken. Her şey yoluna girebilir.</p>

  <p>Odaya girdim, kapı arkamdan kapandı. İçerideki her ayrıntı bir tokat gibi yüzümde patladı. Tavandan yayılan beyaz ışık. İhtiyaç gidermek için bir köşeye konmuş kırmızı kova. Bir jimnastik minderini andıran, Luc'ün üzerinde oturduğu şilte.</p>

  <p>— Nasılsın? diye sordum sözüm ona neşeli bir ses tonuyla.</p>

  <p>— Mükemmel!</p>

  <p>Sırıttı, sonra üşüyormuş gibi iyice örtünün altına büzüldü. Aslında, içeride boğucu bir sıcak vardı. Kravatımı gevşettim:</p>

  <p>— Beni mi görmek istedin?</p>

  <p>Kasılır gibi oldu, başı öne eğikti. Bacağı örtünün kıvrımının arasından gözüktü. Hiddetle kaşıdı. Bir dizimi yere koyarak yeniden sordum:</p>

  <p>— Beni neden görmek istedin? Sana nasıl yardım edebilirim?</p>

  <p>Kafasını kaldırdı. Kızıl kaşlarının altında, gözbebeklerinin sarımsı, coşkulu bir parlaklığı vardı.</p>

  <p>— Senden benim için bir şey yapmanı istiyorum.</p>

  <p>— Söyle.</p>

  <p>— İsa'nın yakalandığı zaman söylediği meseli hatırlıyor musun?</p>

  <p>Gözlerini tavana dikti, yüksek sesle söylemeye başladı:</p>

  <p><i>— "İsa, üzerine gelmiş olan başkâhinlere, mabedin kumandanlarına ve ihtiyarlara dedi: 'Ben her gün sizinle mabette olduğum zaman, siz bana el uzatmadınız; fakat bu sizin saatinizdir ve karanlığın kudretidir!'"</i></p>

  <p>— Anlamıyorum.</p>

  <p>— Karanlığın saatidir, Mat. Kötü kazandı. Artık geriye dönüş yok.</p>

  <p>— Sen neden bahsediyorsun?</p>

  <p>— Kendimden.</p>

  <p>Titredi. Soğuk galip gelmiş gibiydi, sanki kemiklerine kadar üşüyordu.</p>

  <p>— Kendimi kurban ettim, Mat. Vukovar'da silaha sarıldığım gibi kendimi öldürdüm, ama bu kez bir özgürlüğe kavuşma, bir iyileşme söz konusu değil. Şeytan büyük bir fatih. Beni ele geçirdi. Bütün kontrolü kaybettim.</p>

  <p>Gülümsemeye çalıştım, ama başaramadım. Luc bir din şehidiydi. Sadece hayatını değil, ruhunu da kurban etmişti. Tanrısal selamete ulaşamayacaktı, çünkü onun şahadeti tamamen bu selameti reddetmeye dayanıyordu.</p>

  <p>Kesik kesik bir kahkaha attı:</p>

  <p>— Aslında kendimi özgürleşmiş hissediyorum. İyinin bu zoraki sonsuzluğunu artık duymuyorum. Dümeni bıraktım ve rotadan saptım.</p>

  <p>— Kendini bırakmamalısın.</p>

  <p>— Hiçbir şey anlamamışsın, Mat. Ben bir Işıksız'ım. Yapabileceğim tek şey, tanıklık etmek. İşaretparmağını şakağına dayadı. Burada, kafamın içinde olan biteni tanımlamak.</p>

  <p>Sustu, kamburlaşmıştı, ruhunu mikroskop altında inceler gibi dikkat kesilmişti:</p>

  <p>— Düşüşümü sağlayan bir başka yan daha var bende. Ürkmüş, kormuş bir yan. Ancak diğer yanım gitgide büyüyen bu özgürlükten zevk alıyor. Beynimin içinde patlayarak yayılan bir mürekkep poşeti gibi. Sırıttı. Girdim, Mat. İblislerin arasına sızdım. Kısa bir süre zarfında da benliğimi yitireceğim.</p>

  <p>Sinirlenmeye başlıyordum. Benim bütün mücadelem bu tür söylemlere, bu tür duruşlara karşı çıkmaktı. Bu soruşturmayı somut, akılcı bir tarafa çekmeye çalışıyordum, oysa Luc şeytan saçmalıkları içinde yuvarlanıp gidiyordu.</p>

  <p>— Benden bir şey yapmamı istiyordun, dedim, sabırsızca. Nedir?</p>

  <p>— Ailemi koru.</p>

  <p>— Kimden?</p>

  <p>— Benden. Bir veya iki gün sonra dehşet, korku salmaya başlayacağım, tehlikeli biri olup çıkacağım. Ve önce yakınlarımdan başlayacağım.</p>

  <p>Elimi omzuna koydum:</p>

  <p>— Luc, burada tedavi olacaksın. Korkacak hiçbir şey yok. Sen...</p>

  <p>— Kapa çeneni. Hiçbir şey bilmiyorsun. Çok yakında, bu tecrit hücresi bana engel olamayacak. Çok yakında hepiniz bana güveneceksiniz. Görünüşte, akıl sağlığıma kavuşmuş olacağım. İşte o zaman gerçekten tehlikeli biri olup çıkacağım...</p>

  <p>Derin bir iç çektim:</p>

  <p>— Somut olarak ne yapmamı istiyorsun?</p>

  <p>— Evimin önüne polis koy. Laure'u koru. Kızları koru.</p>

  <p>— Bu çok saçma.</p>

  <p>Keskin bakışlarını bana çevirdi, sanki beynimin içine nüfuz etmek istiyordu.</p>

  <p>— Tek tehdit ben değilim, Mat.</p>

  <p>— Başka kim var?</p>

  <p>— Manon. İntikam almak isteyecektir.</p>

  <p>Bu kadar saçmalık yeterdi. Ayağa kalktım:</p>

  <p>— Tedavi olman gerekiyor.</p>

  <p>— Beni dinle!</p>

  <p>Kısa bir süre, öfkeden suratı çirkinleşti. Kısa bir süre odada Şeytan'ın hâkimiyetini hissettim.</p>

  <p>— Onun aleyhine tanıklık ettiğim için beni affedeceğini mi sanıyorsun? Onu tanımıyorsun. Onun ruhunu bilmiyorsun. Onun içinde yaşayan varlığı bilmiyorsun. Fırsat bulduğunda harekete geçecektir. Benim için değerli olan şeyi yok edecektir. Onun masumiyeti bir maske. O Şeytan'la besleniyor. Ve o beni asla affetmeyecek. Onun sırrını açığa çıkarıyorum, anlıyor musun? Bunu önlemeye çalışacaktır. Ve benim yakınlarımdan intikam almak isteyecektir.</p>

  <p>— İyice saçmalıyorsun.</p>

  <p>— Bunu yap, ailemi koru. Dostluğumuz için.</p>

  <p>Bir adım geriledim. Zucca'nın bizi camın ardından izlediğini biliyordum. Gelip bana kapıyı açacaktı. Luc'ün, komadan çıktıktan sonra hatırladıklarını sorgulamayı düşünmüştüm. Sürekli olarak yanına gelen, onunla ilgilenen bir doktor hatırlıyor mu öğrenmek istiyordum. Olası bir Araf Ziyaretçisi'ni.</p>

  <p>Ama bütün soruları sormaktan vazgeçtim.</p>

  <p>Haldol veya değil, Luc gerçek ile deliriumu arasında kesinlikle bir ayrım yapamıyordu.</p>

  <p>Arkamda kapının açıldığını duydum. Luc şiltesinin üzerinde doğruldu:</p>

  <p>— Polisleri yolla. Rica ediyorum. Bunu yapabilirsin, değil mi?</p>

  <p>— Sorun değil. Bana güven.</p>
</body>
</html>
