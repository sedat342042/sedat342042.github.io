<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>23</h2>

  <p>Eve dönünce, üstümü değiştirdim sonra panjurları kapattım. Karanlıkta bilgisayarın karşısına oturdum ve Google'da araştırmaya başladım. Sarty, Sartoux ve Sarpuits kelimelerini Franche-Comté bölgesiyle eşleştirerek tuşladım. Birçok yanıt geldi, ama içlerinde en akla yatkını, Haut-Doubs'taki "Sartuis"ydi. Burası, İsviçre sınırında, Morteau yakınlarında küçük bir kentti.</p>

  <p>Ardından yeni aramalar yaptım.</p>

  <p>Önce yerel gazeteleri bulmaya çalıştım. Nancy merkezli <i>L'Est républicain,</i> Besançon'daki <i>Le Courrier du Jura,</i> Lyon merkezdeki, <i>Le Progrès</i> ve Mulhouse'un kuzeydoğusunda çıkan <i>Le Pays. L'Est républicain'</i>in arşivine girdim ve peş peşe birkaç kelimeyi tuşladım: Sartuis, haziran, 2002, ceset, cinayet, kadın... Ve 28 haziran tarihli nüshada tek bir habere rastladım.</p>

  <blockquote style="margin: 20px 0 20px 40px; border: none; padding: 0px;">
    <p><b>Notre-Dame-de-Bienfaisance'da bir ceset bulundu</b></p>

    <p>Dün sabah, Sartuis'den (Haut-Doubs) birkaç kilometre uzakta, Notre-Dame-de-Bienfaisance Vakfı Doğal Parkı'nda çıplak bir kadın cesedi bulundu. Edindiğimiz bilgiye göre ceset vakfın müdiresi Marilyne Rosarias tarafından manastırın yukarısındaki bir yaylada görüldü.</p>

    <p>Büyük olasılıkla uzun bir süre yayladaki ormanda kalan ceset bozulmuş ve tamamen çürümüş. Son günlerde yağan şiddetli yağmurların etkisiyle çamurla birlikte aşağıya, yaylanın alt kısmına sürüklenmiş.</p>

    <p>Ceset kime ait? Ne zaman öldürüldü? Öldürülme sebebi ne? Şu an için ne kurtarma görevlileri ne de jandarma bu sorulara cevap verebiliyor, ama bir kaza varsayımı en çok üzerinde durulan şey. Trekking meraklısı bir sporcunun düşmüş; ya hemen ya da ıssız ormanda birkaç gün sonra ölmüş olabileceği söyleniyor.</p>

    <p>Yine de, ormanda sürekli dolaşan korucular ve vakıf personeli tarafından cesedin fark edilmemesi oldukça garip. Bir başka varsayım daha var. Kadın başka bir yerde öldürülmüş ve sonra doğal parka taşınmış olabilir...</p>

    <p>Otopsi bugün, Besançon'da Jean-Minjoz Hastanesi'nde yapılacak, böylece birçok konunun aydınlanması bekleniyor. Öte yandan jandarmanın olay yeri inceleme ekipleri bir ipucu bulmak için bölgeyi araştırıyor. Şu an için dosyadan sorumlu Sorgu Yargıcı Corine Magnan ve başsavcı herhangi bir açıklamada bulunmuyor. Komşu kent Sartuis belediyesi de sessizliğini koruyor. Bölgede bu gizemin mümkün olduğunca çabuk aydınlatılmasını isteniyor, aksi takdirde Doubs'ta başlayan turizm sezonunun zarar göreceğini söyleniyor.</p>
  </blockquote>

  <p>Şaşırmıştım. Cesedin bulunduğu yer –dini bir vakfa ait arazi– aradığım yerle örtüşüyordu, ama cinayetin aynı cinayet olduğundan emin değildim. Ne vahşice açılmış yaralardan ne de şeytan sembollerinden söz ediliyordu. Üstelik Doudou'nun bahsettiği "tüyler ürpertici bir olayı" veya bir "satanist cinayeti"ni akla getiren herhangi bir şey de yoktu.</p>

  <p>Sitede biraz daha dolaştım. Sonraki günlerde konuyla ilgili başka bir makaleye rastlamadım. Otopsi hakkında da bir haber yoktu. Ne savcının ne de yargıcın beyanatı vardı. Bu sessizliğin sebebi neydi? Olay önemsiz bulunduğundan mı gazeteciler üstünde durmamıştı? Hayır. Bir ceset önemsiz olamazdı. Temmuz ayını da taradım. Ama bir sonuç alamadım.</p>

  <p>Courrier du Jura'nın arşivine girdim. Aynı kelimeler. Aynı arama. Daha açık ve kesin bilgilerin yer aldığı 29 haziran tarihli bir habere rastladım.</p>

  <blockquote style="margin: 20px 0 20px 40px; border: none; padding: 0px;">
    <p><b>Sartuis<br />
    Bir kentin laneti</b></p>

    <p>Önceki gün sabah Notre-Dame-de-Bienfaisance Doğal Parkı'nın yaylasında bulunan kadın cesedinin kimliği saptandı. Aslında cesedi götürmekle görevli yardım ekibi daha kadını görür görmez hemen orada tanımıştı. Sylvie Simonis adındaki maktul, 42 yaşında ve Sartuis'de saat tamircisi.</p>

    <p>Tüm Haut-Doubs sakinleri için bu isim uğursuz olayları anımsatıyor. Sylvie Simonis, 88 kasımında öldürülen 8 yaşındaki küçük Manon'un annesiydi. Korkunç olay çözüme kavuşturulamamıştı. Yeni bir ölümün meydana gelmesi ve diğer olayın hâlâ sır perdesiyle örtülü olması eski korkuları depreştirdi. Ve tabii birçok soruyu da beraberinde getirdi.</p>

    <p>Öncelikle cesedin, eski manastır arazisinde bulunma sebeplerini öğrenmek ve ölüm nedenini saptamak imkânsız. Kaza mı? Cinayet mi? İntihar mı? Tanıkların ilk ifadelerine göre cesedin durumu bunu söylemeyi olanaksız kılıyor ve Besançon'da Jean-Minjoz Hastanesi'nde yapılan otopsinin sonuçları henüz bilinmiyor.</p>

    <p>Güvenilir bir kaynaktan aldığımız bilgiye göre, İsviçreli ünlü Locle firması için kendi hesabına çalışan usta saatçi Sylvie Simonis bir hafta önce kaybolmuş. Kimse bunu önemsememiş. Gizemli değil ağzı sıkı bir kadın olan Simonis düzenli aralıklarla İsviçre ile Fransa arasında mekik dokuyormuş ve bazen de hiçbir yaşam belirtisi görülmeyen Sartuis'deki evinden dışarı çıkmıyor, saatlerinin montajını yapıyor, parçaları birleştiriyormuş.</p>

    <p>Cinai bir olay söz konusuysa, bu cinayet ile 1988'deki Manon cinayeti arasında bir ilişki olabilir mi? Bir varsayım yürütmek için henüz çok erken, ama Sartuis'de ve hatta Besançon'da dedikodular başladı bile...</p>

    <p>Öte yandan hem Sartuis Jandarması Araştırma Birimi hem de Besançon mahkemesine bağlı Yargıç Corine Magnan olabildiğince gizlilik içinde soruşturmayı yürütüyor. Sorgu yargıcı muhabirimize yaptığı açıklamada: "Bütün spekülasyonlardan, boşboğazlıklardan uzak durarak tam bir nesnellik içinde bu dosya üzerinde çalışıyoruz. Medyanın bu işe burnunu sokmasına da herhangi bir baskıya da müsamaha göstermeyeceğim" dedi.</p>

    <p>Herkes 1988'i hatırlıyor, küçük kızın cinayeti de büyük bir gizlilik içinde yürütülmüş, biz gazeteciler için olayın gelişimi hakkında bilgi almak imkânsız hale gelmişti. Ancak bu gizliliğin belli bir açıklaması vardı: Grégory olayının neden olduğu travma, olay bizim bölgeden birkaç kilometre uzakta meydana gelmiş ve medyanın aşırı ilgisinden soruşturma olumsuz etkilenmişti. Yine de biz herkesi bilgilendirebilmek amacıyla, bugün bu soruşturmanın her aşamasını bilmek istiyoruz.</p>
  </blockquote>

  <p>Makale, gazetecilerin haber alma haklarına yapılan bir atıfla sona eriyordu. Arkama yaslandım ve düşündüm. Belki bir yerlerden yakalamıştım. "Tüyler ürpertici bir olay". Luc'ün takıntısı. Ama hâlâ Satan'la ilişkili bir şey yoktu.</p>

  <p>Ve özellikle bir ayrıntı dikkatimi çekmişti, aksayan bir yan vardı.</p>

  <p>Makaleyi yeniden okudum, sonra <i>L'Est républicain'</i>e geri döndüm.</p>

  <p>28 hazirandaki haberde "bozulmuş ve tamamen çürümüş bir ceset"ten bahsediliyordu. 29'undaki haber ise kurtarma görevlileri tarafından kadının kimliğinin hemen saptandığını söylüyordu. Bunda bir tutarsızlık vardı. Ceset ya çürümüş ve tanınmaz haldeydi ya da hiç bozulmamış ve tanınabilir durumdaydı.</p>

  <p><i>Courrier du Jura'</i>nın temmuz ayı nüshalarına da göz attım. Tek satır yoktu. Her iki gazetede de olay bir daha açılmamak üzere kapanmış gibiydi. Haberlerin yazarlarına ulaşmaya çalıştım. Ama her ikisi de gazetede değildi ve telefonla, kişisel koordinatlarını elde etmek söz konusu olamazdı.</p>

  <p>AFP'nin Besançon bürosunu aradım. Karşıma genç ve dinamik bir ses çıktı. Bir stajyer olmalıydı. Kendimi tanıttım ve ona Simonis olayından söz ettim.</p>

  <p>— Bir soruşturma mı yürütüyorsunuz? diye sordu meraklı bir ses tonuyla.</p>

  <p>— Bilgi topluyorum. Bana bu konu hakkında ne söyleyebilirsiniz?</p>

  <p>— Merkeze ilk haberi geçen benim. Gerçekten sansasyonel bir haberdi. Bir manastırın yakınlarında bulunmuş bir ceset; son derece iştah kabartıcı, öyle değil mi? Özellikle de bulunan cesedin kimliği: Sylvie Simonis! Zaten jandarma da bize en ufak bir bilgi vermemişti. Yargıçla temas kurdum, sonuç alamadım. Savcı da aynı şekilde. Hatta Notre-Dame-de-Bienfaisance'a bile gittim. Kapıyı açmadılar.</p>

  <p>— Bu suskunluğun sebebi ne?</p>

  <p>— Bunun bir tırmanış kazası olduğuna inanmamızı istiyorlar. Bunda ilginç bir şey olmadığına da. Ben, bunun tam tersini düşünüyorum. Susuyorlar çünkü bir şeyler buldular.</p>

  <p>— Ne gibi?</p>

  <p>— Hiçbir fikrim yok. Şu kaza hikâyesi tam bir çıkmazdı. Bir kere Sylvie Simonis sporcu biri değildi. Sonra Sylvie'nin bir haftadan beri kayıp olduğu biliniyordu. Ayrıca cesedi neden o haldeydi?</p>

  <p>— Ceset gerçekten çürümüş müydü?</p>

  <p>— Kurt kaynıyordu.</p>

  <p>— Cesedi gördünüz mü?</p>

  <p>— Hayır. Ama kurtarma ekibindeki çocuklarla konuştum.</p>

  <p><i>— Courrier du Jura'</i>nın haberine göre kurtarma ekibindekiler yüzünü tanımışlar.</p>

  <p>Gençlere özgü bir kahkaha attı:</p>

  <p>— Bu son derece şaşırtıcı bir durum! Ceset hem çürümüş... hem de çürümemiş!</p>

  <p>— Nasıl yani?</p>

  <p>— Alt kısımları tamamen çürümüş, ama gövdesi daha az bozulmuş. Ve yüzü nikel gibi parlakmış! Sanki... Tereddüt etti. Sanki kadın birkaç kez ölmüş gibi, durumu anlıyor musun? Birbirinden farklı zamanlarda!</p>

  <p>Çocuğun anlattıkları akıl almaz şeylerdi. Ama bu tuhaflık belki de Luc'ün hareket noktasını oluşturuyordu.</p>

  <p>— En azından bunun bir cinayet olduğu biliniyor, değil mi?</p>

  <p>— Hayır. Bize bu konuda hiçbir şey söylenmedi. Bu gizliliği anlıyorum. Sylvie Simonis bölgede bir tabuydu.</p>

  <p>— Küçük kızının öldürülmüş olması yüzünden mi?</p>

  <p>— Elbette! Jura'daki Grégory olayı! On dört yıl geçti en ufak bir ipucu bile yok, ama Sartuis sokaklarında en saçma sapan varsayımlar hâlâ dolaşıyor!</p>

  <p>— İki olayın bağlantılı olduğunu mu düşünüyorsunuz?</p>

  <p>— Kuşkusuz. Özellikle de Sylvie'nin Manon olayındaki rolü açıklığa kavuşmadıkça.</p>

  <p>— Yani?</p>

  <p>— Bir dönem, Sylvie bile cinayet şüphelileri arasındaymış. Ama temize çıkmış. Suçun işlendiği sırada başka bir yerde olduğunu kanıtlamış. Şimdi, on iki yıl sonra o öldü ve yetkililer soruşturmayı örtbas etmeye çalışıyor. Bana göre çok önemli bir şey buldular!</p>

  <p>Bir manastırın yakınında bulunan bir ceset. Birkaç kez ölmüş bir kadın. Öldürülmüş bir çocuk. Evlat katili olduğundan şüphelenilen bir kadın. Böyle bir hikâyede şeytanın bir yeri olmalıydı. Bir türlü akıl erdiremediğim bir başka konuya geçtim:</p>

  <p>— Madem bu dosya sizin bu kadar ilginizi çekti, neden başka haber yapmadınız? Neden bu konu hakkında tek kelime yazılmadı?</p>

  <p>— Elimizde en ufak bir bilgi yoktu.</p>

  <p>— Böyle bir gizlilik bile, başlı başına bir haber. Bir makale konusu.</p>

  <p>— Talimat vardı.</p>

  <p>— Ne talimatı?</p>

  <p>— Mademki bir şey söylenmiyordu, pisliğe çomak sokmanın da âlemi yoktu. Bölge için bu kötü olabilirdi. Sartuis, Doubs'tan yedi kilometre uzakta. Nehrin ceset kaynadığı söylentisinin kulaktan kulağa yayıldığını bir düşünün, hem de turizm mevsiminin ortasında.</p>

  <p>"Sen" diye hitap etmeye başladım:</p>

  <p>— Adın ne?</p>

  <p>— Joël. Joël Saphiro.</p>

  <p>— Kaç yaşındasın?</p>

  <p>— Yirmi iki.</p>

  <p>— Sanırım seni ziyarete geleceğim, Joël. Hem turizm mevsimi de sona erdi.</p>
</body>
</html>
