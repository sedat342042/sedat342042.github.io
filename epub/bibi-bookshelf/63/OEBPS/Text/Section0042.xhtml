<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>37</h2>

  <p>Birkaç kilometre ileride, bir açıklıkta durdum ve buz gibi havayı ciğerlerime çektim. Chopard'ın dosyasını aldım ve kraft zarfı çıkardım. İlk fotoğraflarla birlikte sarhoşluğum geçti, ayılıverdim. Pembe anorak, sedyenin metali, ceset torbası, beyaz bir el. Bir başka fotoğraf. Manon'un bir portresi, hayattayken. Objektife gülümsüyor. Küçük, oval bir yüz. Meraklı bakışları olan, açık renkli iri gözler. Beyaza yakın sarı saçlar. Kaşları ve kirpikleriyle ışıldayan, kırılgan bir güzellik.</p>

  <p>Sonraki fotoğraf Sylvie Simonis'e aitti. Kızı ne denli sarışınsa o da o denli esmerdi. Ve benzersiz bir güzellik. Frida Kahlo gibi gür kaşlar. Kenar kıvrımları belirgin, büyük, çekici bir ağız. Mat bir ten. Sadece gözleri açık renkliydi. Donmuş iki mavi su tanesi. Tuhaf bir biçimde küçük kız annesinden daha yaşlı gözüküyordu. Ve ikisi birbirine hiç benzemiyordu.</p>

  <p>Başımı kaldırdım. Saat 14:00'tü ve güneş çekilmeye başlamıştı. Karanlık ormanın üzerine çöküyordu. Soruşturmama dönme zamanı gelmişti. Cep telefonumu çıkardım.</p>

  <p>— Svendsen! Durey. Dosyaya bir göz atabildin mi?</p>

  <p>— Büyüleyici. Şu senin cinayet, büyüleyici.</p>

  <p>— Saçmalamayı bırak. Bir şey bulabildin mi?</p>

  <p>— Valleret iyi iş çıkarmış, dedi. Özellikle de böcekler konusunda. Yardım almış sanırım, öyle değil mi?</p>

  <p>— Plinkh adında bir adam, adli entomoloji uzmanı. Tanıyor musun?</p>

  <p>— Hayır, ama her şey çok iyi anlaşılıyor. Katil ölümün kronolojisiyle oynamış.</p>

  <p>— Başka?</p>

  <p>— Kullanmış olabileceği asitlerin listesini çıkarmaya başladım.</p>

  <p>— Elde edilmesi zor maddeler mi?</p>

  <p>— Hayır. Hastane veya kimya laboratuvarı. Sadece bir araştırma laboratuvarından söz etmiyorum, herhangi bir üretim birimi de olabilir, çok farklı alanlar mesela; gıda boyaları, dondurma üretimi gibi.</p>

  <p>Foucault'dan, bölgedeki laboratuvarları araştırmasını istemiştim, ama sadece araştırma laboratuvarlarını. Bu durumda sahayı genişletmek gerekiyordu.</p>

  <p>— Sana göre, adam bir kimyager olabilir mi?</p>

  <p>— Veya her boka maydanoz biri. Kimya. Entomoloji. Botanik.</p>

  <p>— Bana bilmediğim bir şey söyle.</p>

  <p>— Gerçek yaraları olan, gerçek bir cesedi tercih ederdim! Uzmanlık alanlarına göre birçok meslektaşıma danıştım. Herkes afalladı. Bir şey daha, Valleret'nin bir yanlışını buldum.</p>

  <p>— Ne yanlışı?</p>

  <p>— Dil. Bence, yanılıyor.</p>

  <p>— Ne dili?</p>

  <p>— Sana kesilmiş olduğundan bahsetmedi mi?</p>

  <p>Bir küfür savurdum. Sadece bana bundan söz etmediği için değil, raporu yeterince dikkatle okumadığım için. Sigara paketimi ararken homurdandım:</p>

  <p>— Devam et.</p>

  <p>— Valleret'ye göre, dilini koparan kurban, ağzında tıkaç varken hem de.</p>

  <p>— Aynı fikirde değil misin?</p>

  <p>— Hayır. Bunu sana açıklaması oldukça karmaşık, ama gırtlakta biriken kana bakınca, kurbanın kendi kendini yaralaması olasılık dışı. Ya katil, kurban henüz hayattayken dilini kesmiş ve yarayı dağlamış ya da bu daha büyük bir olasılık, kurban öldükten sonra dili kesmiş. Ama herif bunu zevk olsun diye yapmamış, bu kesin. Bir mesaj. Ya da bir ganimet. Organı istiyordu.</p>

  <p>Doğrudan söze veya yalana yapılmış bir gönderme. Satan'a bir ima olabilir miydi? Aziz Yuhanna'ya göre İncil'de: <i>"Çünkü kendisinde hakikat yoktur. Yalan söylediği zaman, kendisininkinden söyler, çünkü o yalancıdır ve yalanın babasıdır."</i> diye bir ayet vardı. Sordum:</p>

  <p>— Ya liken?</p>

  <p>— Bu konuda, Valleret pek fazla bir şey yapmamış. Uzmanlara bir numune göndermesi gerekirdi...</p>

  <p>— Peki, sen gönderdin mi?</p>

  <p>— Herkesi harekete geçirdim, sana söylemiştim. Çabalıyorlar, dostum.</p>

  <p>— Senin uzmanlardan, hâlâ ses seda yok mu yani?</p>

  <p>— Her şeyden önce, bu liken türü toprak altında bulunuyor, karanlık mağaralarda özellikle. Ancak bazı analizler yapmak gerekiyor.</p>

  <p>Bir sezgi. Bu ışıldayan bitkinin belirgin bir rolü vardı. Katilin eserini aydınlatıyor olmalıydı. Larvalar tarafından delik deşik edilmiş, çürümüş, kemirilmiş göğüs kafesini aydınlatan doğal bir projektör. Derinliklerden gelen bir ışık. Şeytanın bir diğer adı da, "ışık taşıyıcısı" anlamına gelen "Lucifer"di.</p>

  <p>O anda kafamda bir şimşek çaktı.</p>

  <p>Sylvie Simonis'in cesedi, sembolik olarak birçok isme sahipti.</p>

  <p>Şeytanın isimleri.</p>

  <p>Baalzebub, Sineklerin Tanrısı.</p>

  <p>Satan, Yalanın Efendisi.</p>

  <p>Lucifer Işığın Prensi.</p>

  <p>Cesede damgasını vuran bir tür teslis.</p>

  <p>Tersine bir üçleme: Kötü'nün teslisi.</p>

  <p>İsa'lı haç sembolü, cesetteki en sofistike işaretleri deşifre etmek için bir ipucuydu sadece. Katil yalnızca Şeytan'ın basit bir hizmetkârı değildi. Şeytan'a vakfedilmiş tüm figürleri de temsil ediyordu aynı zamanda. Svendsen konuşmayı sürdürüyordu:</p>

  <p>— Hey, beni dinliyor musun?</p>

  <p>— Özür dilerim. Ne söylüyordun?</p>

  <p>— Isırık yerlerini büyüttüm. Hâlâ üzerlerinde çalışıyorum.</p>

  <p>— Bana ne söyleyebilirsin?</p>

  <p>— Şimdilik, hiçbir şey.</p>

  <p>— Süper.</p>

  <p>— Ya sen? Tam olarak neredesin? Ve ne yapıyorsun?</p>

  <p>— Seni daha sonra ararım.</p>

  <p>Svendsen bana bokböceğinden de bahsetmiş olmalıydı, ama ben hiçbir şey duymamıştım. Şeytan'ın varlığının her yerde karşıma çıkması, beni anlatılamaz bir tedirginliğe sürüklemişti. Cinayetlerin neden olduğu bıkkınlığın ötesinde bir şeyler. Bir Camel imdadıma yetişti, ardından Foucault'nun numarasını tuşladım:</p>

  <p>— Dosyayı okudum, delice bir şey, dedi hemen.</p>

  <p>— Araştırmaya başladın mı, tüm ülkede?</p>

  <p>— Bütün birimlere mesaj attım. Emniyet'in bilgi işlemine girip veri tabanını kontrol ettim ve birkaç telefon görüşmesi yaptım.</p>

  <p>— Bir şeyler çıktı mı?</p>

  <p>— Hayır. Ama katil daha önce de öldürdüyse, bu ortaya çıkacaktır. Yöntemi... oldukça orijinal.</p>

  <p>— Haklısın. Peki böcek yetiştiricileri?</p>

  <p>— Araştırılıyor.</p>

  <p>— Laboratuvarlar?</p>

  <p>— Aynı şekilde. Bu birkaç saat alır.</p>

  <p>— Svendsen'le temas kur. Sana kimya laboratuvarlarının dışında daha geniş bir liste verecek.</p>

  <p>— Zaten, henüz hepsiyle konuşamadım, Mat, ben...</p>

  <p>— Notre-Dame-de-Bienfaisance?</p>

  <p>— Manastırın hikâyesini öğrendim. Önemli bir şey yok. Bugün misyonerler için bir sığınak görevi görüyor ve...</p>

  <p>— Başka bir şey?</p>

  <p>— Şimdilik, hayır. Ben...</p>

  <p>— Senden internette dolaşmanı istemedim. Kıçını kaldır, harekete geç, kahrolası!</p>

  <p>— Ama...</p>

  <p>— Unital6'yı hatırlıyor musun? Luc'ün e-posta yolladığı dernek. Bienfaisance'la bir bağları var mıymış, araştır.</p>

  <p>— Tamam. Hepsi bu kadar mı?</p>

  <p>— Hayır. Senden istediğim bir başka şey daha var, çok daha karmaşık.</p>

  <p>— Bana güvenebilirsin.</p>

  <p>Ona Thomas Longhini'nin hikâyesini özetledim. 1989 ocağında, on dört yaşındayken istemeden ölüme sebebiyet vermekle suçlandığını, Yargıç de Witt ve Besançon Adli Polisi tarafından sorgulandığını, sonra da serbest bırakıldığını söyledim. İsmini değiştirdiğini, nerede olduğunun bilinmediğini de ekledim.</p>

  <p>— Zor iş.</p>

  <p>— Foucault, bir daha tekrar etmeyeceğim. Telefonla, bilgisayarla iş yapmayı bırak. Başkalarından yardım al. Ve bana bir şeyler bul!</p>

  <p>Foucault önce bir şeyler geveledi, ardından da birkaç nezaket sözcüğü:</p>

  <p>— Ya sen? İyi misin? Bir ilerleme var mı?</p>

  <p>Çevremi saran, karanlığa gömülmekte olan kızıl ormana dikkatle baktım. Hâlâ midem ağzımdaydı ve kafamın içi hayaletlerle doluydu.</p>

  <p>— Hayır, diye mırıldandım. İyi değilim. Ama bu doğru yolda ilerlediğimin bir işareti.</p>

  <p>Telefonu kapattım ve kontağı çevirdim. Köknar ağaçları, çıplak tepeler, alçak bulutlar hareketlendi. Hafiften kar serpiştirmeye başlamıştı. Sartuis'yi saran mahalleler boyunca yol alıyordum.</p>

  <p>Bordo panjurlu beyaz badanalı binalar dikkatimi çekti. Corolle sitesi. 1988'in bir kasım akşamı, Manon orada kaybolmuştu. Yavaşlamadım, ama arabamın camından soğuğu, günler öncesinden kışın etkisine girmiş binaların ıssızlığını hissedebiliyordum.</p>

  <p>Bir kilometre sonra, karaçamların altında kalmış, yolun aşağısındaki beton bunkerler göründü. Yavaşladım, boruhatlarını, künkleri, dikdörtgen havuzları ayırt edebiliyordum.</p>

  <p>Arıtma alanı.</p>

  <p>Cinayet mahalli.</p>

  <p>Park etmek için uygun bir yer buldum. Çantama el fenerimi, dijital fotoğraf makinemi koydum ve yürümeye başladım. Patika yoktu. Eğreltiotlarının arasındaki kayalar, yer yer yeşilimsi yosunlarla kaplı uğursuz bir kırmızılıktaydı. Çalıların içine daldım.</p>

  <p>Yamacın aşağısında, taşların arasında otlar, böğürtlenler, yersarmaşıkları tam bir şölen oluşturuyordu. Köknarların altında boruhatlarını takip ederek ilerledim. Etrafa keskin bir reçine kokusu hâkimdi. Dalları aralamak için yaptığım her hareketle, gözlerimin önünde yemyeşil şimşekler çakıyordu. Tepemde ise kar taneleri, bembeyaz tüyler gibi dolanıp duruyordu.</p>

  <p>İlk kuyuya ulaştım, sonra da ikincisine. Ağızlarını hep yuvarlak olarak düşünmüştüm. Ama dikdörtgendi; dik açılı ağza sahip çukurlar. Manon'un içine düştüğü hangisiydi? Boruları takip etmeyi sürdürdüm. Rüzgâr kesilmişti. Aklıma bir denizcilik deyimi geldi; sahte dinginlik.</p>

  <p>Hiçbir şey hissetmiyordum. Ne korku ne de tiksinti. Sadece kayıtsızlık. Arıtma alanında, diğer cinayet mahallerinde olduğu gibi, cinayeti hayal etmenizi, şok dalgasını hissetmenizi sağlayan en ufak bir rezonans yoktu. Kuyulardan birine eğilip baktım. Manon'u, siyah suyun üzerinde yüzen saçlarını, suyla şişmiş anorağını görmeye çalıştım. Hiçbir şey göremedim. Saatime baktım: 14:30'du. det yerini bulsun diye birkaç resim çektim, sonra geri dönüp yamaca doğru yöneldim.</p>

  <p>O anda bir gülüş duydum.</p>

  <p>Bir kuyunun yanında parıltılı bir görüntü belirdi. Elinde pembe bir anorak vardı. Hafif hafif gülümsüyordu. Şimşek çakması gibi bir görüntü değildi bu. Daha çok, gözleri kısmaya, kulak kabartmaya yol açan bir vahiy gibiydi. Bütün dikkatimi toplayıp, yeni bir görüntüyü kollamaya başladım. Yoktu. Gitmek üzereyken, aniden yeni bir flaş patladı sanki. Elleriyle anorağı uzatıyordu. Gizli bir parlaklık. Taşın üzerine akrilik bir sürtünme. Dipsiz bir derinlik tarafından soğurulan bir çığlık.</p>

  <p>Böğürtlenlerin içine düştüm. Buraya hâlâ korku hâkimdi. Cinayetin izi hâlâ buradaydı. Söz konusu olan paranormal bir olgu değildi. Daha çok, şiddete sahne olmuş bir yeri düşünen, orayı çözmeye, başka bir bilinç düzeyiyle onu kavramaya çalışan kişinin hayal yeteneğine bağlı bir şeydi.</p>

  <p>Ayağa kalktım ve bölük pörçük bu parçaları yeniden görmeye çalıştım. İmkânsızdı. Her çabada, onlardan biraz daha uzaklaşıyordum, tıpkı bir rüyanın, uyandıktan sonra, belleğin derinliklerinde arandıkça silikleşmesi gibi.</p>

  <p>Dalların, dikenlerin arasından dönüş yolculuğuna başladım. Ayaklarım toprağa gömülüyordu sanki. Artık sınırın diğer tarafına geçme vakti gelmişti.</p>
</body>
</html>
