<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>85</h2>

  <p>Polonya'da hava kararıyordu. Veya bir fırtına yaklaşıyordu. Ya da ışığı algılayışım değişmişti. Söylenen saatte bahçeye tekrar geldiğimde, ağaçlar, çalılar, vitraylar sanki karanlığın içinde biraz daha kararmıştı.</p>

  <p>Avluda gidip geliyordum. Birden, Aziz Stanislas heykelinin yanındaki sütunun dibinde beyaz bir siluet gördüm. Gri bankla uyumlu açık renk saçları fark ettim. Massenet'nin <i>Manon</i> operasını düşünmemek imkânsızdı, öğrenciliğim sırasında çok sık dinlemiştim. Kadın kahramanın şövalye Des Grieux'yle ilk karşılaşmasında söylediği cümle unutulmazdı: "Biri var! Çabuk, bankımda oturan biri var..."</p>

  <p>Üç adım daha attım, heyecandan kalbim duracaktı.</p>

  <p>Oradaydı. Manon Simonis.</p>

  <p>Günlerden beri, <i>gerçekten</i> yaşadığını bilmeden peşinden koştuğum hayalet. Sırtını bir direğe dayamış, kafasını elindeki kitaba gömmüştü. Belleğimde bembeyaz kaşlarıyla yer eden küçük kızın bugün neye benzediğini hayal bile edemiyordum, tam karşımda duran silueti hiçbir şekilde gözümün önünde canlandıramıyordum.</p>

  <p>Manon hâlâ sarı saçlıydı, daha çok açık kestane rengi, ama vücudunun fotoğraflardaki cılız çocukla hiçbir ilgisi yoktu. Yuvarlak hatlı, atletik omuzlara sahip genç bir kadına dönüşmüştü. Üzerinde saç örgülü beyaz bir kazak vardı, vücut hatları iriydi, bulunduğum yerden, elleri de kocaman görünüyordu.</p>

  <p>Biraz daha ilerledim ve profilini incelemeye başladım. İşte o zaman Sartuis'li çocuğun yüz hatlarını gördüm. Yüzüyle orantılı karakteristik bir burun. Düz, yumuşak burnun üstünde uzun, kısık gözler. Manon kitap okuyordu. Titiz bir yüz ifadesi, hafifçe kalkık kaşların üstünde iki yana dökülen saçlar.</p>

  <p>Öksürdüm. Kafasını kaldırdı ve bana gülümsedi. Onda çok daha etkili bir şeyler vardı. İçim içime sığmıyordu. Bir hayranlıktı, bendeki. Ama hayran olan artık ben değildim. Benim dışımda biriydi, benim bir yansımamdı, bir ses kulağıma fısıldarken: "Onun için buradasın. Soruşturman bu görüşmeye bağlı."</p>

  <p>— Siz Fransız polissiniz, değil mi?</p>

  <p>Gülümsüyordu, bankta yer açmak için kenara kaydı. Bu hareket, vücut hatlarını biraz daha belirginleştirmişti. Dünün cılız çocuğu, bugün <i>Playboy</i> takvimlerindeki güzel vücutlu, cinsel çekiciliğe sahip kızlara benziyordu. Kapağı sararmış kitabını salladı:</p>

  <p>— Burada bazı Fransızca kitaplar var. Dini yayınlar. Hepsini ezbere biliyorum.</p>

  <p>Kitaptaki başlıkları sıraladı, ama dinlemiyordum. Tüm duyularım, karşılaşmanın şokuyla körelmişti. Tıpkı bir patlamanın kulakları sağır etmesi veya güçlü bir ışığın gözleri kör etmesi gibi. Bu ana dönmek için gayret sarf ettim:</p>

  <p>— Neden burada olduğumu biliyor musunuz? diye sordum.</p>

  <p>— Andrzej bana açıkladı. Beni sorgulamaya geldiniz.</p>

  <p>— Ziyaretimden şaşırmamış gibisiniz.</p>

  <p>— Üç aydan beri saklanıyorum. Zaten beni bulmalarını bekliyordum. Polis beni sorgulamaya bayılıyor.</p>

  <p>Soruşturmadaki son gelişmeler hakkında tam olarak ne biliyordu? Luc'ün intiharından haberdar mıydı? Stéphane Sarrazin'in ölümünden? Hayır. Manastırın duvarlarının ardında ona kim bilgi verebilirdi ki? Kuşkusuz Zamorski vermezdi.</p>

  <p>Banka oturdum. Ağzımda kâğıt tadı vardı, yeniden konuştum:</p>

  <p>— Ben soruşturmacı değilim. Yani sizin anladığınız anlamda. Resmi bir görevim yok.</p>

  <p>— Öyleyse burada ne arıyorsunuz?</p>

  <p>— Luc'ün bir dostuyum. Luc Soubeyras'nın.</p>

  <p>Hafifçe kafasını salladı. Yüzündeki gülümseme kaybolmuştu. Işık-gölge dağılımı içinde, David Hamilton'un fotoğraflarını veya yetmişlerin "flower power" resimlerini andırıyordu. Saçlara takılan çiçekler. O dönemi hatırlamam güçtü, çünkü çok küçüktüm, ama hep mutlu bir dönem olarak hayal etmiştim. İdealizmin ve başkaldırının çağı, müzik patlamasının yaşandığı yıllar. Karşımda, o dönemin perilerinden biri duruyordu.</p>

  <p>— O nasıl? diye sordu dalgın dalgın.</p>

  <p>— Çok iyi, diye yalan söyledim. Başka bir göreve atandı. Soruşturmayı ben aldım, gizlice.</p>

  <p>— Buraya kadar boşuna geldiniz.</p>

  <p>— Neden?</p>

  <p>— Size hiçbir şey söyleyemem. Ben Bayan "Hayır-hayır"ım.</p>

  <p>Kafasını yana eğdi ve mekanik bir ses tonuyla konuşmaya başladı:</p>

  <p>— 12 kasım 1988'de ne olduğunu hatırlıyor musunuz? Hayır. Sizi kuyuda kim boğmaya çalıştı biliyor musunuz? Hayır. Koma dönemine ait hatırladığınız şeyler var mı? Hayır. Annenizi öldürdüğünden şüphe ettiğiniz birileri var mı? Hayır. Bu şekilde uzun süre devam edebilirim... Ancak tüm sorulara verilecek tek bir yanıtım var: Hayır.</p>

  <p>Gözlerimi kapattım ve gitgide daha yoğun bir hal alan yaprak ve çiçek kokularını ciğerlerime çektim. Yavaş yavaş kararmaya başlayan havayla birlikte nem de artmıştı. Uzun süreden beri ilk kez sigara içme isteği duymuyordum. Gözüm kitabın kapağına takıldı: André Gide'in Dar Kapı'sı.</p>

  <p>— Beğendiniz mi? diye sordum.</p>

  <p>Kararsızlıkla dudak büktü. Dolgun dudakları, nedendir bilmem aklıma memelerinin aylasını getirdi. Nasıllardı acaba? Bu ağız gibi körpe ve pembe mi? İçimde, yavaş yavaş bir şeyler uyanıyordu. Ama bu, Malaspina Hapishanesi müdiresinin yanında hissettiğim gibi şiddetli, delice ve utanılacak bir arzu değildi. Ancak bütün düşüncelerden kopuk, ışıl ışıl, esrik bir istek.</p>

  <p>Bütün dikkatimi kitaba vererek, yeniden sordum:</p>

  <p>— Hikâyeyi sevmediniz mi?</p>

  <p>— Biraz... biraz hafif buldum.</p>

  <p>— Genç kadının arayışı konusunda onunla aynı fikirde değil misiniz?</p>

  <p>— Benim için, din, sonuna kadar açık bir penceredir. Kesinlikle, bu romandaki gibi sınırları olan bir şey değil.</p>

  <p>Yeniyetmeyken, Gide'in bu eserini yirmi kez okumuştum. Tanrı'yı nişanlısına tercih eden, ruhani aşkı bütün tensel ilişkilere yeğleyen genç bir kadını anlatıyordu. Bugün kitaptan hiçbir şey hatırlamıyordum, kendilerini mezar taşları gibi ifade eden iki kişi dışında.</p>

  <p>Rasgele bir yorumda bulundum:</p>

  <p>— Gide, Tanrı'yla duygu birliği içinde olursa kişinin kendini Tanrı'ya kurban edebileceğini anlatıyor. Bu zorluk bir kapı, bir geçit bile olabilir. Sonunda ulaşılan saflık da...</p>

  <p>Patavatsız bir hareketle sözümü kesti. Bir kez daha kazağının altındaki memeleri düşündüm. Tüm vücuduma sıcak basmıştı. Karşı konulamaz ve bildik bir sıcaklık. Ereksiyon halindeydim.</p>

  <p>— Nasıl kurban etme? diye sordu sert bir ses tonuyla. Tanrı'ya ulaşmak için kişinin kendini yok etmesi mi gerekiyor? Doğru olan bunun tam tersi! Kişi kendisi olmak zorunda, selamete ulaşmak için kendini dinlemeli. İsa'nın mesajı da bu: Tanrı içimizde!</p>

  <p>— Katolik misiniz?</p>

  <p>— Eğer olmasaydım, olmak zorundaydım. Burada kalmamın başka yolu yok sanırım!</p>

  <p>Kurulmuş bir makine gibi sayfaları çevirmeye başladı. Yüz ifadesi sertleşmişti. İlk Manon, diğerine ulaşmak için bir atlama taşıydı sadece. Şimdi yüzü asık, gergin ve karamsardı. Genç kız, ikinci kişiliğini bir sır gibi saklıyordu; sert, kaygılı, sıkıntılı bir kişilik.</p>

  <p>Birden hâlâ konuştuğunu fark ettim:</p>

  <p>— Pardon? Özür dilerim, bir an dikkatimi kaybettim.</p>

  <p>Boğuk bir kahkaha attı. Yüzü yeniden aydınlanmıştı.</p>

  <p>— Birbirimize artık "sen" diye hitap etsek? Burada fazla ziyaretçim olmadığını söylüyordum.</p>

  <p>— Siz... Sen bu duruma üzülüyor musun?</p>

  <p>— Son derece sıkılıyorum, öyle söyleyebilirsin.</p>

  <p>Konuşmalarımız film repliklerine benziyordu, ancak hiçbir mantığı, hiçbir tutarlılığı yoktu; sanki senaryonun sayfaları karışmıştı.</p>

  <p>— Buraya gelmeden önce biyoloji öğrencisiydim. Arkadaşlarım vardı, sınavlara giriyordum, kafelere takılıyordum. Eski korkularımdan, tekrarlayan krizlerimden kurtulmuştum...</p>

  <p>Bir bacağını kalçasının altına aldı:</p>

  <p>— Ve sonra, geçen yaz. Annem öldü. Bir anda kendimi polislerin karşısında buldum, beni tehdit edenin ne olduğunu, kim olduğunu bilmiyordum. Kâbus yeniden başlamıştı. Andrzej ortaya çıktı ve buraya sığınmam için beni ikna etti. Son derece ikna edicidir. Bugün, artık nerede olduğumu bilmiyorum. Ama en azından güvendeyim.</p>

  <p>Yağmur başlamıştı. Galeride hava serinledi. Konuşmuyordum. Yüz ifadem acıklıydı herhalde. Manon yeniden güldü ve yanağımı okşadı.</p>

  <p>— Umarım burada kalırsın! En azından iki kişilik sıkılırız!</p>

  <p>Parmaklarının teması beni heyecanlandırmıştı. Duyduğum arzu, daha engin, daha evrensel bir hal almıştı. Aşk uyuşukluğunu andıran bir esriklik. Tuzağa düşmüştüm. Hayal ettiğim Manon neredeydi? Ölümün içinden geçmiş küçük kız? Cinayet şüphelisi, Şeytan'la anlaşma yapmış, ölüm getiren kadın neredeydi?</p>

  <p>— Vatikan Radyosu'nun saati geldi! diye bağırdı, saatine bakarak. Buradaki tek eğlence bu. Televizyon bile yok. Buna inanabiliyor musun?</p>

  <p>Ayağa kalktı. Yağmur gürültüyle galerinin içine giriyor, serpintisi yüzümüze kadar ulaşıyordu.</p>

  <p>— Gel. Sonra kendimize borşç çorbası yaparız.</p>
</body>
</html>
