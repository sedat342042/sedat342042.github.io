<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>96</h2>

  <p>— Gülünç.</p>

  <p>— Sadece sana neler olduğunu anlatıyorum.</p>

  <p>— Hepiniz soytarısınız.</p>

  <p>Manon nezleli gibiydi, sesi genizden geliyordu. Ona Hôtel-Dieu'de olanları anlatmıştım. Ayakları çıplak, yatağın üzerine bağdaş kurarak oturmuştu. Odayı kendine göre düzenlemişti. Yatak buruşmamıştı bile. Birkaç gün içinde, Manon daireme kendi damgasını vurmuştu ve vurmaya da devam edecekti anlaşılan, her gün evi temizliyordu.</p>

  <p>— Oradakiler çok ciddi insanlara benziyorlardı.</p>

  <p>— Hayatımı delilerle geçirdim. Annem ve duaları, Beltrekin ve makineleri... Ve şimdi de siz, polisler, siz daha da kötüsünüz!</p>

  <p>Beni de bilinçli olarak saldırganların safına yerleştirmişti. Sesimi çıkarmadım. Manon yatağın üzerinde kararsızlık içindeydi, ellerini bacaklarının üstüne koymuştu. Alacakaranlık belli belirsiz yüzünü aydınlatıyordu; yanaklarının kavisi, iki yana dökülen saçlar, siyah gözler. Dışarıda, simsiyah bir yağmur sessizce yağıyordu.</p>

  <p>— Yine de, diye devam etti. Luc'ün bu yaşadıkları benim de aynı şeyleri yaşadığımı göstermez.</p>

  <p>— Haklısın. Ama annenin öldürülmesi bize böyle bir negatif deneyimi düşündürüyor. Katil bu tür psişik bir travmanın etkisinde harekete geçmiş olabilir ve...</p>

  <p>— Katil ben miyim?</p>

  <p>Cevap vermedim. Manon'un tam karşısına oturdum.</p>

  <p>— Yargıç bütün olasılıkları göz önünde bulunduruyor, dedim güven verici bir ses tonuyla. Bu tür şeylere duyarlı ve...</p>

  <p>— Hepiniz kaçıksınız.</p>

  <p>— Elinde hiçbir şey yok, anlıyor musun? Ne bir ipucu, ne de bir sebep...</p>

  <p>— Bu durumda, geriye bir tek küçük yetim kız kalıyor.</p>

  <p>— Tasalanma. Magnan seni sorguladı. Sarrazin raporunu yazdı. Herkes iyi niyetine inanıyor.</p>

  <p>Kafasını salladı, ancak ikna olmamıştı. Saçları, sakin iki nehir gibi başının iki yanından aşağı dökülüyordu.</p>

  <p>— Peki Luc, bütün bunları neden yapıyor?</p>

  <p>— Soruşturmasının sonuna kadar gitmek istiyor. Annenin öldürülmesinin Işıksızlarla alakalı olduğundan emin.</p>

  <p>— Ve benim de bu kokuşmuş güruha ait olduğuma inanıyor. Annemin katili olduğumu düşünüyor.</p>

  <p>Bu bir soru değildi. Devam etti:</p>

  <p>— Sonuç olarak, herkesi ikna etmek için benim de böyle bir deneyden geçmem mi gerekiyor? Hipnoz altında geçmişi yaşamam mı lazım?</p>

  <p>— Böyle bir yöntemi düşünmek için çok erken.</p>

  <p>Çok geçmeden, Manon'un beni tuzağına düşürdüğünü anladım. Sadece benim böyle bir olasılığı daha önceden düşünüp düşünmediğimi öğrenmek istiyordu. Faka basmıştım, hiç sesimi çıkarmadım.</p>

  <p>— Hepiniz siktirin, diye homurdandı. Asla sizin saçmalıklarınıza razı olmayacağım.</p>

  <p>Kendini sırtüstü yatağa attı, sonra yüzünü yastıkla kapattı. Kazağı sıyrılmış, göbeği görünmüştü. Ürperdim. Bu gerginliğin ortasında bile arzularım uyanmıştı, aslında Manon'un yanındayken hep uyanıyordu. Ancak aramızda böyle bir şey artık söz konusu olamazdı. Ben de diğerleri gibi onun düşmanıydım.</p>

  <p>Birden yatakta doğruldu, yastığı kenara attı. Gözlerinden yaşlar boşanıyordu</p>

  <p>— SİKTİR GİT, DEFOL!</p>

  <p><br /></p>

  <p>36 numaraya doğru yol alıyordum.</p>

  <p>Yeni kiralık arabamda düşüncelerimi toparlamaya çalışıyordum. Paris'e döndükten sonra, Manon'un üniversitede hangi dersleri aldığını ve cinayet sırasında nerede olduğunu araştırmıştım. Zamorski doğru söylüyordu. Cinayetin işlendiği varsayılan dönemde, yaklaşık bir hafta boyunca onu gören olmamıştı. Magnan'la karşılaşmadan önce onu sorguya çeken İsviçre polisiyle telefonda konuşmuştum. Manon, cesedin bulunmasından iki gün sonra, 29 haziranda evinde ortaya çıkmıştı. Son günlerde nerede olduğunu, ne yaptığını açıklayamamıştı.</p>

  <p>Üniversitede aldığı derslere gelince, Polonyalı bir kez daha haklı çıkmıştı. Faksla bütün derslerinin bir dökümünü almıştım. Bir "biyoloji, evrim ve koruma" mastırı, buna ek olarak toksikoloji, botanik ve entomoloji sertifikaları. Ayrıca bir de farmakoloji lisansı. Bu hiçbir şeyi ispatlamıyordu, Manon'un, annesininki gibi bir insan bedenine işkence edebilecek durumda olduğunu göstermenin dışında.</p>

  <p>Corine Magnan da tüm bunları biliyor olsa da bu doğrudan Manon'a karşı kullanılabilecek bir kanıt değildi. Yargıç işin peşini bırakmış olmalıydı. Hatta dosyayı rafa bile kaldırmış olabilirdi. Ama şimdi, Luc'ün bu "gösterisi" bütün şüpheleri yeniden canlandırmıştı. Manon, 1988'deki NDE'si sırasında "bir şeyler" görmüş müydü? Eskiden yaşadığı bu deneyim, onu Agostina gibi değiştirmiş miydi? Şiddet yanlısı, acımasız, intikamcı bir ikinci kişiliği maskeleyen bir şizofreniyi açığa çıkarmış olabilir miydi?</p>

  <p>Ofisime girdim ve topladığım onca belgeyi evrak dolabıma koydum. Telesekreterimde bir sürü mesaj vardı, ikisi Nathalie Dumayet'ye aitti. Bu sabahki seansın sonuçlarını öğrenmek istiyordu. Döndüğümden beri Dumayet surat asıyordu. Ne ortadan kayboluşum ne de döndükten sonra yaptığım kısa ve özlü açıklamalar konusunda bir değerlendirme yapmıştı.</p>

  <p>Hemen odamdan çıktım.</p>

  <p>Bu angaryadan bir an önce kurtulmalıydım.</p>

  <p>Birkaç kelimeye sabahki deneyi özetledim. Daha fazla bilgi alması için Levain-Pahut'u aramasını söyledim. Bana çay teklifinde bulunduğunda odasından çıkmak üzereydim. Teklifini geri çevirdim.</p>

  <p>— Kapıyı kapatınız.</p>

  <p>Bunu gülerek, ancak itiraz kabul etmeyen bir ses tonuyla söylemişti.</p>

  <p>— Oturunuz.</p>

  <p>Karşısındaki koltuğa yerleştim. Açık renkli güzel gözleriyle bana baktı.</p>

  <p>— Siz, tüm bunlar hakkında ne düşünüyorsunuz?</p>

  <p>— Bu psikiyatrların işi. Herhangi bir araz kalmadan bundan kurtulmak mümkün mü öğrenmek lazım ve...</p>

  <p>— Bazı arazların kalması söz konusu. Siz Luc'ün bu deneyimden arazsız kurtulacağını mı düşünüyorsunuz?</p>

  <p>Cevap vermedim, dudak bükmekle yetindim. Ona sadece soruşturmamın ana hatlarından bahsetmiştim. Simonis, Gedda, Rihiimäki dosyaları ve ortak noktaları. Satanist cinayetleri anımsattım, ama Işıksızlardan ve Kölelerden söz etmedim.</p>

  <p>Yine de o konuya girdi:</p>

  <p>— Ben Şeytan'a inanmam. Hem de sizden daha fazla, çünkü ben Tanrı'ya da inanmam. Ama böyle bir halüsinasyonun, bunu yaşayan kişiyi bu tür eksantrik bir cinayeti işlemeye itebileceği düşünülebilir.</p>

  <p>Sustum.</p>

  <p>— Sadece sizin vardığınız sonuçları açıklamanızı istiyorum.</p>

  <p>— Açıkladığımı sanıyordum.</p>

  <p>— Üstü kapalı bir şekilde, işleniş biçimleri aynı olan, Avrupa'nın dört bir köşesindeki üç cinayetten söz ettiniz. Zaten iki cinayetin katilleri belli. Her biri, negatif NDE yaşamış. Hepsi bu kadar, öyle mi?</p>

  <p>Kısa bir sessizlik oldu. Sonra devam etti:</p>

  <p>— Oysa, Luc de bugün aynı durumda. Tam bir değişim halinde.</p>

  <p>— Onun değişim yaşadığına dair hiçbir belirti yok.</p>

  <p>— Bana öyle geliyor ki, o bir süreliğine öldü.</p>

  <p>— Çözümlemeniz birinci sınıf.</p>

  <p>— Başka bir varsayımınız mı var?</p>

  <p>— Bunu söylemem için çok erken.</p>

  <p>— Çok mu erken? Ben geç bile kalındığını düşünüyorum. Burada bekleyen başka işler de var. İşe koyulmanız gerekiyor.</p>

  <p>— Ama bana demiştiniz ki...</p>

  <p>— Hepsi bu kadar. Size zaten bir hafta izin verdim. Siz on gün ortadan kayboldunuz ve döndüğünüzden beri de gerçek anlamda işinizin başında değilsiniz. Luc'ün intiharının nedenini öğrenmek istemiştiniz. Bugün artık ne olduğunu biliyorsunuz. Dosya kapanmıştır.</p>

  <p>Şansımı denemek istedim:</p>

  <p>— Bana birkaç gün daha veriniz. Ben...</p>

  <p>— Himayenizdeki kız nasıl?</p>

  <p>— Himayemdeki mi?</p>

  <p>— Manon Simonis. Annesinin cinayetinin bir numaralı şüphelisi.</p>

  <p>— Dosyayı bilmiyorsunuz, dedim hafifçe dikleşerek. Manon şüpheli değil. Ne kanıt ne de sebep var.</p>

  <p>— Ya sizin İtalyan veya Estonyalı gibi negatif bir deneyim yaşadıysa. Bu hikâyede neden sadece psişik bir travma.</p>

  <p>Hiçbir şey söylemedim.</p>

  <p>— Onu alt etmeye çalışmıyorum, Mathieu. Sadece size haber veriyorum. Corine Magnan, Adli Polis'in en iyi adamlarına görev verdi. Onlar da bana telefon ettiler. Magnan, Manon Simonis'i yeniden sorgulamaya hazırlanıyor.</p>

  <p>— Hangi sebeple?</p>

  <p>— Luc'ün olayı aklını karıştırmış herhalde.</p>

  <p>— Neden ilk sorgulamadan farklı bir şey söylesin ki?</p>

  <p>— Bunu Magnan'a sorunuz.</p>

  <p>— Onu hipnoz altında sorgulamayı mı düşünüyorlar? Ona ilaç mı verecekler?</p>

  <p>— Size tekrar ediyorum, bu konuda hiçbir şey bilmiyorum. Ama yargıç psikiyatrik bir incelemeden söz etti.</p>

  <p>Dudaklarımı ısırdım. Dumayet devam etti:</p>

  <p>— Yargıçtan uzak durunuz, Mathieu.</p>

  <p>— Bildiğiniz başka bir şey mi var?</p>

  <p>— Colmar Savcılığı'yla temas kurdu. David Oberdof'un dosyasını istedi.</p>

  <p>— O kim?</p>

  <p>— Aralık 1996'da öldürülen bir rahibin katili. Bir şeytan hikâyesi.</p>

  <p>Ayağa kalktım ve kapıya doğru ilerledim.</p>

  <p>— Bu çok saçma. Bu yargıç aklını kaçırmış.</p>

  <p>— Mathieu, bekleyiniz.</p>

  <p>Eşikte durdum:</p>

  <p>— Her şeye karşın bir de iyi bir haberim var. Condenceau, İçişleri'ndeki çocuklar Soubeyras dosyasını kapattı.</p>

  <p>— Ne sonuca vardılar?</p>

  <p>— İntihar girişimi. Bu da olayı basitleştiriyor, öyle değil mi? Luc, psikiyatrla yapacağı birkaç görüşmeyle bu işten yakasını kurtaracak.</p>

  <p>— Ya Doudou ile diğerleri?</p>

  <p>— Onlarla ilgili olarak elimizde bir şey yok. Levoin Pahut, kapısının önünü süpürecek.</p>

  <p>Kapı tokmağını çevirirken Dumayet hâlâ konuşuyordu:</p>

  <p>— Bu durumda, sizin Massine Larfaoui cinayetiyle ilgilenmeniz gerekiyor, öyle değil mi?</p>

  <p>— Yani?</p>

  <p>— Bir şeyler buldunuz mu?</p>

  <p>— Luc ve adamlarından daha ileriye gidemedim.</p>

  <p>— Gerçekten mi?</p>

  <p>Dumayet'nin bunu sormasının ya bazı sebepleri vardı ya da kafamın içindekileri okuyordu. Ona ne ibogadan ne de bu uyuşturucunun olaydaki rolünden söz etmiştim. Şöyle bir ima ettim:</p>

  <p>— Simonis cinayetiyle bir bağlantısı olabilir. Yeni bir cinayet serisiyle de.</p>

  <p>— Nasıl bir bağlantı?</p>

  <p>— Zamana ihtiyacım var.</p>

  <p>— Magnan şu veya bu şekilde harekete geçecektir. Bizzat o yapmadan önce dosyanızdaki boşlukları doldurunuz. Küçük kız arkadaşınız da suskunluğunu bozsa iyi olur.</p>
</body>
</html>
