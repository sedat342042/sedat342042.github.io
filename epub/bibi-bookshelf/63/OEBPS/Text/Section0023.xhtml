<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>19</h2>

  <p><b>Myrrha Sokağı, sabah 5.</b></p>

  <p>Belediye işçileri kaldırımları tazyikli suyla temizlerken bir polis arabası ağır ağır devriye geziyordu. Kapı sundurmalarının altında, birkaç fahişe evlerine dönmek için günün ışımasını beklerken gölgelerle sevişiyordu.</p>

  <p>Paris'in Afrika mahallesinin en sakat bölgesindeydim. Boşu boşuna Goutte-d'Or Sokağı'na bir karakol kurmuşlar, Barbès Bulvarı'na bir Virgin magazası açmışlar, binaların çoğunu yenilemişlerdi, Myrrha Sokağı hâlâ tehlikeli ve boktan bir yerdi. Eski tehditkâr ve berbat havasını koruyordu.</p>

  <p>56 numaranın önüne geldiğimde, geleneksel anahtarımla –şu postacıların kullandıklarından– dış kapının kilidini açtım. Kırık dökük posta kutuları, sıvaları dökülmüş binalar, duvar yazıları. İşgal edilmiş bir bloktan çok, terk edilmiş bir bloka, kaderine bırakılmış bir gayrimenkule benziyordu. "A" harfini buldum ve içeri daldım.</p>

  <p>Moloz yığınlarıyla dolu her kat döşemeleri sökülmüş bir koridora açılıyordu. Üçüncü katta, tavandan sarkan elektrik kablolarının altından geçtim. Koku da dahil olmak üzere her şey uykuda gibiydi.</p>

  <p>Dev gibi bir siyah sandalyesinde uyukluyordu. Açıl susam açıl demek yerine bir kez daha kimliğimi çıkardım. Sanki mesajın bir bölümünü kaçırmış gibi kaşlarını çattı. "Foxy" diye mırıldandım. Adam, ofis kapısı yerine geçen sefil bir örtüyü açmak için toparlandı ve mağaradan farksız olan bu mekânda bana yol göstermek için önüme düştü.</p>

  <p>Sağlı sollu odaların tümü bir koridora açılıyordu. Bir yatakhane solda, bir diğeri sağdaydı; yatakların üzerinde, sıkı sıkı giyinmiş Amazonlar uyuyordu, odalar arasına gerilmiş iplere kuruması için çamaşırlar asılıydı. Burada, diğer yerlerin tersine bir koku vardı; baharatla, terle ve tozla karışan ezilmiş kuru yaprak kokusu. Bu Tropikler'e özgü, kavrulmuş darı, odun kömürü ve çürümüş meyve kokusunu andırıyordu...</p>

  <p>Bir başka kapı çerçevesi, bir başka perde. Herif pervaza vurmak için hamle yaptı. Onu durdurdum.</p>

  <p><i>— It's O.K.</i></p>

  <p>O tepki verene dek ben çoktan örtünün altından geçmiştim bile.</p>

  <p>Gecenin halüsinasyonu hâlâ devam ediyordu. Duvarlar, bir zebra postu gibi, gümüş yollu siyah bir kumaşla kaplıydı; parkenin üzerinde mumlar, yağ kandilleri ve tütsü çubukları yanıyordu; duvar boyunca yerleştirilmiş, boyanmış küçük sandıkların üzerinde geleneksel eşyalar vardı: at kılından sineklik, tüyden yelpazeler, adak heykelcikleri, masklar... Her yerde, sıra sıra, ağızları mantar tıpalarla veya yapışkan bantlarla kapatılmış küçük şişeler, kavanozlar, Cola şişeleri diziliydi. Paravanlar, tavandan asılı halılar odayı bölmelere ayırıyor ve bir pazaryerini andıran mekânda titrek gölgeler oluşturuyordu.</p>

  <p><i>— Hi, Match, it's good to see you again.</i></p>

  <p>Benzerine az rastlanır, kalın bir sesi vardı. Foxy'nin beni hatırlaması beni şaşırtmış ve hoşuma gitmişti. Ardında durduğu panonun diğer tarafına geçtim. Yanında kendisinden başka iki büyücü daha vardı. Solundaki, parlak suratlı, bir sfenks görünüşüne bürünmüş, altın rengi saçlarını tepesinde toplamış uzun boylu bir kadındı. Sağındaki ise kapkara derili, tostoparlak biriydi. Yayvan gülümsemesi, ayrık dişlerini ortaya çıkarıyordu; şanslı insan dişleri. Her üçü de yere bağdaş kurmuştu.</p>

  <p>Yaklaştım. Foxy, bir opera perdesini andıran lal renkli bir bubu giymişti. Yüzünde etnik kökenini belirten sembolik desenler vardı, boynuna yine aynı renkte bir fular bağlamıştı. Onu görünce, aklıma bazı farmakologların bir teorisi geldi; bu teoriye göre organizma değişikliğe uğratılabilirdi. Çeşitli maddeleri yuta yuta, büyücüler gerek nefesleriyle gerekse cilt gözeneklerinden zehir, sanrı uyandırıcı maddeler yayabilirlerdi. İngilizce konuşmaya devam ettim:</p>

  <p>— Seni rahatsız etmiyorum ya, güzelim? Toplantıda mısın?</p>

  <p><i>— Honey,</i> bu seni neyin buraya getirdiğine bağlı.</p>

  <p>Uyuşuk bir sesle, döküntü bir İngilizce konuşuyordu. Gözkapakları yarı kapalıydı, ürkütücü derecede zayıf elleriyle ahşap bir çanakta tokmakla toz gibi bir şey dövüyordu. Sanki ellerinin etleri yanmış geriye sadece kemik kalmıştı. Gri renkli bir dalı yaktı:</p>

  <p>— Bu kızlarım için. Geceyi arındırıyorum. Kötülüklerle dolu geceyi, kirlenmiş geceyi...</p>

  <p>— Hata kimde, acaba?</p>

  <p>— Hımm, hımm... Borçlarını ödemeleri lazım, Match, bunu çok iyi biliyorsun. Büyük borçlar...</p>

  <p>Yanmakta olan dalı, parkelerin arasındaki açıklığa sıkıştırdı.</p>

  <p>— Hâlâ Hıristiyan mısın?</p>

  <p>Gırtlağım kurumuştu. Alkolden, sigaradan ve şimdi de bu çirkef kuyusunun atmosferinden. Kravatımı gevşettim:</p>

  <p>— Daima.</p>

  <p>— Birbirimizi anlayabiliriz, sen ve ben.</p>

  <p>— Hayır. İkimiz aynı yakada değiliz.</p>

  <p>Foxy derin bir iç çekti, diğer ikisi de onu taklit etti.</p>

  <p>— Hep aynı çelişkiler...</p>

  <p>Şanslı Dişler, ironik bir İngilizceyle konuştu:</p>

  <p>— İman sahibi dua eder, büyücü istediği biçimi verir...</p>

  <p>Sfenks suratlı benzer bir İngilizceyle ekledi:</p>

  <p>— Hıristiyan iyiyi kutlu sayar, yüceltir, büyücü kötüyü...</p>

  <p>Foxy, kırmızı renkli bir leğeni tuttu, içinde ürkütücü bir şey yüzüyordu: bir maymun veya bir cenin.</p>

  <p><i>— Honey,</i> iyi, kötü, dua, kontrol, her şey daha sonra gelir.</p>

  <p>— Neden sonra?</p>

  <p>— Güçten. Tek önemli şey güçtür. İktidardır.</p>

  <p>Şimdi elinde bir tür skalpel vardı. Tek bir darbede, yaratığın kafasını kesip leğenin dibine attı.</p>

  <p>— Ardından, dilediğini yap, bu kişisel bir olay.</p>

  <p>— Bir Hıristiyan için tek önemli şey ahret mutluluğudur.</p>

  <p>Foxy bir kahkaha patlattı:</p>

  <p>— Sana tapıyorum. Ne istiyorsun? Bir kızı mı arıyorsun?</p>

  <p>— Massine Larfaoui cinayetini soruşturuyorum.</p>

  <p>Üç büyücü hep bir ağızdan yineledi:</p>

  <p>— Bir cinayeti soruşturuyor...</p>

  <p>Foxy kopan kafayı ahşap çanağa koydu ve yeniden tokmakla dövmeye başladı.</p>

  <p>— Bana önce, bu cinayetle neden ilgilendiğini söyle. Soruşturmayı senin bölüm yürütmüyor...</p>

  <p>Foxy'nin kehanet yeteneği yoktu. Sadece, Louis-Blanc Adli Polisi'nde, Ahlâk Masası'nda, hatta Narkotik'te bir muhbiri vardı.</p>

  <p>— Bu soruşturmayı yürüten bir arkadaşımdı. Çok yakın bir arkadaş.</p>

  <p>— Öldü mü?</p>

  <p>— İntihara teşebbüs etti, ama yaşıyor. Komada. Yüzünü buruşturdu:</p>

  <p>— Çok kötü... İki kere kötü. İntihar ve koma. Arkadaşın iki dünya arasında geziniyor... M'fa ve arun...</p>

  <p>Foxy, Vudu kültünün beşiği olan Benin Körfezi'nin en büyük kavmi olan Yorubalardandı. Bu kültü incelemiştim. "M'fa" "kaide" demekti ve görünür dünyayı temsil ediyordu. "Arun" ise tanrılara ait üst dünyaydı. Şansımı denedim:</p>

  <p>— Onun m'doli'de gezindiğini mi söylüyorsun?</p>

  <p>"M'doli" iki dünya arasındaki köprü, ruhların hızlı hareket ettiği bir geçit, büyülü bir bölgeydi. Büyücü gülümsedi:</p>

  <p><i>— Honey,</i> seninle konuşmak gerçekten bir zevk. Arkadaşının nerede olduğunu bilmiyorum. Ama ruhu tehlikede. O ne ölü ne de yaşıyor. Ruhu geziniyor; bu, ruhunu ondan çalmak için en uygun an... Sevgilim, bana hâlâ cevap vermedin: Bu soruşturma seni neden ilgilendiriyor?</p>

  <p>— Arkadaşımın intihar sebebini anlamak istiyorum.</p>

  <p>— Larfaoui'yle ne ilgisi var?</p>

  <p>— Bu cinayeti soruşturuyordu. Bunun belki de arkadaşımın intiharında bir rolü vardır.</p>

  <p>— O da Hıristiyan mıydı?</p>

  <p>— Benim gibi. Birlikte büyüdük. Birlikte dua ettik.</p>

  <p>— Peki neden benim, bu hikâye hakkında bir şeyler bildiğimi düşünüyorsun?</p>

  <p>— Larfaoui siyah kadınları seviyordu.</p>

  <p>Bir kahkaha patlattı, ona diğer ikisi de katıldı.</p>

  <p>— Ne var bunda?</p>

  <p>— Ona kızları sen yolluyordun.</p>

  <p>Kaşlarını çattı:</p>

  <p>— Bunu sana kim söyledi? Claude mu?</p>

  <p>— Bunun önemi yok.</p>

  <p>— Larfaoui'ye kızlar yolladığım için onun ölümü hakkında bir şeyler bildiğimi mi düşünüyorsun?</p>

  <p>— Larfaoui 8 eylülde öldürüldü. Bir cumartesi günü. Larfaoui'nin bazı alışkanlıkları vardı. Her cumartesi, Aulnay'deki evine bir kız çağırıyordu. Senin kızlarından birini. Geceyarısı civarında öldürülmüş. Yalnız değildi, buna eminim. Ama kimse ikinci bir cesetten söz etmiyor. Demek ki kız kaçmayı başardı ve bana göre, bir şeyler biliyor.</p>

  <p>Bir müddet sustum. Gırtlağım bir bacadan daha kuruydu.</p>

  <p>— Bu kızı bildiğini düşünüyorum. Ve onu sakladığını.</p>

  <p>— Otur, sıcak çayım var.</p>

  <p>Halının üzerine çömeldim. İğrenç ahşap çanağı kenara itti ve mavi bir demlik aldı. Kolunu iyice havaya kaldırarak Tuareg usulü çay servisi yaptı. Bir kantin bardağındaki çayı bana uzattı:</p>

  <p>— Neden seninle konuşayım?</p>

  <p>Hemen cevap vermedim. Sonra bir kez daha samimi davranmaya karar verdim:</p>

  <p>— Foxy, bir tüneldeyim. Hiçbir şey bilmiyorum. Ve bu işle resmi olarak ilgilenmiyorum. Ama dostum ölüm ile yaşam arasında. Neden böyle bir şey yaptığını anlamak istiyorum. Hangi iş üzerinde çalıştığını ve nasıl bir şeye bulaştığını bilmek istiyorum. Bana söyleyeceğin her şey aramızda kalacak. Sana yemin ederim. Şimdi, bir kız var mıydı, yok muydu?</p>

  <p>— Seni, beni ve bu geceyi unutmazlar...</p>

  <p>— Unutmayacak olsalar bile, ben artık Ahlâk Masası'nda değilim.</p>

  <p>— Cinayet Masası'ndasın, sevgilim ve bu daha iyi.</p>

  <p>Şeytanla anlaşma yapmak durumundaydım. Daha şimdiden, kendimi, bir ay veya bir yıl sonra bir büyücünün esenliği için bir cinayet davasının üstünü örterken düşünüyordum. Foxy güçlü bir hafızaya sahipti. Yineledi:</p>

  <p>— Unutacaklar mı, evet veya hayır?</p>

  <p>— Sana söz veriyorum. O gece orada bir kız var mıydı?</p>

  <p>Foxy çayından bir yudum aldı, sonra fincanı parkenin üzerine koydu:</p>

  <p>— Bir kız vardı.</p>

  <p>Hava biraz yumuşamıştı, özgürlüğe kavuştuğumu hissediyordum. Ama yeniden gerildim. Damarlarım, arterlerim daralıyor, kâbus sanki yeniden başlıyordu.</p>

  <p>— Onu görmek istiyorum. Onu sorgulamam lazım.</p>

  <p>— İmkânsız.</p>

  <p>— Foxy, sana söz verdim, ben...</p>

  <p>— Kız kayboldu.</p>

  <p>— Ne zaman?</p>

  <p>— O uğursuz geceden bir hafta sonra.</p>

  <p>—Anlat.</p>

  <p>Dilini şaklattı ve gözlerini gözlerime dikti:</p>

  <p>— O gece buraya döndüğünde kız çok korkmuştu, dehşet içindeydi.</p>

  <p>— Katili görmüş mü?</p>

  <p>— Hiçbir şey görmemiş, Larfaoui vurulduğunda banyodaymış. Pencereden dışarı çıkmış ve evin çatısına tırmanmış. Katilin onu görmediğini söylüyordu. Ama yedi gün sonra ortadan kayboldu.</p>

  <p>— Ne oldu dersin?</p>

  <p>— Senin düşüncen ne? Herif kızın peşine düştü ve onu buldu.</p>

  <p>Bir başka ipucu: Otomatik bir silah kullanan katil, İngilizce konuşan Afrikalı toplulukların arasına da sızmış olabilirdi. Liberya'nın eskilerinden biri miydi? Boşalmış bardağımı uzattım.</p>

  <p>— Daha kuvvetli bir şey ister misin? Alkol gibi?</p>

  <p>— Foxy, her şey kabulüm.</p>

  <p>Bağdaşını bozmadan, gövdesini çevirdi. Eğri büğrü parmaklarının arasında bir şişe duruyordu. Yağ görünümünde şeffaf bir sıvıyı bardağıma boşalttı. Küçük bir yudum aldım –sanki eter içiyordum– ve yanan gırtlağımdan çıkan tuhaf bir sesle sordum:</p>

  <p>— Bir çocuk muydu?</p>

  <p>— Adı Gina. On beş yaşında.</p>

  <p>— Kızın hiçbir şey görmediğinden emin misin?</p>

  <p>Ruh yiyicisi gözlerini tavana dikti, düşünceli bir hali vardı. Yüz hatlarında hüzün belirginleşmişti. Derin bir nefes aldı, gözleri nemlenmişti:</p>

  <p>— Zavallı küçük kız...</p>

  <p>İçkimden bir yudum daha aldım ve bağırdım:</p>

  <p>— Bir şeyler gördü, öyle değil mi, kahrolası?</p>

  <p>Gözlerini bana çevirdi. Dudaklarını tasasızca yuvarladı:</p>

  <p>— Kız çatıdayken, adamı kaçarken görmüş...</p>

  <p>— Nasıl biriymiş? Uzun mu? Kısa mı? Şişman mı?</p>

  <p>— Uzun boylu bir adammış... Epey uzun.</p>

  <p>— Kıyafeti nasılmış?</p>

  <p>Foxy de bardağına içki koydu ve bir yudum alarak dudaklarını ıslattı.</p>

  <p>— Sen ve ben, anlaştık değil mi? Bu akşam, hiç yaşanmadı.</p>

  <p>— Yaşanmadı Foxy. Konuş.</p>

  <p>Biraz daha içti, sonra boğuk bir sesle konuştu:</p>

  <p>— Siyah bir paltosu ve beyaz bir yakalığı varmış.</p>

  <p>— Beyaz bir yakalık mı?</p>

  <p><i>— Man,</i> Gina adamın bir rahip olduğunu söylüyordu.</p>
</body>
</html>
