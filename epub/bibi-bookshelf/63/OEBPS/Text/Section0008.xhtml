<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>4</h2>

  <p>Açık havada.</p>

  <p>Açık havada bir merdiven. Apartmanı ilk ziyaret edişimde bu ayrıntı hemen dikkatimi çekmişti. Bir XVIII. yüzyıl avlusundan yükselen, kenarları sarmaşıklarla kaplı demir bir tırabzanın çevrelediği kırmızı taştan basamaklar. Derhal bir huzur ve rahatlık duygusuna kapılmıştım. İşten geldiğimi ve bir arınma odasına çıkar gibi huzur veren basamakları tırmandığımı hayal etmiştim.</p>

  <p>Yanılmamıştım. Mirastan payıma düşen parayı Marais'deki bu üç odalı eve yatırmıştım ve dört yıldan beri de merdivenin büyülü etkisini hissediyordum. İşteki sıkıntılar ne olursa olsun, sarmal merdiven ve yaprakları beni her şeyden arındırıyordu. Kapı eşiğinde soyunuyor, elbiselerimi kirli sepetine tıkıştırıyor ve arınma sürecini tamamlamak için doğruca duşun altına giriyordum.</p>

  <p>Bununla birlikte, bu gece sanki ev tüm güçlerinden arınmış gibiydi. Üçüncü kata gelince durdum. Basamaklara oturmuş bir karaltı beni bekliyordu. Yarı karanlıkta süet mantosunu, mor renkli tayyörünü seçtim. Şüphesiz şu an görmek isteyeceğim en son kişiydi; annem.</p>

  <p>Annemin kısık sesle bana yönelttiği ilk sitemi duyduğumda son basamağa gelmiştim:</p>

  <p>— Sana bir sürü mesaj bıraktım. Beni aramadın.</p>

  <p>— Bugün çok yoğundum.</p>

  <p>Durumdan söz etmemin gereği yoktu; zaten annem Luc'ü bir veya iki kere görmüştü, o da biz yeniyetmeyken. Herhangi bir yorumda bulunmadı, ama yüzünün ifadesi çok şey anlatıyordu –Roissy'de birinci mevki salonunda gürültücü bir aileyle karşılaştığı veya kanepede bir leke gördüğü zamanki ifadeydi bu– zaten yüksek sosyete yaşamı boyunca her yerde böyle korkunç uygunsuzluklara tahammül etmek zorunda kalmıştı.</p>

  <p>Ayağa kalkacakmış gibi davranmadı. Koridorun ışığını yakma gereği duymadan ben de yanına oturdum. Rüzgârdan ve yağmurdan korunaklı bir yerdeydik, zaten ekimin 21'i olmasına rağmen hava oldukça ılıktı.</p>

  <p>— Hayrola. Ne istiyorsun? Acil bir şey mi?</p>

  <p>— Seni ziyaret etmem için acil bir şey mi olması gerekiyor?</p>

  <p>Zarif bir hareketle bacak bacak üstüne attı. Eteğinin kumaşını daha iyi gördüm; bukletten bir tüvitti. Fendi veya Channel. Bakışlarım ayakkabılarına kaydı. Siyah ve altın sarısı. Manola Blahnik. Bu tavır, bu ayrıntılar... Onu, verdiği akşam yemeği davetlerinde misafirlerini aynı baygın tavırlarla karşılarken gözümde canlandırıyordum. Babam beni şefkatle "küçük rahibim" diye çağırır, sonra masanın ucuna oturturdu; annem ise, elbisesini buruştururum korkusuyla daima benden uzak dururdu. Ve onların mesafeli davranışları ve zavallı materyalistlikleri karşısında ses çıkarmadan gururla otururdum.</p>

  <p>— Birlikte yemek yemeyeli haftalar oluyor.</p>

  <p>Sitemlerini iyice imbikten geçirmek için hep aynı yumuşak ses tonunu kullanırdı. Duygusal, şefkatli tavırlar sergiler, ama buna o da inanmazdı. Sadece pahalı ve marka giysiler için yaşayan annemin duyguları ise her zaman düzmece ve sahteydi.</p>

  <p>— Üzgünüm, dedim sırf oyunu sürdürmek için. O kadar olduğunu bilmiyordum.</p>

  <p>— Sen beni sevmiyorsun.</p>

  <p>Anlamsız bir konuşmaya trajik yargılar katmada üstüne yoktu. Bu kez, bunu somurtkan bir genç kız edasıyla söylemişti. Islak sarmaşıkların kokusuna ve yeni boyanmış duvarların kokusuna odaklanmıştım.</p>

  <p>— Aslında, sen kimseyi sevmiyorsun.</p>

  <p>— Tam tersine, herkesi seviyorum.</p>

  <p>— Ben de bunu söylüyorum. Senin duyguların çok genel, soyut. Bu bir tür... bir tür teori. Nişanlını benimle tanıştırmadın bile.</p>

  <p>Tırabzanın üzerinden gecenin karanlığına baktım.</p>

  <p>— Bunu binlerce kez konuştuk. Benim düşüncem farklı. Başkalarını da sevmeye çaba gösteriyorum. Herkesi sevmeye.</p>

  <p>— Suçluları, canileri de mi?</p>

  <p>— Özellikle onları.</p>

  <p>Mantosuyla bacaklarını örttü. Bakır rengi perçemlerinin arasından kusursuz profilini inceliyordum.</p>

  <p>— Bir psikolog gibisin, diye ekledi. Herkese faydalı olmak istiyorsun, ama kimseye faydan dokunmuyor. Aşk, yavrucuğum, insanın hayatını bir başkasına adamasıdır.</p>

  <p>Buraya sırf benimle bunları konuşmak için mi gelmişti, bundan emin değildim. Yine de cevap vermek için kendimi zorladım; bu sohbetin altında başka bir sebep olmalıydı:</p>

  <p>— Tanrı'yı bulurken bir yaşam kaynağı da buldum. Asla tükenmeyen ve başkalarında da aynı duyguyu uyandıran bir sevgi kaynağı.</p>

  <p>— Hep şu vaazların. Başka bir çağda yaşıyorsun, Mathieu.</p>

  <p>— Bir gün bu sözlerin ne modası ne de çağı olduğunu anlayacaksın...</p>

  <p>— Benimle bu tarzda konuşma.</p>

  <p>Birden suratındaki ifade dikkatimi çekti; annem her zamanki gibi şıktı, teni yine bronzdu, ama bugün onda belli belirsiz bir yorgunluk, bir sıkıntı vardı. Yüreği burada değildi sanki. Lafı uzatmadım:</p>

  <p>— Buraya bana moral vermeye mi geldin?</p>

  <p>— Yaşımı biliyor musun? diye birdenbire sordu. Yani gerçek yaşımı.</p>

  <p>Bu Paris'te sıkı sıkı korunması gereken sırlardan biriydi. Nüfus kayıtlarına girdiğimde, ilk kontrol ettiğim şey bu olurdu. Onu mutlu etmek için:</p>

  <p>— Elli beş, elli altı, diye cevap verdim.</p>

  <p>— Altmış beş.</p>

  <p>Ben otuz beş yaşındaydım. Demek otuz yaşındayken, yani babamla ikinci evliliğini yaptığında doğurma içgüdüsü baskın çıkmıştı. Yeni bir yelkenli veya bir Soulages tablosu satın alma konusunda olduğu gibi çocuk yapmada da mutabık kalmışlardı. Başlarda, doğumum onlar için neşe kaynağı olmuştu herhalde, ama çabuk bıkmışlardı. Özellikle de annem, kendi kaprislerinden yorgun düşüyordu. Bencillik, hiçbir iş yapmama bütün enerjisini alıyordu. Kayıtsızlık, gerçek ilgisizlik tam günlük bir mesaiydi onun için.</p>

  <p>— Bir rahip arıyorum.</p>

  <p>Kaygım iyice arttı. Aklıma ölümcül bir hastalık geliverdi, ruhsal değişimlere neden olan, insanın hayatını allak bullak eden hastalıklardan biri.</p>

  <p>— Sakın sen...</p>

  <p>— Hasta mı? Kibirli kibirli gülümsedi. Hayır. Elbette ki hayır. Günah çıkarmak istiyorum, hepsi bu. Temizlenmek. Bir tür... arınma, yani.</p>

  <p>— Lifting gibi, mesela.</p>

  <p>— Dalga geçme.</p>

  <p>— Senin daha çok Doğu ekolünden olduğunu sanıyordum, diyerek alaycı tavrımı sürdürdüm. Veya New Age, ne bileyim.</p>

  <p>Göz ucuyla bana bakarken, ağır ağır kafasını salladı. Donuk yüzünde, açık renkli gözleri hâlâ dayanılmaz çekicilikteydi.</p>

  <p>— Demek bu seni güldürüyor, ha?</p>

  <p>— Hayır.</p>

  <p>— Sesin alaycı. Hatta tüm bedenin alaycı.</p>

  <p>— Hiç de.</p>

  <p>— Bunu anlamıyorsun. Hep aynı uzaklık, hep aynı tepeden bakışlar...</p>

  <p>— Neden günah çıkarma? Benimle konuşmak ister misin?</p>

  <p>— Seninle mi? Kesinlikle istemem. Bana tavsiye edebileceğin bir isim var mı? İçimi dökebileceğim herhangi biri. Sorularıma cevap verebilecek biri...</p>

  <p>Annem mistik bir buhrandaydı. Bu, kesinlikle diğerlerinden farklı bir gün olmuştu. Yağmur yeniden başladığında mırıldandı:</p>

  <p>— Yaşımdan olmalı. Bilmiyorum. Ama bir... bir rahip bulmak istiyorum.</p>

  <p>Kalemimi çıkardım ve not defterimden bir yaprak kopardım. Hiç düşünmeden, sık sık gördüğüm bir rahibin adını ve adresini yazdım. Rahipler psikologlar gibi değildir; onlarla her şeyi paylaşabilirdiniz. Kâğıdı uzattım.</p>

  <p>— Teşekkür ederim.</p>

  <p>Ardında yoğun bir parfüm kokusu bırakarak ayağa kalktı. Ben de ardından:</p>

  <p>— Girmek ister misin?</p>

  <p>— Geç kaldım. Seni ararım.</p>

  <p>Merdivenlerden kayboldu. Süet ve kumaş karışımından oluşan silueti, duvarların beyazlığı ve yaprakların parlaklığıyla kusursuz bir uyum içindeydi. Aynı tazelik, aynı duruluk. Kendimi yaşlı hissediverdim. Geriye dönüp, zümrüt yeşili kapımın parladığı koridora doğru ilerledim.</p>
</body>
</html>
