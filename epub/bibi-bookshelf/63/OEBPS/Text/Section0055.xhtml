<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>50</h2>

  <p>— Binin.</p>

  <p>Peugeot'nun çevresini dolandım ve yolcu koltuğuna oturdum. Arabanın içine çarpıcı bir temizlik kokusu hâkimdi. Koltukları, döşemeleri kirletmekten korkacağınız kusursuz bir temizlik.</p>

  <p>— Görevdeyken içer misiniz, Yüzbaşı?</p>

  <p>Nefesim içki kokuyordu.</p>

  <p>— Görevde değilim. Tatildeyim.</p>

  <p>— Şimdi her şeyi daha iyi anladınız mı?</p>

  <p>Cevap vermedim. Karanlığın içinde jandarma gülümsüyordu. Otomatik tabancamı dizlerinin üzerine bıraktı, sonra sabırlı bir ses tonuyla konuşmaya başladı:</p>

  <p>— Kiliseden çıktınız. Aydınlanmış bir haliniz var. Mariotte'u sorgulamış olmalısınız.</p>

  <p>— Siz de bana kendi soruşturmanızdan söz etseniz? Zaman kazanırdık.</p>

  <p>— Gün boyunca size ilişmedim. Bildiklerinizi bana anlatın. Böylece size yardım edecek miyim etmeyecek miyim karar verebilirim.</p>

  <p>Bu tavır değişikliğinin nedenini kendime soruyordum. Ama kaybedecek hiçbir şeyim yoktu. Öğrendiklerimin hepsini ona özetledim. Manon ruhunu Şeytan'a satmıştı. Annesi de kızının içindeki Şeytan'ı yok etmek için onu öldürmüştü. O esnada hastanede olduğunu kanıtlamak için de bir kandırmacaya başvurmuştu. Ve on dört yıl sonra evlat katilinden alınmış bir intikam.</p>

  <p>Jandarma suskunluğunu koruyordu. Ve artık gülümsemiyordu.</p>

  <p>— Size göre Manon'un intikamını alan kim? diye sordu.</p>

  <p>— Onu bir kız kardeş gibi seven biri. Thomas Longhini.</p>

  <p>— Onu buldunuz mu?</p>

  <p>— Hayır. Ama listemde ilk sırada.</p>

  <p>— Neden on dört yıl sonra harekete geçmiş olsun ki?</p>

  <p>— Çünkü o yıllarda sadece on dört yaşındaydı. Planını olgunlaştırdı, sadece bu işe yoğunlaştı. Döneceğine söz vermişti ve döndü.</p>

  <p>— Demek o da, öfkeli kaçığın teki ha?</p>

  <p>Cevap vermedim. Elimi farkında olmadan Camel paketime götürdüm. Burada bir sigara yakmak büyük bir saygısızlık olurdu. Arabanın içine yeniden sessizlik çöktü.</p>

  <p>— Şimdi sıra sizde. Soruşturmanız ne aşamada?</p>

  <p>— Hemen hemen sizinkiyle aynı noktada.</p>

  <p>— Yargılarıma katılıyor musunuz?</p>

  <p>— Annenin suçluluğu konusunda size katılıyorum. Ama elimde sizden daha fazla kanıt yok. Ve soruşturma dosyasını inceleme fırsatım hiç olmadı. Tahminime göre Yargıç Witt dosyayı imha etti.</p>

  <p>— Neden?</p>

  <p>— Bunu ona sormak için çok geç. İki yıl önce öldü.</p>

  <p>— Peki, Sylvie'nin katili konusunda, benimle aynı fikirde misiniz?</p>

  <p>— Hayır. Thomas Longhini değil. Olamaz.</p>

  <p>Sesinin tonunda bir kesinlik vardı.</p>

  <p>— Bu konuda ne biliyorsunuz? Onu buldunuz mu?</p>

  <p>— Hiç gözden kaybetmedim ki.</p>

  <p>— O nerede? diye bağırdım.</p>

  <p>— Karşınızda.</p>

  <p>Ağzımın içinin yapış yapış olduğunu hissettim.</p>

  <p>— Ben Thomas Longhini'yim. Döneceğime söz vermiştim ve döndüm. Soruşturmayı sonuçlandırmaya söz vermiştim ve jandarma oldum. Hatta Besançon'da yüzbaşılığa bile terfi ettim. Sylvie öldürülünce, soruşturmayı üstlenmeyi başardım.</p>

  <p>— İnsanlar, yani buradakiler, sizin kim olduğunuzu biliyorlar mı?</p>

  <p>— Bilen yok.</p>

  <p>— Size inanmıyorum. Anlattığınız hikâye imkânsız.</p>

  <p>— Asıl imkânsız olan Manon'un ölümü. Bunu asla kabullenemedim.</p>

  <p>— Sylvie'nin kızını öldürdüğünü hep biliyordunuz, değil mi?</p>

  <p>— Yeniyetmeyken, bundan emindim. Manon korkuyordu, annesinden. Daha sonra şüpheye kapıldım. Ama şimdi yeniden ikna oldum.</p>

  <p>— Size göre Sylvie'yi kim öldürmüş olabilir?</p>

  <p>En ufak bir tereddüt göstermedi:</p>

  <p>— Şeytan.</p>

  <p>Gülümsedim. Bir kez daha batıl itikat hikâyelerine dalmak istemiyordum. Ama Longhini-Sarrazin bana doğru eğildi:</p>

  <p>— Bilmediğiniz şeyler var. Olayları anlamanız için temel bir unsur. Manon <i>gerçekten</i> de Şeytan'ın etkisi altındaydı. Şeytan onu seçmişti.</p>

  <p>Bu bir komploydu. Çılgınca bir komplo! Silahımı aldım ve kapı koluna uzandım:</p>

  <p>— Bunu duymaktan gına geldi.</p>

  <p>Sarrazin kapıyı açmama engel oldu:</p>

  <p>— Hikâyenin özü burada. Sonuna kadar gidecek cesareti gösterin!</p>

  <p>Gırtlağım kurumuştu. Dilimin şiştiğini, boğazımın kuruduğunu hissediyordum.</p>

  <p>— Tüm bunlar olurken ben onun yanındaydım, dedi. Birbirimizden hiç ayrılmadık. Farklı biri olmuştu. Bir İblis.</p>

  <p>— Ve şimdi de, şeytan intikam almak için geri döndü, öyle mi?</p>

  <p>— Teke başlı bir faunustan söz etmiyorum. Bir başkasının eliyle istediklerini yapan karanlık ve kötü bir güçten bahsediyorum.</p>

  <p>— Kim?</p>

  <p>— Henüz bilmiyorum. Ama bulacağım.</p>

  <p>— Kanıtlarınız neler?</p>

  <p>— Çok basit. Şeytan hep aynı şekilde intikam alıyor. Böceklerle, likenle, tüm bunlarla işlenmiş birçok cinayet var.</p>

  <p>— Hayır. Ben araştırdım. Tüm Fransa'yı. Kimse Sylvie Simonis'in maruz kaldığı işkencelerden geçmemiş. Bir cesedi asitle ve böceklerle çürüten bir katil yok.</p>

  <p>— Fransa'da yok. Ama başka yerlerde var.</p>

  <p>— Nerede?</p>

  <p>— İtalya'da. İblis orada da vurdu. Sicilya'daki Catania'da. Şeytan sınır tanımıyor.</p>

  <p>Sarrazin kendinden emin konuşuyordu. Bu da içime bir şüphe düşürmek için yeterliydi. Bir an Pazuzu'nun maskının gözlerimin önünden geçtiğini gördüm, sonra toparlandım. Bir katilin kendini şeytan sanması ve Avrupa'yı buna inandırması her zaman mümkündü. Sarrazin devam etti:</p>

  <p>— Ama, her durumda, dostunuz benimle aynı fikirdeydi.</p>

  <p>— Kim?</p>

  <p>— Luc Soubeyras.</p>

  <p>— Onu gördünüz mü? Onu tanıyor musunuz?</p>

  <p>— Beraber çalıştık. Ancak o sizin gibi değildi. Şeytan'ın varlığına inanıyordu. Siz... siz ise kanıt istiyorsunuz. İşte bu yüzden sizi yalnız bıraktım, başınızın çaresine tek başınıza bakmanız için.</p>

  <p>— Luc, soruşturmasında ne kadar ilerlemişti?</p>

  <p>— Benim kadar. Sizin kadar. Sonra İtalya'ya gitti. Ama ondan bir daha haber almadım.</p>

  <p>Aklıma Foucault'nun yaptığı soruşturma geldi; Luc, geçtiğimiz 17 ağustosta Sicilya'ya, Catania'ya gitmişti.</p>

  <p>— İşte size önerim, dedi Sarrazin. Siz İtalya'ya gidin. Ben burada araştırmaya devam edeyim. Birlikte çalışmamızı siz önerdiniz.</p>

  <p>Burada bir müttefikimin olması bana bir şey kaybettirmezdi. Bana gelince, eğer Sicilya'da gerçekten bir ipucu varsa, peşine düşmeliydim. Kapı kolunu tuttum:</p>

  <p>— Önce İtalya'yla ilgili verdiğiniz bilgiyi kontrol edeceğim. Eğer doğruysa derhal yola çıkıyorum.</p>

  <p>Kapıyı açtım. Sarrazin beni kolumdan tuttu.</p>

  <p>— Yola çıkmadan önce, Bienfaisance'a bir daha gidin. Cesedin bulunduğu yere.</p>

  <p>— Neden?</p>

  <p>— Şeytan cinayetinin altına imzasını attı.</p>

  <p>Bir an, ters haçı düşündüm, ama jandarmanın bahsettiği başka bir şeydi.</p>

  <p>— Nerede aramam gerekiyor?</p>

  <p>— Bunu siz bulacaksınız. Tüm bunlar bir başlangıç, anlıyor musunuz?</p>

  <p>— Anlıyorum. Dayanağınız var mı?</p>
</body>
</html>
