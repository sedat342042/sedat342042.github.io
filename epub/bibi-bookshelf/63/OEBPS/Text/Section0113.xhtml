<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>105</h2>

  <p><b>Sabah, 04:00.</b></p>

  <p>Telefonum çaldı.</p>

  <p>Arayan Foucault'ydu:</p>

  <p>— Seninkinin yerini buldum. Trois-Fontanots Sokağı, Nanterre.</p>

  <p>Adres, İçişleri Bakanlığı'nın ek hizmet binalarının bulunduğu yere aitti.</p>

  <p>— Oraya mı gidiyorsun?</p>

  <p>— Hayır düşünüyorum. İş tamam.</p>

  <p>— Senden istediklerimi yaptın mı?</p>

  <p>— Tüm dosya tarandı, sayın peder. Manon'la ilgili bölüm.</p>

  <p>— Neredesin?</p>

  <p>— Eve varmak üzereyim. Eğer senin için bir mahzuru yoksa birkaç saat uyumak istiyordum.</p>

  <p>Foucault, Beaugrenelle Mahallesi'nin arkasında, 15. Bölge'de oturuyordu.</p>

  <p>— République Meydanı'ndayım, dedim kontak anahtarını çevirirken. On dakika sonra senin evin kapısında buluşalım.</p>

  <p>— Seni bekliyorum.</p>

  <p>Sully Köprüsü'nden Sol Yaka'ya geçtim. Yağmur durmuştu. Şafağın sökmesine daha vardı. Sokaklar bomboştu.</p>

  <p>Beaugrenelle'i geçtim ve sola, Émile Zola Caddesi'ne döndüm, Théâtre Sokağı'na kadar devam ettim. Biraz ileride Foucault'nun Daewoo'sunu gördüm, farlarını söndürmüş beni bekliyordu. Beni fark eder etmez, arabasından indi ve benim arabama bindi.</p>

  <p>Oturur oturmaz bana bir USB stick'i uzattı.</p>

  <p>— Hepsi burada.</p>

  <p>— MacIntosh'la uyumlu mu?</p>

  <p>— Hiçbir sorun çıkmaz. Transkripsiyon için bir de plug-in ekledim.</p>

  <p>Avucumun içindeki gümüş renkli dikdörtgene baktım.</p>

  <p>— Magnan'ın ofisine girmeyi nasıl başardın?</p>

  <p>— Kimliğimi gösterdim. Daima en basit yolu seç; bunu bana sen öğrettin. Görevli zaten yarı uyur haldeydi. Ona önemli bir gözaltı gerçekleştirildiğini ve bir dosyaya gerek olduğunu belirttim. Yargıcın bana ofisinin anahtarlarını verdiğini söyledim ve hatta onu ikna etmek için evimin anahtarlarını bile gösterdim.</p>

  <p>Onu tebrik etmem gerekirdi, ancak anlaşmamızda böyle bir şey yoktu. Foucault devam etti:</p>

  <p>— Tutanaklara bir göz attım. Kızın aleyhine hiçbir şey yok.</p>

  <p>— Teşekkür ederim.</p>

  <p>Foucault kapıyı açtı. Onu durdurdum:</p>

  <p>— Yarın hepinizi görmek istiyorum, seni, Meyer'i, Malaspey'i. Saat 9'da.</p>

  <p>— Emniyet'te mi?</p>

  <p>— Apsara'da.</p>

  <p>— Savaş konseyi mi? diye gülerek sordu.</p>

  <p>Ona göz kırparak cevap verdim:</p>

  <p>— Diğerlerine haber ver.</p>

  <p>Kafasını salladı ve kapıyı kapattı. Yeniden Sen'i geçtim ve ters yönden ekspres yola girdim. On dakika sonra Turenne Sokağı'ndaydım. Yorgun, bitkin ve şaşkındım, ama Magnan'ın tutanaklarını okumak için sabırsızlanıyordum.</p>

  <p>Sokağın köşesine, yaya geçidinin üstüne park ettim. Kapıda giriş kodumu tuşlarken gözüm Organize Suç Dairesi'nin arabasının bulunduğu yere takıldı. Altıncı hissim bana onların uyuduklarını söylüyordu; arabada hiç kıpırtı yoktu, camlar buğulanmıştı. Tanımlanamaz bir atalet söz konusuydu. Cama vurdum. Adam koltuğunda sıçradı.</p>

  <p>— Evi böyle mi kolluyorsunuz?</p>

  <p>— Üzgünüm, ben...</p>

  <p>Açıklamalarını bekleyecek zamanım yoktu. Dörder dörder basamakları tırmandım, sonra birden içimi bir sıkıntı kapladı. Kapıyı açtım, salona doğru yürüdüm. Oradan da odaya geçtim, nefesimi tutmuştum; Manon oradaydı, uyuyordu.</p>

  <p>Kapı pervazına sırtımı dayadım ve rahatlamaya çalıştım. Yatağın üzerindeki siluetini hayranlıkla seyrettim.</p>

  <p>Yeniden hole döndüm, pardösümü ve silahımı çıkardım. Yağmur hızlanmış, çatıyı, camları, duvarları dövüyordu.</p>

  <p>Çalışma masama oturdum ve USB stick'ini Mac'ime taktım. Dosya ikonu belirdi. Foucault'nun verdiği programı yükledim, sonra yargıcın sayfalarına ulaştım.</p>

  <p>Foucault doğru söylemişti; Corine Magnan'ın elinde hiçbir şey yoktu.</p>

  <p>Ne Manon ne de herhangi biri aleyhine.</p>

  <p>Okudum. Manon'un ifadesi, annesinin cesedinin bulunmasından iki gün sonra, 29 haziran 2002'de Lozan'da alınmıştı. Aynı İsviçre şehrinde yargıç tarafından alınmış başka ifadeler de vardı. Lozan Üniversitesi rektörü. Manon'un komşuları, mahalle esnafı... Aslında Manon'un ifadesinde zaman bakımından aksayan bir yan vardı, ama cinayet zamanı nerede olduğunu ispatlayamaması onu asla şüpheli yapmazdı. Üniversite eğitimine gelince, sadece bir tahminden öteye geçmezdi.</p>

  <p>Bilgisayarımı kapattım, kaygılarım kaybolmuştu. Eğer kızıl saçlı bu yargıç Paris'te Manon'u sorgulamayı kafasına koymuş olsa bile Lozan'dakinden daha fazlasını öğrenemeyecekti. Ve Luc'ün tanıklığı da bir şeyi değiştirmeyecekti.</p>

  <p><br /></p>

  <p><b>Sabah 05:30.</b></p>

  <p>Gerindim ve masadan kalktım, banyoya doğru yürüdüm. O sırada odadan yükselen bir uğultu duydum. Yaklaştım ve gülümsedim. Manon uykusunda konuşuyordu. Hafif bir mırıltı, uyuyan prensesin cıvıltısı...</p>

  <p>Biraz daha kulak kabarttım ve birden, demir bir kıskaç yüreğimi sıkıştırdı.</p>

  <p>Manon Fransızca konuşmuyordu.</p>

  <p>Latince konuşuyordu.</p>

  <p>Bağırmamak için kapının pervazına sımsıkı tutundum.</p>

  <p>Mırıltı kafamın içinde yankılanıyordu:</p>

  <p><i>— Lex est quod facimus... Lex est quod facimus... Lex est quod facimus... Lex est quod facimus...</i></p>

  <p>Manon, Araf Yolcuları'nın Andı'nı tekrar ediyordu.</p>

  <p>Agostina gibi.</p>

  <p>Luc gibi.</p>

  <p>Bütün Işıksızlar gibi.</p>

  <p>İnşa ettiğim bina bir kez daha yıkılıyordu. Manon'u aklamak için bütün teorilerim, varsayımlarım, girişimlerim ve başka bir katil bulmak için çabalarım yerle bir oluyordu.</p>

  <p>Sırtım duvarda, yere kadar kayıp kıçüstü oturdum. Başım ellerimin arasında, bir çocuk gibi ağlamaya başladım. Umutsuzluk tüm benliğimi sarmıştı. Luc haklıydı. Manon, negatif bir NDE yaşamıştı. Ruhunun derinliklerinde bu kötücül anıyı barındırıyordu, bir enfeksiyon gibi. Buradan da annesini öldürmüş olduğu sonucu çıkıyordu...</p>

  <p>Doğruldum. Hayır. Bu çok kolay olurdu. Hâlâ teorimi savunabilirdim. Eğer Manon, Araf Ziyaretçisi tarafından koşullandırıldıysa, bu deneyime ait bazı şeyleri uykusunda sayıklıyor olabilirdi; bu da onun suçlu olduğunu göstermezdi. O, demiurgos, gölge katil Sylvie Simonis'i kurban etmişti ve Manon'u bu işi yaptığına inandırmıştı.</p>

  <p>Ayağa kalktım ve gözlerimi kuruladım. Ziyaretçi'nin kim olduğunu bulmalıydım. Manon'u kurtarabilmemin tek yolu buydu. Onu ve diğerlerini.</p>
</body>
</html>
