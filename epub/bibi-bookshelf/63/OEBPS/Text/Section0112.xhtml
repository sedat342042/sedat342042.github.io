<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>104</h2>

  <p>Cuma gecesi, Myrrha Sokağı sözünü tutuyordu.</p>

  <p>Berbat barlar, kaldırımlarda gizli pazarlıklar, duvarları tırmalayan uyuşturucu müptelaları, kapı sundurmalarının altına sığınmış Anglofon fahişeler ve düzenli olarak devriye gezen polisler. Yağmur geceyi puslandırıyordu, ancak ben çevreyi hiç bu kadar net görmemiştim. Kırmızı hattımda ilerliyordum. İboga. Köleler gibi, ziyaretçimin de bu bitkiye ihtiyacı vardı.</p>

  <p>Başladığım noktaya dönmüştüm.</p>

  <p>Büyücü Foxy'nin yerine.</p>

  <p>Merdiven boşluğunda binlerce mum yanıyordu. Tıkanmış deliklerden, kapı aralıklarından, parke çatlaklarından, çıplak ampullerden yayılan çiğ ışıklar, gaz lambaları, şamdanlar, sefil bir cinler âlemi. Merdiveni hızla tırmandım, manyoka, kızartma yağı ve idrar kokusu çoktan genzimi yakmaya başlamıştı.</p>

  <p>Foxy'nin katındaki çamyarması beni tanımıştı. Peşime takılmadan önce içeri girmem için kenara çekildi. Koridor boyunca yer alan odaları gezerken işe çıkmak için hazırlanmakta olan kızları gördüm.</p>

  <p>Kapıda, yüzü karanlıkta kalan bir çamyarması daha vardı. Yanımdaki herif ona bir işaret yaptı ve içeri geçtim. Perdeyi kaldırdım. Biblolar, küçük kutular, şişeler, tütsülerden yayılan kokular, dumanlar; her ayrıntı yerli yerindeydi. Hayvan ayakları, çiçek buketleri, deniz kabuklularıyla dolu büyülü bir dünya...</p>

  <p>Foxy yalnızdı. Ayaklarını altına toplamış, bir baykuş gibi yere oturmuştu. Ona doğru yaklaşmamı beklemeden, kikirdedi:</p>

  <p><i>— Honey,</i> yine yollarımız kesişti, dedi, İngilizce olarak.</p>

  <p>— Bütün yollar sana çıkıyor, Foxy.</p>

  <p>— Ne istiyorsun, prensim.</p>

  <p>— Hep aynı şey. Massine Larfaoui hakkında bilgi.</p>

  <p>— Şu eski hikâye.</p>

  <p>— Önceki görüşmemizde bana her şeyi anlatmadın. Siyah ibogadan bahsetmedin.</p>

  <p>Bir dizimi yere koydum:</p>

  <p>— Senin uyuşturucu satışın beni ilgilendirmiyor, Foxy. İsteyene, istediğini satıyorsun.</p>

  <p>— Ben siyah iboga satmıyorum. Bu kutsal bir bitki. İnsan ruhu için tehlikeli. Bunu sana satacak kimseyi bulamazsın.</p>

  <p>Yalan söylemiyordu; siyah iboga şüphesiz bir tabuydu. Yine de bu madde Paris'te dolaşımdaydı. Zamorski bunu doğrulamıştı ve ben onun kaynaklarına güveniyordum.</p>

  <p>— Larfaoui bunu tedarik ediyordu. Nasıl?</p>

  <p>— Karışık bir iş. Bu konuda konuşmak istemiyorum.</p>

  <p>— Aramızda kalacak.</p>

  <p>Elimi tuttu. Parmakları yapış yapıştı. Uyuşuk bir ses tonuyla mırıldandı:</p>

  <p>— Anlaşmamızı hatırlıyor musun?</p>

  <p>Başımı sallayarak onayladım. Yaraları mum ışığında parlıyordu. Pembe dilini şaklattı:</p>

  <p>— Kızlarım sayesinde.</p>

  <p>— Kızların mı?</p>

  <p>Üzgün bir çocuk gibi kafasını salladı:</p>

  <p>— Larfaoui onlardan iboga bulmasını istiyordu.</p>

  <p>— Senin burada mı?</p>

  <p>— Bak tekrar ediyorum, ben ona elimi bile sürmedim! Bu bitki benim ülkemde yetişiyor. Kızların başka kontakları da vardı.</p>

  <p>— Gabonlular mı?</p>

  <p>— Bir marabutlu<a href="../Text/Section0131.xhtml#Footnote0019" id="Feedback0019"><sup>[19]</sup></a> tanıyan başka kızlar, evet. Zenci cariye hikâyeleri işte.</p>

  <p>— Bu kaçakçılıktan ne zaman haberdar oldun?</p>

  <p>— Larfaoui ölmeden hemen önce.</p>

  <p>— Nasıl?</p>

  <p>— Bira dağıtıcısı ölmeden önce beni görmeye geldi. Anneye ihtiyacı vardı.</p>

  <p>— Neden?</p>

  <p>— Siyah iboga arıyordu. Ona yardımcı olabileceğimi sanıyordu. Ama yanılıyordu.</p>

  <p>— Neden senden istedi? Sana, senin kızların çevirdiği dolaplardan söz etti mi?</p>

  <p>— Larfaoui bana her şeyi anlattı. Öfkesi burnundaydı. Bitkiye ihtiyacı vardı. Özel... çok özel bir müşteri için.</p>

  <p>Kanımın donduğunu hissettim. Haklı da olabilirdim haksız da, ama Araf Ziyaretçisi'ne yaklaştığımı biliyordum.</p>

  <p>— Bu müşteri hakkında, sana ne söyledi?</p>

  <p>— Hiç. Hep daha fazla iboga istediği dışında. Ve Kabiliyeli korkuyordu.</p>

  <p>— Bu tam olarak, ne zamandı?</p>

  <p>— Sana söyledim: ölümünden iki veya üç hafta önce.</p>

  <p>— Larfaoui, hayatından endişe mi ediyordu?</p>

  <p>Koca gözlerini bana çevirdi. Ellerimi bırakmıştı. Israr ettim:</p>

  <p>— Bana cevap ver. Bu müşterinin Larfaoui'yi tepelediğini mi düşünüyorsun?</p>

  <p>— Sana söyleyebileceğim tek şey, siyah iboganın peşinde olan bu kişilerin çok tehlikeli oldukları. Şeytan'ın esirleri. Satanistler. Ve Larfaoui bitkiyi bulamadı. Bundan eminim...</p>

  <p>Foxy yanılıyordu. Cinayet mahallinde Luc, siyah iboga stoku bulmuştu. Aklıma bir başka senaryo geldi: Araf Ziyaretçisi ile cumartesi katili aynı kişiydi. Larfaoui ona siparişini teslim etmişti, ancak henüz bilemediğim bir sebepten dolayı Ziyaretçi onu öldürmüştü ve iboga stokuna da dokunmamıştı.</p>

  <p>— Larfaoui, dedim, senin kızlara müşterisinden söz etmiş mi? Onun kim olduğunu saptamamıza yarayacak bir şeyler söylemiş mi?</p>

  <p>Önündeki havanın içine ağdalı bir sıvı döktü, kan kırmızı renkli, hafif ılıktı, sonra eline bronz bir tokmak aldı. Boğuk sesiyle cevapladı:</p>

  <p>— Larfaoui kızlara ondan söz etmiş, evet. Korkudan ölüyormuş. Adamın çok... ama çok farklı olduğunu söylemiş.</p>

  <p>— Ne açıdan farklı?</p>

  <p>Kafası, siyah uzun boynunun üzerinde hafifçe sallandı. Bu konuşma onu ya öfkelendiriyordu ya da üzüyordu:</p>

  <p>— Larfaoui'ye göre bir amacı varmış.</p>

  <p>— Nasıl bir amaç?</p>

  <p><i>— Honey,</i> ısrar etme. Tüm bunları hatırlamak hoş değil.</p>

  <p>— İlk konuşmamızda, bana Larfaoui'nin katilinin bir rahip olduğunu söylemiştin. Rahip bu müşteri olabilir mi?</p>

  <p>— Beni rahat bırak. Kızlarımı korumak için büyümü hazırlamalıyım...</p>

  <p>Ter içinde kalmıştım. Tütsülerin dumanı gözlerimi yakıyordu. Her yer kıpkırmızı görünüyordu, sanki gözlerimden kan fışkırıyor ve gördüğüm her şeyi kırmızıya boyuyordu. Ve tüm bu görüntünün arasında Araf Ziyaretçisi somutlaşıyordu. Yüzü yoktu, onu kimyasal kokteyllerini hazırlamak için siyah iboga alırken, müstakbel Işıksızlara hazırladığı karışımı enjekte ederken kafamda canlandırıyordum.</p>

  <p>Ayağa kalktım. Foxy, başı öne eğik, hâlâ tokmağıyla yavaş yavaş havanını dövmeye devam ediyordu: tak... tak... tak... Mırıldandı:</p>

  <p>— Gözü bizim üzerimizde. Peşimizde.</p>

  <p>— Kim?</p>

  <p>— Benim kızımı öldüren adam. Larfaoui'yi öldüren adam.</p>

  <p>Tütsülü esrar çekmiş gibi boğazım yanıyordu. Bir şeyler söylemek zorundaydım:</p>

  <p>— Asıl ben onun peşindeyim.</p>

  <p>Büyücü kadın sırıttı. Sesimi yükselttim:</p>

  <p>— Beni küçümseme. Henüz oyun bitmedi, kazanan belli değil!</p>

  <p>— Karşındakinin kim olduğunu bilmiyorsun. Alaycı bir acımayla gülümsedi. <i>Honey,</i> sen bu hikâyeden hiçbir şey anlamamışsın.</p>
</body>
</html>
