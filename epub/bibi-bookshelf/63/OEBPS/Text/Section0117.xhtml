<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>109</h2>

  <p>Emniyet'e döndüm.</p>

  <p>Dosyalarım faks ve e-posta yoluyla gelmiş, beni bekliyordu.</p>

  <p>Agostina Gedda'yla ilgili uluslararası komisyonun bilirkişi raporu.</p>

  <p>Raïmo Rihiimäki'nin tıbbi ve psikiyatrik dosyası.</p>

  <p>Hôtel-Dieu'den Luc'le temas kurmuş doktorların listesi.</p>

  <p>Pardösümü çıkarmadan, e-posta yoluyla gelmiş son iki dokümanın çıkışını aldım ve Agostina mucizesini teyit etmiş uzmanların listesinin yer aldığı faksı okumaya başladım. Şu ünlü Uluslararası Tıp Konseyi'nde yer alan doktorların listesini:</p>

  <blockquote style="margin: 20px 0 20px 40px; border: none; padding: 0px;">
    <p>Prof. Andreas Schmidt<br />
    Universität zu Köln<br />
    Albertus-Magnus-Platz<br />
    50923 KÖLN-DEUTSCHLAND</p>

    <p>Dr.ssa Maria Spinelli<br />
    Policlinico Universitario<br />
    Viale A. Doria-95125 CATANIA-ITALIA</p>

    <p>Dr. Giovanni Ponteviaggio<br />
    Ospedale dei bambini G. di Cristina<br />
    piazza Porta Montalto-8 90134<br />
    PALERMO-ITALIA</p>

    <p>Prof. Chris Hartley<br />
    King's College London<br />
    Strand, London WC2R2LS-ENGLAND, UNITED KİNGDOM</p>

    <p>Dr. Martin Gens<br />
    Liège Psikiyatri Hastanesi<br />
    Site du Petit Bourgogne<br />
    Professeur-Mahaim Sokağı, 84<br />
    4000 LIÈGE-BELÇİKA</p>

    <p>Prof. Moritz Beltreïn<br />
    Vaudois Üniversite Hastanesi<br />
    Bugnon Sokağı, 46<br />
    1011 LOZAN-İSVİÇRE</p>

    <p>Monsenyör Filippo de Luca<br />
    Caritas Diocesana di Livorno<br />
    Via del seminario, 59<br />
    57 122 LIVORNO-ITALIA</p>

    <p>Pierre Bucholz<br />
    Tıbbi Gözlem Ofisi<br />
    Les Sanctuaires<br />
    1, Monseigneur-Théas Caddesi<br />
    65108 LOURDES CEDEX-FRANSA</p>
  </blockquote>

  <p>Aklıma bir isim takıldı: Moritz Beltreïn. Bu listede ne işi vardı? Koma konusunda uluslararası bir uzman olarak, Roma Kilisesi tarafından Agostina vakasını incelemesi için çağırılması şaşırtıcı değildi, ama Catania'daki bu mucizeyle ilgilendiğini hatırlamıyordum; böyle bir olaydan haberi olmadığını ileri sürmüştü. Neden yalan söylemişti?</p>

  <p>Yazıcıdan yeni çıkmış, Raïmo Rihiimäki'yle ilgili kâğıtları incelemeye başladım. Elime keçeli bir kalem aldım ve Estonca yazılmış özel isimleri işaretledim.</p>

  <p>Raporun sonunda, İngilizce yazılmış bir bölüme rastladım. Yabancı bir uzman tarafından imzalanmış, Raïmo'nun durumunu özetleyen bir sonuç yazısıydı.</p>

  <p>Bağırmamak için kendimi zor tuttum.</p>

  <p>İmza yine tanıdık bir isimdi: Moritz Beltreïn!</p>

  <p>Yazılar birbirine karıştı. İsviçreli Araf Ziyaretçisi olabilir miydi? Ya da en azından cinayet serisiyle bir ilgisi olabilir miydi? Profesör açıkça benimle dalga geçmiş, ona mucizeden ve Şeytan'dan söz ettiğimde yüzüme bakarak gülmüştü.</p>

  <p>Yazıcıdan Éric Thuillier'nin listesini aldım; uyandığı andan itibaren Luc Soubeyras'yla temas kurmuş doktorlar, uzmanlar ve hemşireler. Yaklaşık otuz kadar isim.</p>

  <p>Kalemimle listeyi soyadlarına göre taradım. İkinci sayfanın başında rastladığım dört hece çığlık atmama neden oldu: Moritz Beltreïn Hôtel-Dieu Reanimasyon Servisi'nde 5, 7 ve 8 kasım tarihlerinde bulunmuştu!</p>

  <p>Yani Luc Soubeyras'nın komadan çıktığı ilk günlerde.</p>

  <p>Düşüncelerim de kalbimin ritmine ayak uydurmuştu.</p>

  <p>Kısa aralıklarla ve sarsılarak.</p>

  <p>Moritz Beltreïn, Araf Ziyaretçisi.</p>

  <p>Karanlık bir adam. Elton John'un benzeri. Gerçekten Işıksızların yaratıcısı olabilir miydi? Ölüp de dirilenlerin bilinçaltına sızan ve şeytani ritüellere göre cinayet işleyen adam o muydu?</p>

  <p>Telefona sarıldım ve Thuillier'yi aradım. Doğrudan konuya girdim:</p>

  <p>— Size İsviçreli bir doktoru sormak istiyorum. Moritz Beltreïn.</p>

  <p>— Evet. Ne oldu?</p>

  <p>— Onu tanıyor musunuz?</p>

  <p>— Elbette. Önemli biri.</p>

  <p>— Luc komadan çıktıktan hemen sonra Hôtel-Dieu'ye gelmiş, adını listede gördüm.</p>

  <p>— Bir raslantı. O sırada Paris'teymiş. Koma hakkında hazırladığı bir kitap için Luc'le konuştu. Ya da bir makale, bilmiyorum.</p>

  <p>— Onun hakkında ne düşünüyorsunuz?</p>

  <p>— Bir deha. Tek başına, reanimasyonla ilgili birçok teknik geliştirdi. Birçoğu bugün bile hâlâ kullanılıyor.</p>

  <p>Suratıma, aynı anda hem alev gibi yakıcı hem de buz gibi soğuk kırbaçlar yediğimi hissediyordum. Beltreïn, Ziyaretçi'nin profiliyle bire bir örtüşüyordu. Dünya üzerinde vuku bulan olağandışı bütün reanimasyon vakalarından haberdardı. Uluslararası bir ağa sahipti. Bütün dikkatini ruhun açıklanamaz sınırlarına yöneltmişti. Koma. Ölüm. Uyanma. Descartes'çı doktor görüntüsünün ardında, bilinçaltlarının Arafıyla büyülenmiş bir adam...</p>

  <p>— Luc'ü kaç kez ziyaret ettiğini biliyor musunuz?</p>

  <p>— Bu soruların sebebi ne?</p>

  <p>— Hatırlamaya çalışınız.</p>

  <p>— Birkaç defa geldi. Bizim servisin müdürünün arkadaşı. Size söyledim, bir kitap hazırlıyor.</p>

  <p>Bir reanimasyon uzmanı. Bir anestezi eksperi. İnsan ruhunun sınırlarıyla oynayabilen bir doktor. Onu görür gibi oluyordum; odada ayakta durmuş, Luc'e iboga bazlı bir karışım enjekte ediyor, sonra kılık değiştirmiş, ışıldayan saçlarıyla yeniden ortaya çıkıp, karanlıkta dans ediyordu...</p>

  <p>Koridordaki albino şeytan.</p>

  <p>— İlk karşılaşmamızda, dedim kısa kısa nefes alarak, bana Luc'ün kollarındaki iğne izlerinden bahsetmiştiniz?</p>

  <p>— Yani?</p>

  <p>— Bu son günlerde, yeni izler de gördünüz mü?</p>

  <p>Thuillier nihayet ne demek istediğimi anlamıştı:</p>

  <p>— Sizin şu Doktor Mabuse'ün Beltreïn olduğunu mu düşünüyorsunuz?</p>

  <p>— Yeni iğne izleri var mıydı, yok muydu?</p>

  <p>— Söylemesi zor. Komadan çıkmış biri bir kevgiri andırır. Serum izleri, kan tahlili için iğneler...</p>

  <p>— Teşekkür ederim, Doktor.</p>

  <p>— Bekleyiniz. Beltreïn'i uzun süreden beri tanırım ve...</p>

  <p>— Sizi arayacağım.</p>

  <p>Şüphelerimde en ufak bir değişiklik olmadan telefonu kapattım. Şu veya bu şekilde, Beltreïn Işıksızlarla bağlantılıydı. Saatime baktım: 14:40. Ve hâlâ Manon'dan bir haber yoktu.</p>

  <p>Kaynayan beynimde çoktan planımı yapmıştım. Seminer dönüşü Beltreïn'i sorgulamak amacıyla Lozan'a gitmek için ilk TGV'ye atlayacaktım. Hatta Lozan'da olmaması daha iyiydi; o dönmeden önce dairesini arayabilecektim.</p>

  <p>Belki de aptalca bir şey için sekiz saatimi harcayacaktım.</p>

  <p>Belki de tam tersine dosyamı çözüme kavuşturacak bir ipucuna ulaşacaktım.</p>

  <p>Foucault'yu aradım ve gözaltı çıkışında Manon'u almasını ve yanında kalmasını istedim. Kızda güven uyandıracağını biliyordum. Foucault daha telefonu kapatmadan ben Lyon Garı'nın numarasını çeviriyordum.</p>
</body>
</html>
