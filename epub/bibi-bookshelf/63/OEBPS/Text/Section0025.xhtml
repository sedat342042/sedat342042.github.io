<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>21</h2>

  <p>Doudou motorunu Porte-de-Vincennes Caddesi'ne park etmişti. Bir koleksiyon parçası olmalıydı: 500 cc'lik trial versiyon bir Yamaha. Motora doğru ilerledim ve cep telefonumu çıkardım. Konuşan saat numarasını tuşladım, sonra telefonu motorun selesi ile yüksek çamurluğunun arasına sıkıştırdım.</p>

  <p>Kalabalık, şapelin kapısında belirene kadar bir beş dakika bekledim. Sonra en uygun anda aralarına karıştım ve gözlerimle Laure'u aramaya başladım. Geçmiş olsun dileklerini ve iyi niyet temennilerini kabul ediyordu. Siyah paltoluların arasından süzüldüm ve kulağına fısıldadım:</p>

  <p>— Seni arayacağım.</p>

  <p>Hemen döndüm ve çıkışta Foucault'yu ceketinden yakaladım:</p>

  <p>— Bana cep telefonunu verebilir misin?</p>

  <p>Hiçbir şey sormadan bana doğru uzattı. Doudou motorunun yanına varmış, kaskını takıyordu.</p>

  <p>— Teşekkür ederim. Öğlen, Emniyet'te veririm.</p>

  <p>— Öğlen mi? Ama...</p>

  <p>— Kusura bakma. Benimkini evde unuttum.</p>

  <p>Bir şey söylemesine fırsat vermeden, elli metre uzağa, yolun karşısına park ettiğim Audi A3'üme doğru koştum. Kontağı çevirdiğimde Doudou da marş pedalına basıyordu. Cep telefonunu çıkarıp ezbere bildiğim bir numarayı tuşladım.</p>

  <p>— Durey, Cinayet Masası. Vardiyada kim var?</p>

  <p>— Estreda.</p>

  <p>Talihim yaver gidiyordu; tanıdığım en iyi operatörlerden biriydi.</p>

  <p>— Bana onu bağlayın.</p>

  <p>Doudou trafikte kaybolmak üzereydi. Ben de peşinden hareket ettim, sonra trafiğe girmeden önce durdum. Estreda'nın aksanlı sesini duydum.</p>

  <p>— Durey.</p>

  <p>— Nasılsın?</p>

  <p>— Cep telefonumu çaldılar.</p>

  <p>— Aferin polisimize.</p>

  <p>— Bana yerini tespit edebilir misin?</p>

  <p>— Eğer senin herif telefonu kullanıyorsa, sorun değil.</p>

  <p>Yakın bir zamandan beri, bir cep telefonunun izini, bağlantı halinde olması koşuluyla takip etmek mümkündü. İlke çok basitti. Telefonun temas kurduğu baz istasyonu saptanıyordu. Şehirde bu baz istasyonlarından çok miktarda vardı ve kapsama alanları iki veya üç yüz metreyle sınırlıydı.</p>

  <p>Bu teknik ilk olarak taşımacılık yapan bazı özel şirketler tarafından taşıtlarının bulunduğu yeri saptamada kullanılmıştı. Fransız polisinin kendi sistemleri yoktu ve gerektiğinde bu şirketlere başvurarak para karşılığı hizmet alıyordu.</p>

  <p>— Peşindesin, dedi Estreda. Senin herif telefonla konuşuyor.</p>

  <p>Telefonu çenemin altına sıkıştırdım, birinci vitese geçtim:</p>

  <p>— Seni dinliyorum.</p>

  <p>— Bilgisayarın var mı?</p>

  <p>— Hayır. Arabadayım. Bana sen kılavuzluk edeceksin.</p>

  <p>— Şu senin hikâye, biraz karışık gibi.</p>

  <p>— Hadi. Yoldayım.</p>

  <p>— Umarım bana uygunsuz bir iş yaptırmıyorsundur?</p>

  <p>— Bana güvenmiyor musun yoksa?</p>

  <p>— Hayır. Ama senin herif çevreyoluna çıkmak üzere. Porte de Vincennes'da.</p>

  <p>Hızımı artırdım:</p>

  <p>— Hangi yönde?</p>

  <p>— Güney çevreyolu.</p>

  <p>Meydanı bir uçtan diğer uca, öteki arabaları durmak zorunda bırakarak, klakson sesleri arasında hızla geçtim; siren kullanamazdım. Eğimli yolda saatte seksen kilometrenin üzerine çıkmıştım.</p>

  <p>— Acelesi var gibi. Yoksa kaçıyor mu?</p>

  <p>Cevap vermedim ve bu yeniliğe şapka çıkardım; kullanılan yeni bir software bir noktadan bir başka noktaya varış hızını gerçek zamanda hesaplamayı sağlıyordu. Gerçek bir video oyunu.</p>

  <p>— Porte de Charenton'u geçti.</p>

  <p>Saatte yüz kilometreyi aşmıştım ve en sol şeritten gidiyordum. Trafik akıcıydı. Doudou'nun 36'ya dönmediğinden emindim. Estrada motorcunun Porte de Berey'den geçtiğini bildirdi.</p>

  <p>Porte de Berey. Quai d'Ivry. Porte d'Italie.</p>

  <p>— Yavaşlıyor gibi...</p>

  <p>Sağa yanaşmak için direksiyonu kırdım.</p>

  <p>— Çıktı mı? Nerede?</p>

  <p>— Bekle, bekle...</p>

  <p>Estreda da oyuna katılmıştı. "Hırsızımın" kıçından ayrılmadığımı anlamıştı. Onu bilgisayar ekranına eğilmiş, telefonumla bağlantılı olarak yanıp sönen imleci izlerken hayal ediyordum...</p>

  <p>— A6'ya çıkıyor. Orly yönüne doğru.</p>

  <p>Havaalanı mı? Doudou bazı şeyleri göze alıp kaçıyor muydu? Ama bu yön Rungis depolarına da gidiyordu. Birden bu depoların içki dağıtıcılarıyla bir ilgisi olabileceğini düşündüm.</p>

  <p>— Herif nerede?</p>

  <p>Estreda'dan cevap yoktu; sinyalde mutlaka bir değişiklik olmamıştı.</p>

  <p>— Nerede, Tanrı aşkına? Orly'ye mi saptı?</p>

  <p>Önümde yolun ikiye ayrıldığını görüyordum: solda Orly, sağda Rungis... Birkaç yüz metre kalmıştı. Ayağımı gaz pedalından çektim, birkaç saniye kazanmanın peşindeydim. Birden Portekizli bağırdı:</p>

  <p>— Devam et! Rungis yönüne.</p>

  <p>Doğru tahmin etmiştim. İçki depoları. Hızımı yeniden artırdım. Benim yönümde trafik bir mucizeydi, karşı yön ise neredeyse durma noktasına gelmişti.</p>

  <p>— Yavaşladı... dedi Estreda, nefes nefese. Sapıyor. ZA Delta. Depolara doğru.</p>

  <p>Yolu biliyordum; buraya, "ulusal menfaatlerimizi ilgilendiren bu pazara" daha önce de gelmiştim. Karşıma bir dizi levha çıktı: Bahçe ürünleri, Deniz ürünleri, Meyve ve Sebze... Durdum ve telefonu elime aldım:</p>

  <p>— Nerede? Bana hiç olmazsa yönünü söyle!</p>

  <p>— Kahretsin. Sinyal hiç hareket etmiyor.</p>

  <p>— Durmuş mu?</p>

  <p>— Hayır. Ama Rungis'te çok sayıda baz istasyonu var. Genellikle de hepsi meşgul.</p>

  <p>— Yani?</p>

  <p>— Yanisi, senin herif belki biraz daha ilerlemiş olabilir, ama sinyal hep aynı yerde duruyor, diğer istasyonlar onu yakalayamıyor. Duruma göre çağrıların dağılımını ayarlayan bir <i>dispatch</i> sistemi vardır...</p>

  <p>— Hay sıçayım!</p>

  <p>Direksiyona vurdum. Bu uçsuz bucaksız ticari bölgede, sokak sokak Doudou'nun motorunu arayışım gözümde canlanmıştı bile.</p>

  <p>— Tamam, dedim, başımın çaresine bakarım.</p>

  <p>— Bundan emin mi...</p>

  <p>— Eğer sinyalde bir hareketlenme olursa beni ara.</p>

  <p>— Seni mi arayayım? Ama cep telefonun...</p>

  <p>— Bana başkasını verdiler. Numarası ekranında görünmüştür.</p>

  <p>— Tamam, ben.... Bekle, sinyalde hareket var!</p>

  <p>— Haydi!</p>

  <p>— Ticari bölgenin merkezindeki dönel kavşak, Porte de Thiais'den fazla uzak değil.</p>

  <p>Estrada'nın buraları iyi bildiği belliydi. Açıklama gereği duydu:</p>

  <p>— Rungis, bizim bölgemiz, dostum. Kamyonlarımız her gün oraya gidip geliyor.</p>

  <p>— Civarda sadece içki depolanan bir blok biliyor musun?</p>

  <p>— Bir blok mu, hayır, ama orada bir bira şirketinin antreposu var. Tour Sokağı'nda.</p>
</body>
</html>
