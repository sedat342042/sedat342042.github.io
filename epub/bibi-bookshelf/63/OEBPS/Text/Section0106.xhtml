<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>98</h2>

  <p>Luc, artık Villejuif'teki, Paul-Guiraud Özel Hastalar Merkezi'nde kalıyordu. "Özel" terimi, akıl hastanesi yerine kullanılan bir edebi kelamdı. Luc gerekli evrakı imzalayarak "kendi özgür iradesi"yle bu hastaneye yatmıştı; istediği zaman çıkma hakkına sahipti.</p>

  <p><br /></p>

  <p><b>Saat 15:00.</b></p>

  <p>Enstitüye vardığımda, güneş batmak üzereydi. Pascal Zucca, hipnozcu psikiyatr, Luc'ü nerede bulabileceğimi bana söylemişti. Bahçe kapısından girdim, sola kıvrıldım ve iki tarafında ikişer katlı binaların yer aldığı yoldan ilerledim. Her pavyon bir uçak hangarını andırıyordu: bej duvarlar, bombeli çatı.</p>

  <p>21 numaralı pavyonu buldum. Danışmada görevli kız anahtar tomarını aldı ve bana yol göstermek üzere önüme düştü. Lombozlu kapılarla kesintiye uğrayan upuzun bir mekândı, bir denizaltının içini andırıyordu. Bir diğerine ulaşmak için bir odanın içinden geçmek gerekiyordu: yemekhane, televizyon salonu, ergoterapi atölyesi... Her yer yeniydi: sarı duvarlar, kırmızı kapılar, aydınlatma düzeneklerinin yer aldığı beyaz tavanlar. Arduvaz renkli muşamba döşemenin üzerinde sessizce ilerliyorduk.</p>

  <p>Her kapıda kadın yeni bir anahtar çıkarıyordu. Mekânın modern mimarisiyle çelişen hastalarla karşılaşıyordum. Onların pek yeni olduğu söylenemezdi. Çoğu ağızları bir karış açık, bana bakıyordu. Yüzleri ifadesiz, bakışları boştu. Onların bakışlarıyla karşılaşmamaya özen göstererek yürüyordum. En tehlikelileri hiç dikkat çekmeyenlerdi. Başsız bir çıban gibi, içe dönük, kendini belli etmeyen hastalar. Hayaletler.</p>

  <p>Hastalardan biri bana elini uzattı, avucunda katlanmış küçük kâğıt parçaları vardı. Kadın başka bir kapıyı açarken, açıklama yapma gereği duydu:</p>

  <p>— Bir diş hekimi. Altı aydan beri burada. Günlerini kâğıt katlamakla geçiriyor. "Origami" yaptığını söylüyor. Karısını ve üç çocuğunu öldürmüş.</p>

  <p>Başka bir koridorda ilerliyorduk, bir şey dikkatimi çekmişti:</p>

  <p>— Etrafta alarm göremiyorum. Bu tür bir sistem kullanmıyor musunuz?</p>

  <p>Kadın elindeki anahtar tomarını salladı:</p>

  <p>— Alarmı harekete geçirmek için bir anahtarı herhangi bir metal objeye değdirmek yeterli.</p>

  <p>Odaların bulunduğu bölüme gelmiştik. Hücrelere açılan lombozlu altı kapı saydım, kadın bir kapının önünde durdu:</p>

  <p>— Burası.</p>

  <p>Bir kez daha anahtar demetini çıkardı:</p>

  <p>— Kilitli mi?</p>

  <p>— Bunu o istedi.</p>

  <p>Odaya girdim. Kadın arkamdan kapıyı kapattı ve kilitledi. Luc oradaydı, beyaz ve çıplak dört duvarın ortasında. Beş metrekarelik aydınlık bir odaydı, bahçeye bakan bir penceresi ve bir yatak vardı. Hastanedeki odasından pek bir farkı yoktu. Dikkatimi çeken tek şey pencerenin açma kolunun olmayışıydı.</p>

  <p>Üzeride polar bir kazak ile açık mavi bir eşofman pantolonu bulunan Luc, odanın sağ köşesindeki küçük bir masada bir şeyler yazıyordu.</p>

  <p>— Çalışıyor musun? diye sordum sıcak bir ses tonuyla.</p>

  <p>Yerinden kalkmadan başını bana doğru çevirdi. İri cüssesiyle kaleminin üzerine iyice eğilmişti. Kazınmış kafası, güneş rüzgârlarıyla savrulmuş kurak bir gezegeni andırıyordu.</p>

  <p>— Her şeyi yazıya geçiriyorum, dedi. Bu çok önemli.</p>

  <p>Odadaki tek koltuğa yöneldim ve bir metre ötesine oturdum. Akşamın alacakaranlığı odayı doldurmaya başlamıştı.</p>

  <p>— Nasılsın?</p>

  <p>— Yorgun, içi boşalmış.</p>

  <p>— İlaç veriyorlar mı?</p>

  <p>Belli belirsiz gülümsedi</p>

  <p>— Birkaç tane, evet.</p>

  <p>Yavaşça kaleminin kapağını kapattı. Ben de içgüdüsel olarak ceplerimi yokladım. Luc ne aradığımı anlamıştı:</p>

  <p>— Sigara içebilirsin, ama camı aç. Kanat sürgüsünü açmak için bana bir zımbırtı verdiler.</p>

  <p>Bana kare biçimli bir çubuk uzattı, bu mekanizmanın içine giriyor ve pencerenin kanatlarını açmaya yarıyordu. Dudaklarımın arasına bir Camel sıkıştırdıktan sonra paketi ona uzattım. Başını salladı:</p>

  <p>— Uyandığımdan beri elimi sürmedim.</p>

  <p>— Bravo, dedim, nedenini bilmeden.</p>

  <p>Zippomla sigaramı yaktım. Dumanı ciğerlerime çektim, sonra soğuk havaya karşı sıcak dumanı dışarı verdim. Luc fısıldar gibi konuştu:</p>

  <p>— Teşekkürler, Mat.</p>

  <p>— Ne için?</p>

  <p>— Yaptığın her şey için. Benim için, Laure için, soruşturma için.</p>

  <p>— Bunu yapacağımı biliyordun, öyle değil mi?</p>

  <p>Gülümsedi:</p>

  <p>— Doğru. İntiharımı kabullenemeyeceğinden emindim. Rahatça geberebilirdim... Gerçeği herkese anlatacağını biliyordum.</p>

  <p>— Zamorski'ye yaptığın gibi, bana da eksiksiz bir dosya verseydin daha kolay olmaz mıydı?</p>

  <p>— Hayır. Soruşturmayı bizzat kendin yapmalıydın. Aksi takdirde hiçbir şeye inanmazdın. Kimse inanmazdı.</p>

  <p>— İnandığıma hâlâ pek emin değilim.</p>

  <p>— İnanacaksın.</p>

  <p>Ona doğru döndüm ve sırtımı pencereye verdim.</p>

  <p>— Luc, seninle bir durum saptaması yapmaya geldim. Bazı parçaları yerine oturtmam lazım.</p>

  <p>— Bunu zaten yaptın.</p>

  <p>— Senin izlediğin yolu öğrenmek istiyorum. İkimiz birlikte, bazı şeylere daha fazla açıklık getirebiliriz.</p>

  <p>Defterini özenle kapattı, sonra bana hikâyesini özetledi. Ancak tahmin ettiğimden fazlasını anlatmadı. Her şey geçen haziranda, Sylvie Simonis cinayetiyle başlamıştı. Luc, satanist faaliyetlerle ön plana çıkmış bölgeyi gözetim altında tutuyordu. Bir soruşturma yapmıştı; aynı benim yaptığım gibi, ama o en başından beri Sarrazin'le birlikte çalışmıştı. Sonra yavaş yavaş Işıksızların, Agostina Gedda'nın izini bulmuş, ardından da Zamorski'ye ve Manon'a ulaşmıştı...</p>

  <p>— Ya Massine Larfaoui?</p>

  <p>— O pastanın üzerindeki kirazdı. Cinayet eylül ayında oldu, o sırada ben zaten işin içindeydim. Köleleri biliyordum. İbogayı biliyordum. Parçaları birleştirmek hiç de zor olmadı.</p>

  <p>— Onu kimin öldürdüğünü biliyor musun?</p>

  <p>— Hayır. Bu dosyadaki bilmecelerden biri.</p>

  <p>— Ya unital6?</p>

  <p>Hafifçe gülümsedi:</p>

  <p>— Sıradan dolandırıcılar. İlginç bir şey yok.</p>

  <p>— İntihara teşebbüs etmeden önce neden onlarla temas kurdun?</p>

  <p>— Benim küçük beyaz aldatmacalarımdan biri. Senin için. Hepsi bu.</p>

  <p>— Aziz Mikail madalyonu gibi mi?</p>

  <p>— Onlardan biri, evet.</p>

  <p>Dostuma acımalı mıydım yoksa sinirlenmeli mi bilmiyordum. Sordum:</p>

  <p>— Peki Köleler, onlarla ilgili olarak ne aşamadasın?</p>

  <p>— Bu işle ilgileri yok. Onlar sadece diğerlerinden çok daha acımasız, kan dökücü satanistler, o kadar. Bu bakımdan, onlar için önemli tek şey ibogaydı.</p>

  <p>— Hangi anlamda?</p>

  <p>— Bu durumda yapılacak tek şey vardı.</p>

  <p>— Söylemek istediğin...</p>

  <p>— Bu yolculuğu yaptığımı söylüyorum, evet. Birçok kez. Enjeksiyonla. Farmakologlardan yardım aldım.</p>

  <p>Luc'ün kollarındaki esrarengiz iğne izlerini hatırladım. Büyük sıçrayışını gerçekleştirmeden önce haftalarca bu maddeyi denemişti.</p>

  <p>— Peki sonra? diye sordum, donuk bir sesle.</p>

  <p>— Hiç. Sürekli hastalandım. Ancak beklediğim şeyi göremedim.</p>

  <p>— Bitkiyi nereden buldun?</p>

  <p>— Larfaoui'den. Evinde hatırı sayılır miktarda iboga stoku vardı. Katili onlara dokunmamış bile.</p>

  <p>Soru cevapsız kalıyordu: Katil, Kabiliyeli'nin evini neden aramamıştı? Uyuşturucu aramıyor muydu? Kölelerle bir ilgisi yok muydu? Yoksa fahişenin orada olması onu tedirgin mi etmişti?</p>

  <p>Luc düşünceli bir ses tonuyla devam etti:</p>

  <p>— İboganın herhangi bir özel etkisi yok. Kararımı çabuklaştırmanın dışında. Şeytan'ı görmek için gerçekten hayatını riske atman gerekiyordu, bunu anladım. Şeytan yarım işten hoşlanmıyor. Gerçek bir ölüm istiyor. Seni hayata döndürmenin ve sana görünmenin kararını vermek istiyor.</p>

  <p>Bu aydınlatıcı konuşmadan pek bir şey çıkaramamıştım:</p>

  <p>— Bu kadar risk almanın sebebi ne?</p>

  <p>— Bu tek çözüm yoluydu. Negatif deneyim soruşturmanın anahtarı. Katilleri yaratan bir kötülük pınarı. Işıksızlar.</p>

  <p>— Manon'un bir Işıksız olduğunu mu düşünüyorsun?</p>

  <p>— Hiç şüphem yok.</p>

  <p>— Annesinden, yani katilinden intikam aldığını mı düşünüyorsun?</p>

  <p>— Düşünmüyorum. Biliyorum, hepsi bu.</p>

  <p>Luc gözlerini benimkilere dikti:</p>

  <p>— Dinle beni, Mat. Bir daha tekrar etmeyeceğim. Karanlıklara, Manon'a olan aşkımdan daldım. Bir Orpheus gibi cehennemi ziyaret ettim. Hayatımı tehlikeye attım. Ve ruhumu. Bütün bunları, onun için yaptım. Ve senin sandığının tam tersine, uçurumun dibinde bir şey bulmamak için dua ettim. Onu aklamak için. Ama en kötüsü oldu. Şeytan'ı gördüm ve şimdi gerçeği biliyorum. Manon benim yaşadığımı yaşadı ve o bir katil.</p>

  <p>İzmaritimi pencereden fırlattım. Böyle bir tartışmaya girmek istemiyordum.</p>

  <p>— Yani sen, sen de mi bir Işıksız'sın?</p>

  <p>— Olacağım.</p>

  <p>— Şeytan'ı, üç dandik kelimeyle tasvir ettin, soğuk suya daldın ve işte... hepsi bu mu?</p>

  <p>— Seni ikna etmek zorunda değilim.</p>

  <p>— Araf Yolcuları Andı'nı duydun mu?</p>

  <p>— Bu soruya cevap veremem.</p>

  <p>Sesimi yükselttim:</p>

  <p>— Sen kimden intikam alacaksın? Kendinden mi? Yoksa sadece, nedensiz seri cinayetler mi işleyeceksin?</p>

  <p>— Kaygılarını anlıyorum. Bir noktaya kadar bana eşlik ettin. Daha ileri gideceğini ummuyorum.</p>

  <p>Derin bir nefes aldı sonra defterini işaret etti:</p>

  <p>— Yapabileceğim sürece yazacağım. Geçirdiğim evrimin bütün ayrıntılarını not ediyorum. Çok yakında yapacak hiçbir şey kalmayacak. Diğer tarafa geçmiş olacağım. Beni dinlemeye gerek duymayacaklar, bana inanmaya da. Sadece beni... içeri tıkmaları gerekecek.</p>

  <p>Benim için bugünlük bu kadarı yeterliydi. Luc'ün omzunu sıktım:</p>

  <p>— Dinlenmen gerekiyor. Yarın yeniden geleceğim.</p>

  <p>Kolumu tuttu:</p>

  <p>— Bekle. Sana başka bir şey söylemek istiyorum. Bendeki bu Şeytan takıntısının nedenini hiç kendine sordun mu?</p>

  <p>— Her sabah. Seni tanıdığım günden beri.</p>

  <p>— Çocukluğumdan geliyor.</p>

  <p>Derin bir iç çektim. Ne anlatmaya çalışıyordu? Birden, gençlik yıllarında karşılaştığı yaşlı bir adamı anımsamış olabileceğini umut ettim. Hayalinde canlandırdığı ihtiyara benzeyen bir yaşlı adam, ama o farklı bir şey söyledi:</p>

  <p>— Babamı hatırlıyor musun?</p>

  <p>Çalışma odasında gördüğüm fotoğrafı hatırladım: Nicolas Soubeyras, Doğu giysileriyle ve alın lambasıyla, uçurumların, mağaraların fatihi. Cevap vermemi beklemeden, ekledi:</p>

  <p>— Tanıdığım en kötü pislik.</p>

  <p>— Ona hayran olduğunu sanıyordum.</p>

  <p>— On bir yaşında, herkes babasına hayrandır. Alçak bir herif olsa bile.</p>

  <p>Devamını bekliyordum.</p>

  <p>— Kafasını rekorlarıyla, performansıyla bozmuş, sürekli annemi döven, bize karşı çok sert davranan bir pislik. O dönemde bir üçüz sinir lezyonundan rahatsızdım. Dayanılmaz bir ağrıya neden olan ve çocuklarda çok ender olarak görülen bir hastalık. Babam analjeziklerimi, antienflamatuvar ilaçlarımı saklardı, güya kendi kendime iyileşmeliydim. Buna bir anlam verebiliyor musun?</p>

  <p>Anlam veremediğim şey bu yeni hikâye ile Şeytan takıntısı arasındaki ilişkiydi. Luc, babasının Şeytan'ın esiri olduğunu mu söyleyecekti? Devam etti:</p>

  <p>— Nasıl öldüğünü biliyor musun?</p>

  <p>— Bir mağara inişi sırasında sanırım, öyle değil mi?</p>

  <p>— Genderer çukuru, Pireneler'de, nisan 1978'de. Saint-Michel-de-Sèze'e fazla uzak değil. Yaklaşık bin metre derinliğe indi. Amacı, yerin altında, yüzeyle hiçbir teması olmadan, biyolojik saatini incelemek için altmış gün kalmaktı. Ama bir daha yukarı çıkmadı. Bir yer kayması onu mağaraya gömdü. Kayaların arasındaki bir boşluğa sıkışarak havasızlıktan öldü.</p>

  <p>Susuyordum. Ancak hâlâ Şeytan'la bir bağlantı kuramamıştım.</p>

  <p>— Cesedinin yanında, kurtarma ekibi, içi eskizlerle dolu bir defter buldu. Oradaki desenleri görünce, Mat, hayatımın artık aynı olamayacağını anladım.</p>

  <p>— Neyi betimliyorlardı?</p>

  <p>— Karanlıkları.</p>

  <p>— Anlamıyorum.</p>

  <p>— Babam, mağaranın içine sıkışıp kalınca, her gün, lambasının ışığında, onu çevreleyen dekoru çizmiş, Sarkıtlar, çukurların konturları, gölgelerin oluşturduğu biçimler.</p>

  <p>— Hep aynı çizimler mi?</p>

  <p>— Elbette hayır. İlerleyen günlerle birlikte kayalar da değişiyordu. Sarkıtlar biçimsizleşiyordu. Onu yakalamak, alıp götürmek isteyen pençelere dönüşüyordu.</p>

  <p>Canlı canlı dört duvar arasına sıkışan, yavaş yavaş ölmekte olan Nicolas Soubeyras kendini gördüğü hayalleri çizmeye vermiş olmalıydı. Lambasının azalmakta olan titrek ışığı altında, çevresinin gitgide değişmekte olduğuna inanmıştı. Ölüm biletini almadan önceki son korku.</p>

  <p>Luc, sanki kendi içindeki bir mağaradan gelen bir sesle soluk verdi:</p>

  <p>— Son krokilerde, mağaranın tavanı bir yarasanın kanatlarına, sarkıtlar da siyah damarlara dönüşmüş. Karanlığın dibinde onun yüzü görünüyordu.</p>

  <p>— Hangi yüz?</p>

  <p>— Babamın ölmeden önce gördüğü yüz.</p>

  <p>Korkuya kapıldım. Luc, sinirli sinirli kaleminin kapağıyla oynarken fısıltıyla konuştu:</p>

  <p>— Şeytan. Babam son nefesini vermeden önce Şeytan'ı gördü. Onu alıp götürmek için yerin altından çıkıp gelmiş Karanlıklar Prensi. Bu yüzü asla unutamadım. Bu krokilerin yer aldığı defter benim kara incilim oldu...</p>

  <p>Luc, bana daha önce de, babasıyla yaptığı bir gezintide, falezlerin yamacında Tanrı'nın harelenen yüzünü gördüğünü söylemişti. Nicolas Soubeyras'nın mağaranın içindeyken çizdiği desenlerde de, Luc'ün şeytanı görmesini anlayabiliyordum.</p>

  <p>— Dinlenmen gerekiyor.</p>

  <p>— Bana hastaymışım gibi davranma! Ben deli değilim. Şimdilik. Sana bir şey daha söylemek istiyorum. Corine Magnan'ı çağırdım. Onunla yeniden görüşmek istiyorum.</p>

  <p>— Ona ne söyleyeceksin?</p>

  <p>— Beni gözlem altında tutması gerekiyor. Dönüşüm, dosyanın en önemli, en temel parçası. Manon'un gerçek kişiliğini ortaya çıkarmak için incelenmem, metamorfozumun analiz edilmesi gerekiyor.</p>

  <p>Ürperdim. Luc devam ediyordu:</p>

  <p>— O Şeytan'ın esiri, Mat. Biliyorum, çünkü ben de onunla aynı taraftayım. Şeytan'ın yolunda sürekli yalan söylüyor, insanları baştan çıkarıyor, onları kullanıyor. Tıpkı gelecekte olacağım gibi...</p>

  <p>Elimde pardösüm, ayakta duruyordum ve nihayet durumu anlamıştım. Büyük ayrılık tamamlanmıştı: Bundan böyle ya o ya da Manon vardı.</p>

  <p>Yeniden şefkatle omzunu sıktım ve dişlerimin arasından mırıldandım:</p>

  <p>— Buradan çıkmaya hazır değilsin.</p>
</body>
</html>
