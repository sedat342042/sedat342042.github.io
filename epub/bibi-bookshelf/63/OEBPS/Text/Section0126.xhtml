<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>118</h2>

  <p>Paul-Guiraud Hastanesi'ni aradım ve Zucca'yla konuşmak istediğimi söyledim. Perşembeden cumaya kadar, Luc'ün hastanede geçirdiği zamanı teyit etmeliydim. Psikiyatr benim varsayımlarımı doğruladı. Hastasını, cuma günü saat 16:00'da tecrit hücresinden çıkarmıştı. Ona sakinleştiriciler vermişler, sonra da, ertesi sabaha kadar uyuması için standart bir odaya almışlardı.</p>

  <p>Şüphesiz Luc, ilaçları yutmamıştı. Mizansenini gerçekleştirmek için gizlice evine gitmişti. 12. Bölge'ye gidip gelmek en fazla üç saat sürerdi.</p>

  <p>Geriye tek soru kalıyordu: Onları dondurmak için ne yapmıştı?</p>

  <p>Bunun cevabını daha sonra bulacaktım.</p>

  <p>Zucca'nın hâlâ benimle konuştuğunu fark ettim.</p>

  <p>— Ne diyordunuz?</p>

  <p>— Bu soruların sebebi ne, diyordum.</p>

  <p>— Luc şu anda nerede? Hâlâ odasında mı?</p>

  <p>— Hayır. Bugün çıktı. Öğleyin.</p>

  <p>— Onun çekip gitmesine izin mi verdiniz?</p>

  <p>— Burası hapishane değil, dostum! Çıkış kâğıdını imzaladı. Ve çıktı.</p>

  <p>— Nereye gittiğini size söyledi mi?</p>

  <p>— Hayır. Ancak elini sıkacak kadar vaktim vardı. Bana göre, ailesinin mezarını ziyarete gitmiştir.</p>

  <p>Durumu bir türlü kabullenemiyordum. Gözden kaçmış bir dosya. Üst üste yapılan hatalar. Ve elini kolunu sallayarak dolaşan bir katil. Sesimi yükselttim:</p>

  <p>— Onun gitmesine nasıl müsaade edersiniz? Durumunun kötüye gittiğini söylemiştiniz!</p>

  <p>— Sizinle konuşmamızdan bu yana, Luc sakinleşmeye başladı. Akli melekeleri yerine geldi. Haldol olumlu bir etki yapmış olmalı, ben...</p>

  <p>Düşüncelerim onun sözcüklerini bastırıyordu. Luc, hiç delirmemişti. En azından bu biçimiyle. Ve verilen ilaçların hiçbirini de kullanmamıştı.</p>

  <p>Aklıma bir fikir geldi:</p>

  <p>— Her hastanın, psikiyatrik geçmişi hakkında bilgi topluyorsunuz, değil mi?</p>

  <p>— Çalışıyoruz, evet.</p>

  <p>— Luc için bir araştırma yaptınız mı?</p>

  <p>— Bunu bana sormanız çok tuhaf. Az önce, 1978 tarihli bir hastane raporu elime geçti. Pireneler Merkez Hastanesi'nden, Pau yakınları.</p>

  <p>— Raporda ne yazıyor?</p>

  <p>— Luc Soubeyras nisan 1978'de bir kaza geçirmiş. Koma. Şok hali. Bu kaza neticesinde bazı arazlar kalmış.</p>

  <p>— Ne gibi?</p>

  <p>— Mental karışıklıklar. Rapor fazla açıklayıcı değil. Zucca düşüne düşüne konuşmaya başlamıştı. Garip, değil mi? Luc, tüm bu hikâyeyi daha önce de bir kez yaşamış...</p>

  <p>Garip. Kelime çok hafif kalıyordu. Luc, bir "ikinci" kıyameti yaşamak için her şeyi kurgulamış, düzenlemiş ve oynamıştı.</p>

  <p>Zucca devam etti:</p>

  <p>— Bir anlamda, bu benim teşhisimi değiştiriyor. Bugün bir tür... nüks vakasıyla karşı karşıyayız. Luc, tahminimden çok daha tehlikeli olabilir.</p>

  <p>Gülmemek için kendimi zor tuttum.</p>

  <p>— Olabilir, evet.</p>

  <p>Tepe lambamı yerleştirmiş, farlarımı yakmış, sireni sonuna kadar açmıştım. Bütün duyularım alarmdaydı. Korku. Öfke. Bulantı. Luc'ü son eyleminin hazırlığını yaparken yakalamayı umut ederek Changarnier Sokağı'ndaki evine gidiyordum.</p>

  <p>Yedi dakikada Vincennes Sarayı'na ulaştım. Tepe lambamı söndürdüm, sireni kapattım, bir süre Soult Bulvarı'nda ilerledikten sonra, sola evin sokağına saptım. Tuğla binalar bir kıskaç gibi üzerime geliyordu.</p>

  <p>Ana kapının kodunu girdim. Beton bir avlu, ortada çeşme ve çimler. Apartmana girebilmek için başka bir kod tuşladım, ardından demir parmaklıklı kapısıyla asansör. 45'liğimi çıkardım ve namluya mermi sürdüm. Katları çıktıkça, ağzımda bir mürekkep, bir katran tadı hissediyordum.</p>

  <p>Koridor karanlıktı. Işığı yakmadım. Kapı, polis şeridiyle kapatılmıştı. Göbek kilidi dışında başka kilit yoktu, o da kilitli değildi. Maymuncukla kolayca açıldı. Kapı tokmağını sol elimle çevirdim, Glock'um sağ elimdeydi. Klik. Dairenin içindeydim.</p>

  <p>Bütün duyularım alarmdaydı.</p>

  <p>Ucuz mobilyalar, lamine parkeler, çirkin biblolar. Bu evdeki her şey sahteydi. Luc Soubeyras da burada yaşıyor gibi yapıyordu, tıpkı yalandan polis, yalandan Hıristiyan, yalandan benim dostum olduğu gibi.</p>

  <p>Salonda dikkat çekici bir şey yoktu. Çalışma odasına doğru yöneldim. Farkında olmadan, cesetlerin bulunduğu Laure'un odasını es geçmiştim. Çekmeceler boştu. Üzerinde "Ş" harfi bulunan dosyaların durduğu dolap da. Sokak lambalarının ışığında, evlerin tuğla cepheleri camda yansıyordu. Koku alma duyum aşırı faaliyetteydi. Hemoglobinin bakırımsı kokusunu hissedebiliyordum.</p>

  <p>Koridora döndüm.</p>

  <p>Nefesimi tuttum ve cinayet odasına girdim. Koyu renkli parkeler, beyaz mobilyalar. Yatak olarak sadece şilte vardı, çarşaf ve örtüsü toplanmıştı. Ve sağda, duvar boyunca kan lekeleri dikkati çekiyordu. Her üçü de, önce sırtlarını duvara vererek oturmuşlar, sonra yavaş yavaş kayarak yere devrilmişlerdi... Titredim. Laure'u ve kızları, korkudan birbirlerine sarılmış bir halde hayal ediyordum. Haykırdım:</p>

  <p>— Luc, neden? NEDEN?</p>

  <p>Cevap olarak, sol taraftan gelen hafif bir ışıltı dikkatimi çekti, gözlerim yarı karanlığa alışmıştı. Döndüm ve titremelerim şiddetli sarsıntılara dönüştü.</p>

  <p>Karşı duvarda, yatağın arkasında ışıldayan liken biçiminde bir yazı vardı:</p>

  <p>ORADA, HER ŞEYİN BAŞLADIĞI YERDE.</p>

  <p>Bir anda, iki gerçeği birden kavradım.</p>

  <p>İlki, soruşturmam boyunca peşimden ayrılmayan Luc'tü. Günah çıkarma hücresindeki, Bienfaisance'taki ağacın gövdesindeki, Sarrazin'in banyosundaki aynı eğri, çarpık ve çılgın yazı. Katil Luc'tü; tek ve yegâne katil.</p>

  <p>Ama hangi olağanüstü güçle, komadayken bu yazıları yazmıştı?</p>

  <p>Diğer gerçek çok daha kısa, çok daha çarpıcıydı.</p>

  <p>Luc bana randevu veriyordu. ORADA, HER ŞEYİN BAŞLADIĞI YERDE...</p>

  <p>Saint-Michel-de-Sèze'de.</p>

  <p>Tanıştığımız yatılı okulda.</p>

  <p>Tanrı sevgimizi birleştirdiğimiz yerde.</p>

  <p>Aslında düellomuzun başladığı yerde.</p>

  <p>Şeytan ile Tanrı'nın düellosunun.</p>
</body>
</html>
