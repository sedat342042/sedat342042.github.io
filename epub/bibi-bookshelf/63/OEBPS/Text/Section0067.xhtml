<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>61</h2>

  <p>Görüşme odası. Küçük masaları ve sandalyeleriyle, çıplak duvarlı büyük bir salondu. Tavana yakın pencerelerinden içeri öğle ışığı giriyordu. Dekoru, tam karşımda duran, duvara asılı bir İsa'lı haç, bir saat ve sigara içmek yasaktır yazısı tamamlıyordu. Salon boştu.</p>

  <p>Gardiyan kapıyı üzerime kilitlemişti. Tek başınaydım. İçeride birkaç adım attım. Ayaklarımın altında gevşek bir yumuşaklık hissettim. Zemin kumla kaplıydı. Pencerelerin ve duvarların köşelerinde birikmiş ince katmanları fark ettim. Toz içeriye, büyük bir ihtimalle çöle açılan bir kapının boşluklarından giriyordu.</p>

  <p>Önce bir kilit sesi, ardından ayak sesleri işittim. Bütün çabama rağmen yumruklarımı sıkmıştım. Soğukkanlılığımı kaybetmemeliydim. Geriye dönmeden önce beşe kadar saydım.</p>

  <p>Kadın gardiyan çoktan kapıyı yeniden kilitlemişti. Agostina, açık mavi gömleğiyle akıllı uslu bir şekilde dimdik oturuyordu. Tam olarak ne görmeyi beklediğimi bilmiyordum, ama böyle bir güç gösterisi kesinlikle beklemiyordum.</p>

  <p>Agostina bir azize gibi ışıldıyordu.</p>

  <p>Yaklaştım ve insanı rahatlatan bir sıcaklık hissettim. Agostina, varlığı hâlâ hissedilen sözle anlatılamaz bir şeyin etkisinde gibiydi. Yaşadığı mucizenin izleri miydi, onu böyle yapan? Tüm bu duygularla mücadele içindeydim. Buraya Tanrı'nın sevgili kulunu değil, Salvatore Gedda'nın katilini sorgulamaya gelmiştim.</p>

  <p>Bir sandalyeyi çektim ve oturdum.</p>

  <p>Şimdi karşı karşıyaydık. Agostina Gedda gülümsüyordu. Fotoğraflarından daha genç gözüküyordu. Yirmi beş yaşından fazla değildi. Ufak tefekti, kırılgan bir görüntüsü vardı. Buna karşılık yüz hatları çok belirgindi. Kalem kaşlarının altında parlak siyah gözler. İsyankâr bir virgül gibi yukarı kıvrık bir burun. Bir dondurma kupunun üzerindeki küçük meyveler gibi duran kıpkırmızı dudaklar. Bu hoş ve zarif tabloyu tamamlayan, solgun teniyle uyumlu kısa kesilmiş siyah saçlar.</p>

  <p>Konuşmak için ağzımı açtım, ama Agostina benden çabuk davrandı.</p>

  <p>— Adınız nedir?</p>

  <p>Sesi ince, yumuşak ancak iticiydi. İtalyanca cevap verdim.</p>

  <p>— Mathieu Durey. Paris Cinayet Masası'nda polisim.</p>

  <p>— Bu her şeyi değiştirir, dedi, şakadan suratını asar gibi yaparak. Beni görmeye sadece rahipler gelir.</p>

  <p>Luc'ün fotoğrafını ona doğru uzattım. Önce emin olmak istiyordum.</p>

  <p>— Ben ilk Fransız polisi değilim. O da buraya geldi, değil mi?</p>

  <p>— Luc, aynı şey değil. Ben onunla ilgilenmiyordum.</p>

  <p>— Kim ilgileniyordu?</p>

  <p>Dudaklarında bir gülümseme belirdi.</p>

  <p>— Bunu çok iyi biliyorsunuz.</p>

  <p>Gözlerimin önünden bazı resimler geçti. Pazuzu ve yarasa ağzı. Büyük kanatlarıyla keçi başlı bir melek. Pırtlak gözleriyle, redingotlu ve silindir şapkalı adam. Uluyan köpekler, vızıldayan arılar. Sesime bir ahenk katarak devam ettim:</p>

  <p>— Size birkaç soru sorabilir miyim?</p>

  <p>— Neyle ilgili olduğuna bağlı.</p>

  <p>— 2000 nisanındaki cinayet hakkında.</p>

  <p>— Her şeyi polise, avukatlara anlattım.</p>

  <p>— Size sorular soracağım. Siz de istediğinizde cevap verin. Anlaştık mı?</p>

  <p>Başını "evet" dercesine salladı. Rüzgâr çevremizde uğuldamaya başlamıştı. Uzun, iç karartıcı, hayvani bir inilti. Kapının altından odaya giren tozun bizi canlı canlı örttüğünü hayal ediyordum.</p>

  <p>— Kocanızı tuhaf bir şekilde öldürmüşsünüz. Onu siz mi öldürdünüz?</p>

  <p>— Apaçık ortada olan şeyleri geçin. Zaman kazanırız.</p>

  <p>— Sizi bu cinayeti kabullenmeye iten şey ne?</p>

  <p>— Hiçbir şeyi gizlemedim.</p>

  <p>Agostina halinden memnun gibiydi. Verdiği cevaplarda bir vurdumduymazlık vardı. Agostina ilk gözaltına alındığında onu zor koşullar altında sorgulamayı tercih ederdim.</p>

  <p>— Bu çok özel bir cinayet. Bunu ne ahlâki açıdan ne de sebepleri bakımından söylüyorum. Yöntemini kastediyorum. Böyle bir katliamı organize edecek ne bilgiye ne de teknik araçlara sahip olduğunuzu düşünüyorum.</p>

  <p>— Bu bir soru değil.</p>

  <p>— Asitleri nereden buldunuz?</p>

  <p>— Hastaneden. Her şey dosyada.</p>

  <p>— Ya böcekler?</p>

  <p>— Leşlerin üzerindeki böcekleri, yumurtaları topladım. Paterno ve Adrano çöplüklerinden bulduğum hayvan leşlerinden.</p>

  <p>— Kurbanın göğüs kafesinde liken vardı. Onu nereden buldunuz?</p>

  <p>— Acireale yakınlarında bulunan falezlerdeki mağaralardan. Bizim buralarda çok ünlüdür.</p>

  <p>Yalan söylüyordu. Basit bir mantardan çok, nadir rastlanan bir bitkiydi. Ayrıca bir de Afrika bokböceği vardı. Bundan bahsetmek istemedim. Şüphesiz ona da verecek bir cevabı vardı.</p>

  <p>— Cesette çeşitli çürüme evreleri görülüyordu, bu da farklı ve karmaşık koruma teknikleri gerektirir. Bunu nasıl başardınız?</p>

  <p>— Nisan ayıydı. Ve şantiye bölgesi soğuktu. Vücudun bazı bölümlerini ısıtmak ve bazı bölümlerini ise soğuğa maruz bırakmak yeterli oldu.</p>

  <p>Agostina hâlâ gülümsüyordu.</p>

  <p>— Neden bu kadar karmaşık teknikleri tercih ettiniz?</p>

  <p>— Sonraki soru.</p>

  <p>— Cevap vermek istemiyor musunuz?</p>

  <p>— Anlaşma yaptık. Sonraki soru.</p>

  <p>Ellerine baktım; yüzünün beyazlığındaydı. İnce derisinin altından mavi kılcal damarları gözüküyordu. Bu parmakları Salvatore'nin bedeninin içine daldırırken, dilini keserken hayal edemiyordum.</p>

  <p>— Bu cinayeti neden işlediniz? Sebebiniz neydi?</p>

  <p>— Size neden cevap vereyim? dedi, laubali bir şekilde. Bu konuda asla hiçbir şey söylemedim. Ne polise ne de yargıçlara. Hatta avukatlarıma bile.</p>

  <p>Rüzgâr hâlâ uğulduyordu. Luc'ü düşündüm ve blöf yapmaya karar verdim:</p>

  <p>— Başka çareniz yok. Boğazı buldum.</p>

  <p>Kahkahalarla güldü. Kesik kesik bir gülüştü bu.</p>

  <p>— Yalan söylüyorsun. Eğer doğru olsaydı, sen burada olmaz, böyle üçüncü sınıf polis soruları sormazdın.</p>

  <p>Tüm bu alaycılığına ve "senlibenli"liğine karşın, çok önemli bir noktayı yakaladığımı hissediyordum. Agostina el yordamıyla ilerlediğimi biliyordu, ama "boğaz" kelimesi, benim Catania polisinden farklı bir iz üzerinde olduğumu ispatlıyordu. Hâlâ ne olduğunu çözemediğim tek geçerli iz. Mırıldandı:</p>

  <p>— Bu cinayeti işledim, çünkü intikam almam gerekiyordu?</p>

  <p>— Kimden? Salvatore'den mi?</p>

  <p>Heyecanla birkaç kez kafasını salladı.</p>

  <p>— Size ne yaptı?</p>

  <p>— Beni öldürdü.</p>

  <p>Salvatore, şiddet yanlısı bir koca. Salvatore, Agostina'yı öldürmeye çalışmış adam. Ve Agostina, kocasından intikam almaya, onu ortadan kaldırmaya ant içmiş bir kadın. Bu olayla ilgili veya bu olayı ima eden tek bir satır okumamıştım. İnsan kocasından intikam almak istediğinde çok daha basit ve hızlı bir yöntem seçerdi.</p>

  <p>— Anlatın.</p>

  <p>Agostina gözlerini bana dikmişti. Kum taneleri havada savruluyor, ter içinde kalmış yüzüme yapışıyordu. Yineledim:</p>

  <p>— Anlatın.</p>

  <p>— Beni öldürdü, on bir yaşındaydım.</p>

  <p>— Falezden düştüğünüzde mi?</p>

  <p>— Beni o itti.</p>

  <p>Salvatore, öldürmeye eğimli bir çocuk. Bir başkasını, soğukkanlılıkla boşluğa iten piç kurusu. İmkânsız. Agostina devam etti:</p>

  <p>— Salvatore kaba... sinirli... ne yapacağı önceden kestirilemez biriydi. Uçurumun kenarında oynuyor, bağırıp çağırıyorduk. Birden, beni itti. Sırf görmek için.</p>

  <p>— Kazadan sonra bundan birine bahsettiniz mi?</p>

  <p>— Hatırlamıyordum.</p>

  <p>— Ve Salvatore'yle evlendiniz?</p>

  <p>— Size hatırlamadığımı söyledim.</p>

  <p>— Belleğinizi size kim tekrar kazandırdı?</p>

  <p>— Bunu bana sen mi soruyorsun, <i>ragazzo?</i><a href="../Text/Section0131.xhtml#Footnote0012" id="Feedback0012"><sup>[12]</sup></a></p>

  <p>Bir kez daha, iblisin oyuncağı olan bir zavallı. Onu daha iyi etkileyebilmek için genç kadına açıklamalarda bulunan günahkâr, kötü, sinsi bir melek. Fazla zamanım kalmamıştı, duvardaki saate göre üç dakika.</p>

  <p>Yeniden Agostina'ya baktım, tuhaf bir gülümsemeyle dudaklarını büzmüştü.</p>

  <p>Öksürdüm ve oyununa katılmaya karar verdim.</p>

  <p>— Şeytan gerçeği kulağınıza fısıldadı, değil mi?</p>

  <p>— Geldi, evet, ama ruhumun derinliklerine...</p>

  <p>Elini gömleğinin içine soktu ve memelerini okşadı. Bir an odanın soğuduğu hissine kapıldım.</p>

  <p>— Size ilham veren o muydu?</p>

  <p>Soğuk ve ayrıca ağır, mide bulandırıcı bir koku.</p>

  <p>Elini aşağı indirdi ve bacaklarının arasına soktu.</p>

  <p>— Bir rüyaydı... diye mırıldandı. Bana emretti, evet, ama emri bir tür okşamaydı... Bir zevk. Ne zamandır birini becermiyorsun, <i>ragazzo?</i></p>

  <p>— Bu yöntemin akıl hocası da o mu?</p>

  <p>Birden Agostina nefesini tuttu, sonra ağır ağır bıraktı, sanki bacaklarının arasındaki derinliklerde hassas bir noktaya temas etmişti. Gözleri bir tilkinin gözleri gibi incelmişti. Mastürbasyonuna devam etti.</p>

  <p>Odanın sıcaklığı azalıyordu. Pis koku ise artıyordu. Durgun su, çürük yumurta ve bir de pas kokusu. Bok ile metal arası bir koku. İki dakika vaktim kalmıştı.</p>

  <p>— Siz mucizenin ta kendisisiniz, dedim, sıkılı dişlerimin arasından. Maddi ve manevi bakımdan Papalık ve Roma Kilisesi tarafından kabul edildiniz. İblis sizi neden etkilemiş olsun ki?</p>

  <p>Agostina cevap vermedi. İçerdeki koku iyice boğucu bir hal almıştı. Agostina masanın üzerinden bana doğru eğildi. Bakışları donuktu.</p>

  <p>— Demek boğazı buldun, ha?</p>

  <p>Birden fırlayarak ayağa kalktı ve beni ensemden yakaladı. Diliyle kulağıma dokundu ve kulak zarıma doğru güldü. Dili bir mızrak gibi sivriydi:</p>

  <p>— Merak etme pislik herif, boğaz seni bulacaktır, o...</p>

  <p>Onu sertçe ittim. Notre-Dame-de Bienfaisance'ta bir çift göz tarafından izlendiğimi fark ettiğimde de aynı tiksintiyi hissetmiştim. Odanın içinde şimdi her şey dönmeye başlamıştı: soğuk, rüzgâr, pis koku. Ve "öteki".</p>

  <p>— Seni emmemi ister misin? diye fısıldadı. Lezbiyenlerden ve kancıklardan bıktım.</p>

  <p>— Manon Simonis adını biliyor musunuz?</p>

  <p>Elini masanın altından çıkardı ve burnuna götürdü.</p>

  <p>— Hayır.</p>

  <p>— Ya Sylvie Simonis?</p>

  <p>— Hayır, dedi, bir yandan da parmaklarını yalıyordu.</p>

  <p>— Çocuğunu, Manon'u öldürdü, onun ruhunu şeytana sattığını düşünüyordu.</p>

  <p>— Bizi kimse öldüremez, diye kıkırdadı. O bizi koruyor, anlıyor musun?</p>

  <p>— Onun için ne yapmanız gerekiyor?</p>

  <p>— Kirletiyorum, bulaştırıyorum. Ben bir hastalığım.</p>

  <p>Sesinde farklı farklı tonlarda iniş çıkışlar vardı. Kimi zaman bozuk kimi zaman boğuk kimi zaman da son derece yavaştı. Ayrıca her kelimenin son hecesini söylerken, uyumsuz bir ıslık sesi çıkarıyordu. Onu biraz daha kışkırtmalıydım:</p>

  <p>— Burada, hapisteyken bile mi?</p>

  <p>— Ben bir sembolüm, <i>ragazzo.</i> Benim gücüm duvarları aşıyor. Vatikanlı ibneleri rahatsız ediyorum. Hepinizi arkadan beceriyorum!</p>

  <p>— Ama sizi Santa Sede'nin avukatları savunuyor.</p>

  <p>Agostina tiz, yapış yapış bir kahkaha attı, elini yeniden bacaklarının arasına sokmuştu.</p>

  <p>— Sen gerçekten, bugüne dek gördüğüm en salak polissin. O ibnelerin sahiden beni savunduğunu mu sanıyorsun? Beni gözlemliyorlar, evet. Kızışmış erkek köpekler gibi kıçımda dolanıyorlar.</p>

  <p>Doğru söylüyordu. Papalık otoriteleri daha beterinden sakınıyorlardı, ama özellikle de kabullendikleri "mucize"ye yakın durmak istiyorlardı. Amaçları sadece Agostina'nın bedeninde ve beyninde olanları anlamaktı.</p>

  <p>Omuzlarına sarıldı, şiddetli bir orgazm yaşıyormuşçasına sarsılmaya başladı, kemiklerine kadar hissettiği bir zevk dalgası içindeydi. Tarif edilemez bir sesle inledi:</p>

  <p>— Bana senin geleceğini söylemişti.</p>

  <p>— Luc Soubeyras mı? Fotoğraftaki polis mi?</p>

  <p>— Bana senin geleceğini söylemişti.</p>

  <p>Korkudan karnıma ağrı saplanmıştı. Agostina iblisten söz ediyordu; o gerçekten buradaydı, onun içindeydi. Onun varlığını burada, yanımızda hissediyordum. Yeniden güldü, önce yüksek, sonra alçak sesle.</p>

  <p>— Böcekleri nasıl bulduğumu biliyor musun? Şeytani bir biçimde kikirdedi. Çok kolaydı. Kendimi okşamam... Islanmam ve amcığımın, bir leş gibi açılması yeterli oldu. Böylece bütün sinekler geldi... Anlıyor musun, <i>ragazzo?</i> Onları amcığımla davet ettim... Ve geldiler.</p>

  <p>Başını öne eğdi ve mırıldanmaya başladı. Öne arkaya sallanarak, hızlı hızlı, kelimelerin üzerlerine basa basa bir şeyler söylüyordu. Birden gözleri yuvalarında dönmeye başladı, akları iyice belirginleşti. Ona doğru eğildim ve kulak kabarttım.</p>

  <p>Agostina Latince konuşuyordu.</p>

  <p>Sürekli yinelediği sözcükleri birer birer çözmeye başladım: <i>"... lex est quod facimus lex est quod facimus lex est quod facimus lex est quod facimus..."</i> YASA BİZİM YAPTIĞIMIZDIR.</p>

  <p>Neden bu sözcükleri söylüyordu.</p>

  <p>Bu sözcüklerin anlamı neydi?</p>

  <p>Şimdi bir domuz gibi homurtular çıkarıyordu. Homurtusuna tuhaf bir ıslık eşlik ediyor, birbiriyle uyumsuz bir yankılanma oluyordu. Aniden gözbebekleri yeniden belirdi. Sarımsı bir renk almıştı. Suratıma tükürdü ve gırtlaktan gelen çatallı bir sesle hırlar gibi konuştu:</p>

  <p>— BOKTAN CEHENNEMİNDE YOK OLACAKSIN!</p>

  <p>Arkamda kilidin açıldığını duydum.</p>

  <p>On dakika bitmişti.</p>
</body>
</html>
