<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>46</h2>

  <p>Sartuis Hastanesi Besançon'dakine benziyordu. Aynı ellili yıllar mimarisi, aynı gri beton. Küçültülmüş bir model. Binanın içi de son derece tanıdıktı. Duvarlarda panolar, plastik kaplı danışma bankosu, soluk ışıklı tavan lambaları. Doğrudan danışma bankosuna yöneldim ve Komutan Lamberton'un oda numarasını sordum.</p>

  <p>— Aileden misiniz?</p>

  <p>Kimliğimi bankonun üzerine koydum.</p>

  <p>— Büyük aileden, evet.</p>

  <p>Asansöre doğru yürürken, sol tarafıma, meşrubat otomatının bulunduğu yere bir göz attım. Tam yanında telefon kabini vardı. Burası, katilin cinayet gecesi Sylvie Simonis'i telefonla aradığı kabindi. Kabinin kirli camlarının ardından, adamın siluetini hayal etmeye çalıştım. Ama başaramadım. Katili hayalimde canlandırmam imkânsızdı. Bir insan olarak tahayyül edilemezdi.</p>

  <p>Merdivenle ikinci kata çıktım. Koridorda aileler bekliyordu. 238 no'lu odaya kadar yürüdüm ve kapı tokmağını çevirdim.</p>

  <p>— Ne yapıyorsunuz?</p>

  <p>Beyaz önlüklü bir adam tam arkamda duruyordu. Otoriter bir tonla ekledi:</p>

  <p>— Ben servis doktoruyum. Akrabası mısınız?</p>

  <p>Bir kez daha kimliğimi çıkardım. Ama danışmadaki kadar etkili olmadı.</p>

  <p>— İçeri giremezsiniz. Bitti.</p>

  <p>— Anlayamadım?</p>

  <p>— Ziyaret saati, demek istiyorum.</p>

  <p>— Mutlaka onu görmem lazım.</p>

  <p>— Ziyaret saatinin sona erdiğini size söyledim, yeterince açık değil mi?</p>

  <p>— Bakınız. Bana birkaç kelime bile söylese, benim için çok önemli olabilir. Jean-Pierre Lamberton'un elinde bir soruşturmayı çözüme kavuşturacak anahtar olabilir. Bir zamanlar üzerinde çalıştığı bir cinayet soruşturması.</p>

  <p>Doktor kısa bir tereddüt geçirdi. Çevremden dolandı ve yavaşça kapıyı açtı.</p>

  <p>— Birkaç dakika, dedi eşikte durarak. Ölüm döşeğinde. Kanser her yerini sarmış durumda. Bu gece karaciğeri patladı. Kanı enfekte oldu.</p>

  <p>İçeri girmem için kenara çekildi. Storlar inik, oda boştu, ne bir çiçek ne bir koltuk. Metal bir hastane yatağı ile çeşitli tıbbi aygıtlar dışında hiçbir şey yoktu. Üzerlerine beyaz kılıf geçirilmiş küçük plastik torbalar asılıydı. Doktor, bakışlarımı takip ediyordu:</p>

  <p>— Kan torbaları, diye mırıldandı. Onları gizlememiz gerekti. Kan görmeye tahammül edemiyor.</p>

  <p>Karanlıkta ilerledim. Doktor arkamda konuşmayı sürdürüyordu:</p>

  <p>— Beş dakika. Bir dakika fazla değil. Sizi dışarıda bekliyorum.</p>

  <p>Kapıyı kapattı. Yatağa doğru yürüdüm. Tüplerin, hortumların arasında yatan bir adam vardı, tıbbi aygıtların hafif ışığıyla aydınlanmıştı. Kafası, yastığın beyaz yüzeyinde bir lekeden farksızdı. Simsiyah, vücudundan ayrı bir parçaydı sanki. Kolları daha çok donuk iki kemikti, örtünün altındaki karnı, hamile bir kadının karnı gibi şişmişti.</p>

  <p>Biraz daha ilerledim. Odanın sessizliğinde kauçuk bir torbanın şaklaması duyuluyor, ardından da uzun bir solunum sesi işitiliyordu. Bu simsiyah kafayı daha yakından görebilmek için eğildim. Sadece kel değildi; ne yüzünde ne de kafasında kıl namına bir şey yoktu. Tamamen kılsız, saçsız, ışın tedavisinden dolayı ızgara olmuş bir kafatası. Yüz hatlarının yerini kaslar ve lifler almıştı, derisi engebeli bir arazi gibiydi.</p>

  <p>Aramızdaki mesafe birkaç santimetreydi; yastığın üzerine bırakılmış gibi duran başının, neden gövdesinden ayrı bir parça olarak algılandığını anladım. Boğazında beyaz bir bandaj vardı ve yastığın beyazlığıyla bir bütünlük oluşturduğundan kafası kesikmiş gibi bir izlenim uyandırıyordu. Chopard, gırtlak veya tiroit kanserinden söz etmişti, daha fazlasını bilmiyordum. Böyle bir adamı sorgulamak imkânsızdı, morfinin etkisiyle bilinci yerinde olmayabilirdi. Ayrıca ne trakesi, ne gırtlağı ne de ses telleri vardı.</p>

  <p>Geriye doğru sıçradım.</p>

  <p>Gözlerini açmıştı.</p>

  <p>Gözbebekleri sabitti, ama büyük bir dikkatle bakıyordu. Sağ kolunu kaldırdı ve serum çubuğuna asılı bir kulaklığı işaret etti. Cihaz bir kabloyla boğazındaki bandaja bağlıydı. Bir tür amplifikasyon sistemi olmalıydı. Kulaklıkları taktım.</p>

  <p><i>— İşte yakışıklı şövalye... gerçeğin peşindeki...</i></p>

  <p>Ses kulaklıklara ulaşmış, ama adamın dudakları kımıldamamıştı. Lamberton doğrudan karnından konuşuyordu.</p>

  <p><i>— Herkesin beklediği polis...</i></p>

  <p>Söyledikleri beni şaşırtmıştı. Lamberton polisin kokusunu almıştı. Ve ölüm döşeğindeyken bile benimle dalga geçmeyi sürdürüyordu. Alçak sesle sordum:</p>

  <p>— Paris'ten, Cinayet Masası'ndanım. Manon cinayeti hakkında bana ne söyleyebilirsiniz?</p>

  <p><i>— Suçlunun adını.</i></p>

  <p>— Manon'un katilinin adı mı?</p>

  <p>Lamberton "evet" dercesine gözkapaklarını kapattı.</p>

  <p>— KİM?</p>

  <p>Kapalı dudaklarıyla konuştu:</p>

  <p><i>— Annesi.</i></p>

  <p>— Sylvie mi?</p>

  <p><i>— Annesi. Kızını öldürdü.</i></p>

  <p>Odanın loşluğu titreşmeye başladı. Yüzümün ürperiverdiğini hissettim.</p>

  <p>— Baştan beri biliyor muydunuz?</p>

  <p><i>— Hayır.</i></p>

  <p>— Peki ne zaman öğrendiniz?</p>

  <p>— Dün.</p>

  <p>— Dün mü? Burada böyle yatarken nasıl öğrendiniz?</p>

  <p>Gülümsedi. Yüzündeki kaslar ve sinirler kapkaranlık bir nehir gibiydi.</p>

  <p><i>— Beni görmeye geldi.</i></p>

  <p>— Kim?</p>

  <p><i>— Hemşire. Olayda şahitlik yapan kadın.</i></p>

  <p>Kafamdaki çarklar dönmeye başladı. Jean-Pierre Lamberton, Sylvie Simonis'in tanığından söz ediyordu. Cinayet anında onun burada bu hastanede tedavi gördüğüne dair tanıklık edince şüpheleri ortadan kaldırıvermişti. Korkunç vantrilog yineleyip duruyordu:</p>

  <p><i>— Beni görmeye geldi. Her şeyi itiraf etti. Hâlâ bu hastanede çalışıyor.</i></p>

  <p>Bütün hikâyeyi kafamda canlandırdım. Şu veya bu nedenle, bir hemşire, o dönemde yalan söylemişti. Lamberton'un bu hastanede yattığını ve ölüme mahkûm olduğunu öğrenince ona her şeyi itiraf etmişti.</p>

  <p><i>— Katsafian. Nathalie Katsafian. Gidip onu gör.</i></p>

  <p>— Thomas Longhini, diye mırıldandım. Hangi ismin ardında gizleniyor?</p>

  <p>Kulaklıklarıma herhangi bir ses gelmedi. Farkında olmadan kulaklıklara hafifçe vurdum. Görüşme bitmişti. Lamberton kafasını pencereye doğru çevirmişti. Tam gitmek üzereyken ses bir kez daha kulaklarımı tırmaladı:</p>

  <p><i>— Bekle.</i></p>

  <p>Olduğum yerde kaldım. Gözlerini yeniden bana dikmişti. Her şeye rağmen yaşam mücadelesi veren, sarımtırak halkalarla çevrili iki siyah bilye.</p>

  <p><i>— Sigara içiyor musun?</i></p>

  <p>Ceplerimi yokladım ve Camel paketimi çıkardım. Gömleğimin yakası ter içinde kalmıştı. Ölüm döşeğindeki adam mırıldandı:</p>

  <p><i>— Yak bir tane... Benim için...</i></p>

  <p>Bir Camel yaktım ve dumanını kavrulmuş yüzüne üfledim. Bir göktaşı parçasını, kül haline gelmiş bir kor tanesini düşündüm. Bir şekilde hatıralarındaki ateşi yeniden yakmıştım.</p>

  <p>Lamberton gözlerini kapattı. Böyle bir yüz için "ifade" kelimesinin hiçbir anlamı yoktu, ama yüz kaslarının, konuşmamızdan zevk aldığı her halinden belliydi. Zihnim en düşük düzeydeydi. Akları sararmış gözlerinin yeniden bana sabitlendiğini fark ettim.</p>

  <p><i>— Bu bir ölüm mahkûmunun sigarası değil. Sigara yüzünden ölüme mahkûm biri sadece!</i></p>

  <p>Kulaklıklarımda ürkütücü bir kahkaha yankılandı.</p>

  <p><i>— Teşekkürler, evladım.</i></p>

  <p>Kulaklıkları çıkardım, Camel'imi yere atıp ezdim ve sevgiyle kolunu sıktım. Ayin sona ermişti.</p>
</body>
</html>
