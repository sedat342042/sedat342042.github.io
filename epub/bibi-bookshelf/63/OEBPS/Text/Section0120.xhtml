<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>112</h2>

  <p>Birkaç kez düşüp kalkarak yamacı indim. Dönüp arkama bile bakmadım. Bunkeri, iblisin mezarını artık görmek istemiyordum. Glock'umu bulmuş, yeniden kılıfına yerleştirmiştim. Arabama vardım. Formole ve kana bulanmış elbiselerimi tenime yapıştıran buz gibi rüzgârı iliklerimde hissediyordum.</p>

  <p>Direksiyona geçince, öne arkaya sallanarak, birkaç dua mırıldandım ve imkânsızı istedim: Beltreïn'in Tanrı katında affedilmesini. Gözlerim kapalı vücudum gergin, tekdüze bir sesle duamı bitirdim, ancak yüreğim bu duaya eşlik etmemişti. Ruhumun derinliklerinde en ufak bir acıma yoktu. Ne ona ne de kendime.</p>

  <p>Hareket ettim. Lastik izleri, villada parmak izi bırakmış mıydım bırakmamış mıydım düşünmeme yol açtı. Ellerime baktım. Lateks eldivenler hâlâ ellerimdeydi. Çıkardım ve rahatlayarak cebime koydum.</p>

  <p>Gazı kökledim, beni vadiye götüren dolambaçlı yolda ilerlemeye başladım. Farlarım. Farlarımı yakmayı unutmuştum. Işıklarım önümü aydınlatınca, geçtiğim yerlere ürkünç bir görüntü veren köknarların seyrekleşmeye başladığını gördüm. Çökmüş bir haldeydim, bir düşünce kafamı meşgul edip duruyordu. Çözüme ulaşmadan önce son bir şey.</p>

  <p>Hâlâ etrafta dolaşan bir katil.</p>

  <p>Laure'u ve çocukları öldüren bir canavar.</p>

  <p>Henüz hiçbir şey bitmemişti.</p>

  <p>Birden aklıma aciliyeti olan başka bir şey geldi: Manon. Ona polislerden önce ulaşmalıydım. Cinayet mahallindeki parmak izleri konusunda bir açıklama istemeliydim ve onu şüpheli konumundan kurtarmalıydım.</p>

  <p>Bir patikaya saptım ve ormanda bir süre yol aldım. Arabadan indim, yüzümü, temizleninceye kadar yapraklara sürttüm. Pardösümü çıkardım, silkeledim, sıktım. Gömleğimi çıkardım, ters çevirdim ve kat yerlerinde kalmış birkaç kurtçuğu ayıkladım. Sonunda, soğuktan kıpkırmızı olmuş, titreyen bedenimle diz çöktüm ve rüzgârın beni ölümden ve günahlarımdan arındırmasını bekledim. Rüzgârın ruhumu temizlemesi için dua ettim...</p>

  <p>Sersemlemiştim. Zaman kavramını yitirmiştim. Çıplak gövdemle, en ufak bir şey hissetmeden donuyordum. Sonra, yavaş yavaş gözlerimin önünde bir görüntü belirdi. Camille ve Amandine, uykudan uyanmışlar, üzerlerinde pijamaları, uykulu suratlarla annelerinin verdiği mısır gevreğini yiyorlar. Hıçkırıklara boğuldum ve toprağa kapaklandım.</p>

  <p>Bu şekilde ne kadar kaldım? Bilemiyordum. Güçlükle doğruldum. Dişlerim birbirine çarpıyordu, sürünerek arabama ulaştım. Kontağı çevirdim ve kaloriferi sonuna kadar açtım. Uzunca bir süre sonra sıcak beni kendime getirdi, Foucault'yu aradım.</p>

  <p>— Benim, diye hırlar gibi konuştum. Manon'u buldunuz mu?</p>

  <p>— Hayır.</p>

  <p>— Benim eve baktın mı?</p>

  <p>— Orada değil. Her yerde polisler var. Kahretsin. Paris'te ne kadar üniformalı varsa onu arıyor!</p>

  <p>Bunu duymak bile beni sarsmıştı. Manon şehirde kaybolmuştu, ya bir kapı sundurmasının gölgesine sinmiş ya da cuma akşamı kalabalığının arasına karışmıştı. Neden beni aramıyordu? Arabanın içi iyice sıcak olmuştu, ama ben hâlâ titriyordum.</p>

  <p>— Ya Luc?</p>

  <p>— Durumu öğrenince onu parmaklıkların ardına kapatmak gerekecek.</p>

  <p>— Ona kim söyleyecek?</p>

  <p>— Bilmiyorum. Doktorlar. Veya Levain-Pauht.</p>

  <p>Bu işi üstlenecek olmayışım beni rahatlatmıştım. Yeniden iki küçük kızı düşündüm. İki masum yeryüzünden yok olmuştu. Şimdi içinde bulunduğum umutsuzluğun farkına varıyordum. Bu umutsuzluğu biliyordum.</p>

  <p>Ruanda'daki umutsuzluk.</p>

  <p>Tanrı'nın yokluğunun umutsuzluğu.</p>

  <p>— Ya sen, dedi Foucault, sen neredesin?</p>

  <p>— Bir başka ölü daha var.</p>

  <p>— İsviçre'de mi?</p>

  <p>— Sana adresi veriyorum. Lozan polisine haber ver.</p>

  <p>— Kim?</p>

  <p>— Moritz Beltreïn. Bir doktor.</p>

  <p>— Ne oldu?</p>

  <p>— Yazıyor musun?</p>

  <p>Ona Parcossia Villası'nın adresini yazdırdım ve tembihledim:</p>

  <p>— Bir telefon kabininden ara. Kimliğini verme.</p>

  <p>Sinekler tarafından kemirilmiş doktorun görüntüsü bir an gözümün önüne geldi.</p>

  <p>— Ve onlara, cesetten geriye kalmış bir şeyler bulmak istiyorlarsa acele etmeleri gerektiğini söyle.</p>

  <p>— Neden?</p>

  <p>— Onlar nedenini görecekler.</p>

  <p>— Ne zaman dönüyorsun?</p>

  <p>— Bu gece arabayla. Foucault, Manon'u diğerlerinden önce bulmak zorundasın.</p>

  <p>Derin bir iç çekti, bıkkın ve yorgun olduğu belliydi:</p>

  <p>— Bulursam, yargıca teslim ederim.</p>

  <p>— Hayır. Ben dönene kadar ona göz kulak ol! Birlikte yargıca götürürüz.</p>

  <p>Foucault "hoşça kal" gibi bir şeyler mırıldandı. Yeniden Lozan'a doğru devam etmeye başladım. Biraz sakinleşmiştim. Hiçliğe yakın bir sakinlik. Travma sonrasına özgü bir durum. Otoyolun ışıklarına bütün dikkatimi verdim.</p>

  <p>Vevey yakınlarında telefonum çaldı.</p>

  <p>— Benim.</p>

  <p>Kalbim göğsümden fırlayacak gibi oldu.</p>

  <p>Manon'un sesiydi.</p>

  <p>— Neredesin?</p>

  <p>— Annemin evinde.</p>

  <p>— Nerede?</p>

  <p>— Annemin evinde, Sartuis'de.</p>

  <p>Söylediklerinde tutarlı bir yan arıyordum. Bulamayınca pratik bir ayrıntıya sarıldım.</p>

  <p>— Trenle mi gittin?</p>

  <p>— Doğu Garı'ndan.</p>

  <p>— Saat kaçta?</p>

  <p>— Bilmiyorum. Yargıcın ofisinden çıkınca.</p>

  <p>— Doğruca gara mı gittin?</p>

  <p>— Evet.</p>

  <p>— Luc'ün evine uğramadın mı?</p>

  <p>— Hayır. Neden?</p>

  <p>Changarnier Sokağı'ndaki evde bulunan parmak izlerini düşündüm.</p>

  <p>— Oraya hiç gitmedin mi?</p>

  <p>— Hayır!</p>

  <p>Cevaplarında gerçek bir yan vardı; bu cinayetlerden habersizdi. Hızla bir hesap yaptım. Saat 22:00'ydi. Besançon'a ulaşmak için en az beş saat gerekliydi ve Sartuis'ye gitmek için de bir saatten fazla. Manon saat 15:00 sularında serbest bırakılmıştı, benim Foucault'yu aramamdan önce. Bu da onun hemen trene bindiğini ve Sartuis'ye geldiğini gösteriyordu. Bu zamanlama, onun, Soubeyras ailesi katledilirken nerede olduğunu ispatlayan tartışma götürmez bir kanıttı. Vücuduma bir sıcak dalgası yayıldı.</p>

  <p>— Seni gören oldu mu? diye sordum.</p>

  <p>— Hayır.</p>

  <p>— Besançon'dan Sartuis'ye nasıl gittin?</p>

  <p>— Taksiyle.</p>

  <p>Şoför, onu Besançon'dan aldığına dair tanıklık edebilirdi. Paris'te işlenen cinayetle aynı saatte! Bu geceden itibaren, şimdi de bir şoförün izini sürecektim. Geriye Manon'un cinayet mahallindeki parmak izlerini açıklamak kalıyordu. Bu işte bir dalavere vardı.</p>

  <p>Ama önce Manon'u kurtarmalıydım.</p>

  <p>— Neden oraya gittin?</p>

  <p>— Korkmuştum. Beni saatlerce sorguladılar, Mat.</p>

  <p>— Beni neden aramadın?</p>

  <p>— Senin de işin içinde olduğunu düşündüm. Sana dönmek istemiyordum. Ve Lozan'a, kendi evime gitmek de.</p>

  <p>Manon, geceyarısı, yatak örtüsünün altında mırıldanan küçük bir kız gibi çabuk çabuk konuşuyordu. Benim sesim ise yeniden canlılığına kavuşmuştu:</p>

  <p>— Yerinden kımıldama. Geliyorum.</p>
</body>
</html>
