<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>66</h2>

  <p>Kardinal Casimir van Dieterling, fotokopi makineleri ve yeşil bitkilerle dolu, kocaman bir büroda, pencerenin yanında ayakta duruyordu. Masanın üzerinde dosyalar, fişler ve kitaplar vardı. Burası büyük bir olasılıkla Vali Rutherford'un odasıydı. Tüm bunlar benim varsayımlarımı doğruluyordu; randevu büyük bir gizlilik içinde gerçekleşiyordu.</p>

  <p>Adamın üzerinde, ayin törenleri dışında, Vatikan sitesinin yüksek görevlilerinin giydiği kıyafet vardı. Lal renkli şeritleri olan kısa bir paltonun altında kırmızı düğmeli siyah bir cüppe; erguvan kırmızısı bir kuşak; kafanın tam tepesinde yine kırmızı renkli bir takke.</p>

  <p>Birkaç saniye sonra kardinal bana doğru dönme lütfunda bulundu. Benim boyumda biriydi. Yaşını tahmin etmek imkânsızdı; elli ila yetmiş arasında olabilirdi. Uzun, buyurgan, pancar gibi kırmızı bir yüz. Bir İrlandalıya benziyordu: iri bir çene, yarı kapalı gözkapaklarının altında açık renkli gözler, Cork'un dar sokaklarında fıçı taşıyabilecek kadar geniş omuzlar.</p>

  <p>— Bana ruhban okuluna gittiğinizi söylediler.</p>

  <p>Mesajı almıştım. Oyunu kurallarına göre oynamam gerekiyordu. Yaklaştım ve bir dizimi yere koydum.</p>

  <p><i>— Laudeatur Jesus Christus,</i> Sayın Kardinal...</p>

  <p>Kilise adamın bana uzattığı elindeki kardinal yüzüğünü öptüm. Başımın üzerinde haç çıkardı, sonra sordu:</p>

  <p>— Hangi ruhban okulu?</p>

  <p>— Roma Fransız Ruhban Okulu, dedim ayağa kalkarken.</p>

  <p>— Neden eğitiminizi tamamlamadınız?</p>

  <p>Fransızcayı hafif bir Flaman aksanıyla konuşuyordu. Sesi kalındı, ağır ağır konuşuyordu, ama telaffuzu çok netti. Sanki her kelimeyi heceliyordu. Saygıyla cevap verdim:</p>

  <p>— Sahada çalışmak istedim.</p>

  <p>— Hangi sahada?</p>

  <p>— Sokaklarda, gecenin içinde. Suçun ve şiddetin egemenliğindeki yerlerde. Tanrı'nın mutlak sessizliğinin olduğu yerlerde.</p>

  <p>Kardinal bana göre hafifçe yan duruyordu. Güneş ışınları omuzlarına vuruyor, kıpkırmızı ensesini ışıl ışıl parlatıyordu. Arkadan vuran ışıkla turkuvaz renkli gözleri insanı delip geçiyordu.</p>

  <p>— Tanrı'nın sessizliği insanın içindedir, ben bundan korkarım. İşte bu konuda bir şeyler yapmamız lazım.</p>

  <p>Onu onaylarcasına hafifçe eğildim. Ama yine de karşılık verdim:</p>

  <p>— Çeşitli suçlara sebep olan bu sessizliğin hüküm sürdüğü yerlerde çalışmak istedim. Yüce Rabbimizin meydanı kötüye bırakan sessizliğinin etkin olduğu yerlerde mücadele etmek istedim.</p>

  <p>Kardinal yeniden pencereye doğru yöneldi. Uzun parmaklarıyla pervaza vuruyordu.</p>

  <p>— Sizin hakkınızda bilgi topladım, Mathieu. Mütevazı bir hayat sürüyorsunuz, ama uç olaylarla ilgileniyorsunuz; kurban edilen insanlarla. Siz kendi kendinize eziyet ediyorsunuz. İçinde bulunduğunuz gerçeklikten çok uzaklaşmışsınız. Ve bundan gizli bir memnuniyet duyuyorsunuz. Uzun parmakları pencereden giren ışığı dilim dilim kesiyordu. Unutmayınız kibir de bir günahtır!</p>

  <p>Görüşmemiz mahkemeye dönüşüyordu. Ancak bu fırsatı ona tanıyamazdım.</p>

  <p>— Ben bir polisim, mesleğimi yapıyorum, mümkün olduğunca en iyi şekilde, hepsi bu.</p>

  <p>Kardinal "bunları bırakalım" dercesine bir hareket yaptı. Sonra bana doğru döndü. Papalığın diğer tüm ulu kişileri gibi göğsünde bir haç taşıyordu; bir zincire asılıydı ve zincir de kadife düğmelerden birine tutturulmuştu. Bu haç onun tek süsüydü.</p>

  <p>— Mektubunuzda bir dosyadan söz ediyordunuz...</p>

  <p>Ona karton şömizli dosyayı uzattım. Tek kelime etmeden sayfaları çevirmeye başladı. Bazı bölümleri okudu, bazı fotoğraflara baktı. Yüzünde ifadeden eser yoktu. Sadece Simonis vakası onu ilgilendirmiş gibiydi. Sonunda dosyayı masanın üzerine bırakarak konuştu:</p>

  <p>— Oturunuz, rica ederim.</p>

  <p>Bir davetten çok bir emirdi. O masasına otururken ben de emre itaat ettim. Ellerini kavuşturdu:</p>

  <p>— İyi iş çıkarmışsınız, Mathieu. Burada sizin çapınızda soruşturmacılarımız yok. Sürekli başka şeylerle ilgilenmek zorunda kalıyoruz.</p>

  <p>Dosyayı aldı ve yanımda oturmakta olan valiye uzattı. Ve İtalyanca olarak Rutherford'dan fotokopi çekmesini istedi. Bu işi burada yapmasını söyledi. "Dosyayı kimse görmemeli"ydi. Açık renk gözlerini yeniden bana çevirdi.</p>

  <p>— Dün sabah Agostina Gedda'yla konuştuğunuzu öğrendim.</p>

  <p>Çölün ortasında karşıma çıkan üç rahibi düşündüm ve Agostina'nın bana Kilise'nin gözetimi altında olduğunu söylediği aklıma geldi.</p>

  <p>— Onun hakkında ne düşünüyorsunuz? diye sordu Kardinal.</p>

  <p>— Bana çok huzursuz... çok sinirliymiş gibi geldi.</p>

  <p>— Onun hikâyesi için ne diyorsunuz; önce mucize, ardından cinayet.</p>

  <p>— Mucize ve cinayet... ben ikisinden de emin değilim.</p>

  <p>— Agostina Gedda'nın bu açıklanamaz iyileşmesi, Papalık tarafından resmen bir mucize olarak kabul edildi.</p>

  <p>Kelimelerimi iyice tartarak sarf etmeliydim.</p>

  <p>— Bedeninin sağlığına kavuşmasını şüphesiz tartışmıyorum, Kardinal. Ama aklı, mucize yaşamış birinin aklı değil...</p>

  <p>— Elbette Tanrı'nın mucizesi değil. Ancak bir varsayım daha var...</p>

  <p>— Biliyorum, bana bundan söz ettiler. Ama ben Şeytan'a inanmam.</p>

  <p>Kardinal düzensiz dişlerini sergileyerek gülümsedi. Arkamızda fotokopi makinesi çalışmaya başlamıştı.</p>

  <p>— Modern bir Hıristiyan'sınız.</p>

  <p>— Agostina'nın daha çok bir psikiyatra ihtiyacı olduğunu düşünüyorum.</p>

  <p>— Uzmanlar tarafından muayene edildi, bilirkişi raporu istendi. Uzmanlara göre akıl sağlığı yerinde. Siz bana işlediği cinayetten söz ediniz. Neler söyleyeceksiniz?</p>

  <p>— Kardinal, ben Paris Cinayet Masası'nda çalışıyorum. Cinayet benim gündelik işim. Uzmanlığım. Agostina böylesine... böylesine karmaşık bir cinayet işleyecek ne teknik araçlara ne de gerekli bilgiye sahipti.</p>

  <p>— Sizin fikriniz?</p>

  <p>— Tek bir katil söz konusu. Salvatore'yi öldüren ile Simonis'i öldüren aynı kişi. Şu benim Jura'daki vaka.</p>

  <p>Kardinal kaşlarını kaldırdı:</p>

  <p>— Peki, neden Agostina Gedda işlemediği bir cinayeti itiraf etti?</p>

  <p>— Ben de bunu öğrenmeye çalışıyorum.</p>

  <p>— Catania polisine göre, sadece cinayeti işleyen kişinin bilebileceği ayrıntıları anlatmış...</p>

  <p>— Size sezgilerimi açıklamam oldukça zor, Kardinal, ama bu kadının katili tanıdığını düşünüyorum. Katil ona ayrıntıları anlattı ve henüz bilmediğim bir sebeple o da katili ele vermedi. Bu benim varsayımım. Ancak elimde en ufak bir kanıt yok.</p>

  <p>Kardinal ayağa kalktı. Ben de davrandım, ama bir el hareketiyle oturmamı işaret etti. Masanın etrafında birkaç adım attı:</p>

  <p>— Bu soruşturmada yol alabilirsiniz. Ve bizim için de çok faydalı olur. Hafifçe eğri işaretparmağını havaya kaldırdı. Yol alabilirsiniz, tabii doğru yönlendirilmeniz koşuluyla...</p>

  <p>Vali fotokopiyi bitirmişti. Kâğıtları masanın üzerine bıraktı ve dosyamı geri verdi. Bir baş hareketiyle Van Dieterling ona teşekkür etti. Vali ses çıkarmadan geri geri gitti. Turkuvaz gözler yeniden bana çevrildi.</p>

  <p>— Temelde, biz anlaştık, siz ve ben, diye mırıldandı Kardinal. Agostina, Salvatore'nin katili değil. Kimliğini biliyoruz.</p>

  <p>— Siz...</p>

  <p>— Bekleyiniz. Size öncelikle bazı şeyleri açıklamam gerekiyor. Ve sizin de buna karşılık akılcı doğrularınızı terk etmeniz lazım. Onlar anlayışınıza yakışmıyor. Siz Hıristiyan'sınız, Mathieu. Çok iyi bildiğiniz gibi aklın inançla ilişkisi olamaz. Hatta amansız düşmanlarından biridir.</p>

  <p>Nereye varmak istediğini anlamıyordum, ama kesin bir şey vardı: Önemli ve beklenmedik bir açıklamayla karşı karşıyaydım. Van Dieterling yeniden pencerenin önünde dikildi:</p>

  <p>— Öncelikle Agostina'nın iyileşme olayını unutmalısınız. Bedeninin eski sağlığına kavuşmasından söz ediyorum. Ne siz ne de ben bu mucizeyi değerlendirebiliriz. Buna karşılık onun ruhuyla ilgilenebiliriz. Bu da bizim uzmanlığımız! Mutlak yetki alanımız.</p>

  <p>— Kardinal, özür dilerim, ama sizi çok iyi takip edemiyorum...</p>

  <p>— Doğrudan hedefe yönelelim. Agostina'nın ruhu, doğaüstü bir olaya tanık oldu, bir ziyaret, buna inancımız tam; temsil ettiğim makam, Kutsal Kardinaller Kurulu adına konuşuyorum.</p>

  <p>— Ziyaret mi?</p>

  <p>— Ölüme Yakın Deneyim'in ne olduğunu biliyor musunuz? İngilizce NDE kısaltmasıyla ifade ediliyor: "Near Death Experience." Bazen "geçiş ölüm" de diyorlar.</p>

  <p>Hatırladım. Web'de koma hakkında araştırma yaparken bu konuyla ilgili bilgilere de ulaşmıştım:</p>

  <p>— Bazı insanların ölürken bir halüsinasyon gördüğünü biliyorum. Hep aynı halüsinasyon.</p>

  <p>— Bu "halüsinasyon"un aşamalarını biliyor musunuz?</p>

  <p>— Ölen kişi önce bedeninden ayrıldığını hisseder. Mesela ilkyardım ekibinin cansız bedeniyle uğraştığını görebilir.</p>

  <p>— Sonra?</p>

  <p>— Karanlık bir tünele girdiğini hisseder. Bazen burada ölmüş yakınlarını görür. Tünelin sonunda yoğun bir ışık onu karşılar.</p>

  <p>— Çok iyi hatırlıyorsunuz.</p>

  <p>— Kısa bir süre önce bu konuyla ilgili metinler okudum. Ama anlamadığım şey...</p>

  <p>— Devam ediniz.</p>

  <p>— Tanıklıklara göre bu ışığın bir gücü var. Kişi anlatılamaz bir sevgi ve merhamet duygusuyla dolduğunu hisseder. Kimi zaman bu duygu o denli hoş, o denli baş döndürücüdür ki cansız beden ölümü kabul eder. Genellikle o anda bir ses, daha vaktin gelmedi diyerek onu ikaz eder ve geri döndürür. Böylece hasta bilincine kavuşur.</p>

  <p>Van Dieterling yeniden oturmuştu. Suratı asıktı, ancak gözleri parlıyordu:</p>

  <p>— Başka ne biliyorsunuz?</p>

  <p>— Uyandığında, kişi yaptığı bu yolculuğu eksiksiz hatırlar. Dünyayı algılama biçimi değişmiştir. Her şeyden önce, artık ölümden korkmuyordur. Sonra çevresindekilere sevgiyle, gönül yüceliğiyle, anlayışla yaklaşmaya başlar.</p>

  <p>— Bravo. Konuya son derece hâkimsiniz. Bu deneyimin mistik boyutunu da göz ardı etmemelisiniz...</p>

  <p>Kendimi sözlü sınavından geçmiş bir öğrenci gibi hissediyordum. Ve hâlâ bu soruların sebebini anlayamıyordum.</p>

  <p>— Bütün tanıklarda bileşkeler hep aynı, diye devam ettim. Ama dini yan anlamlar kişinin kökenine ve kültürüne göre farklılık gösteriyor. Batı kültüründe bu ışık İsa'yla özdeşleştirilir, merhamet ve ışığın mükemmel uyumu. Aslında bu deneyim <i>Tibet Ölüler Kitabı'</i>nda da tanımlanmıştır. Sanırım ölümden sonrayı hatırlama, bu yolculuğu ayrıntılarıyla anlatan Platon'un <i>Cumhuriyet</i> adlı eserinde de geçer.</p>

  <p>Güneş çalışma odasını iyice doldurmaya başlamıştı. Zeminde geometrik, parlak desenler oluşturuyordu. Kardinal yarı kapalı gözkapaklarının altından hâlâ yüzüğüne bakıyordu. Yakut taş ışıkta parıldıyordu. Kafasını kaldırdı:</p>

  <p>— Haklısınız, dedi. Bu deneyimler dünyanın her yerinde yaşandı, yaşanıyor. Her geçen gün reanimasyon tekniklerinin gelişmesi sayesinde binlerce kişi ölümden döndürülüyor ve bu da bu deneyimlerin sayısını artırıyor. Kalp krizi geçiren ve komaya giren her beş kişiden en az birinin NDE yaşadığını biliyor musunuz?</p>

  <p>Bu rakamı hatırlıyordum. Kardinal ağır ağır kafasını salladı, dikkatli konuşmaya gayret sarf ediyordu. Sonra mırıldandı:</p>

  <p>— Agostina'nın da, iyileşmeden hemen önce böyle bir deneyim yaşadığını düşünüyoruz, Lourdes'dan döndükten sonra komaya girdiğinde.</p>

  <p>— "Ziyaret" olarak adlandırdığınız şey bu mu?</p>

  <p>— Bu deneyimin oldukça farklı ve özel olduğunu düşünüyoruz.</p>

  <p>— Ne anlamda?</p>

  <p>— Negatif. Negatif Ölüme Yakın Deneyim.</p>

  <p>Bundan söz edildiğini hiç duymamıştım. Van Dieterling yeniden ayağa kalktı ve sinirli hareketlerle cüppesini çekiştirdi:</p>

  <p>— Çok ender de olsa, kişinin güçlü bir sıkıntı ve korku duyduğu deneyimler de vardır. Gördüklerinden ürker, ölüme yaklaşmak onu korkutur ve bu deneyimden yıpranmış ve korkmuş olarak çıkar. Bu deneyimler içinde, küçük bir grup bilinen klasik NDE'nin tam tersini bile yaşar. Kişi vücudundan ayrıldığını hisseder, ancak tünelin sonunda ışık yoktur. Sadece kızılımsı bir karanlık. Gördüğü yüzler de tanıdıkları değildir, acı çeken, inleyen, biçimsiz figürlerdir. Sevgi ve merhamete gelince, onların yerini, korku, sıkıntı ve düşmanlık almıştır. Hasta uyandığında, kişiliği tamamıyla değişmiştir. Kaygılı, agresif ve tehlikeli.</p>

  <p>Kardinal kafası öne eğik bir şekilde yürüyerek konuşuyordu. Siyah yün cüppesi güneşte salınıyordu. Ağzından çıkan her kelime öfkesini biraz daha artırıyor gibiydi. Devam etti:</p>

  <p>— Böyle bir deneyimin metafizik anlamından söz etme ihtiyacı duymuyorum. Geri dönenler İsa'nın ışığını değil tam zıddını gördüklerine inanıyorlar.</p>

  <p>— Yani söylemek istediğiniz, onlar...</p>

  <p>— Şeytan'la karşılaştıklarını düşünüyorlar, evet. Araf'ın derinliklerinde.</p>

  <p>Birkaç saniyenin ardından güçlükle fısıldar gibi konuştum:</p>

  <p>— Böyle bir olaydan söz edildiğini ilk kez duyuyorum.</p>

  <p>— Bu da bizim iyi çalıştığımızı gösteriyor. Papalık, yüzyıllardan beri bu tip düşünceleri gizlemeye gayret sarf ediyor. Aksi takdirde bu, Şeytan'a yeniden itibar kazandırabilir.</p>

  <p>— Yüzyıllardan beri mi? Bu tip tanıklıkların eskiden de olduğunu mu söylemek istiyorsunuz?</p>

  <p>Van Dieterling hafifçe gülümsedi:</p>

  <p>— Işıksızlarla tanışmanızın vakti geldi sanırım.</p>

  <p>— Siz ne dediniz?</p>

  <p>— Antikçağ'dan bu yana negatif olarak hayata geri dönenlerin bir ismi vardır. Işıksızlar. Latincede <i>Sine Luce.</i> Araf'ta yaşayanlar. Burada, kütüphanemizde onların tanıklıklarıyla ilgili belgeleri bir araya topladık. Geliniz. Sizin için bir şeyler hazırladık.</p>

  <p>Hemen ayağa kalkmadım. Kendi kendime mırıldandım:</p>

  <p>— Sylvie Simonis'in cesedinin bulunduğu cinayet mahallinde bir ağacın kabuğunda bir yazı vardı. <i>"Işıksızları koruyorum..."</i></p>

  <p>Van Dieterling sesini yükseltti:</p>

  <p>— Artık anlamanızın vakti geldi, Mathieu. Bu cinayetler bir bütün oluşturuyor. Hepsi aynı zincirin halkaları. Cehennemi bir zincirin.</p>

  <p>Kardinale doğru döndüm:</p>

  <p>— Agostina negatif bir deney mi yaşadı? O bir Işıksız mı?</p>

  <p>Kardinal kapıyı açan valiye bir işaret yaptı, sonra cevap verdi:</p>

  <p>— Hem de en kötüsü.</p>
</body>
</html>
