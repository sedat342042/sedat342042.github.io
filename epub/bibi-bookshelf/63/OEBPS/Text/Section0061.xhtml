<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>55</h2>

  <p>— Formda görünüyorsun.</p>

  <p>Giovanni Callacciura soğuk şakalardan hoşlanırdı. Uzun boylu, yüksek alınlı, somurtkan dudaklarının üstündeki ince bıyığıyla tipik bir Kuzey İtalyalıydı. Tepeden tırnağa Prada giyinmişti, kilosu konusunda insanı şüpheye düşüren yuvarlak yüzünden çok daha inceydi. Üzerinde yünlü gri bir pantolon, yuvarlak yaka kahverengi kaşmir bir kazak ve lacivert ceket vardı. Corso Europa vitrininden yeni fırlamış gibiydi.</p>

  <p>Karşımdaki sandalyeyi işaret ettim. Savcı kahvesini ısmarlarken oturdu. New Boston tipik bir "gelateria"ydı: uzun çinko bir bar tezgâhı, kahve ve marmelat kokuları, kat kat, kromdan bir pastalığa yerleştirilmiş paniniler ve kruvasanlar. Koltuklar erik rengi, örtüler ise pembeydi. Yuvarlak masalar, dev boğaz pastillerine benziyordu.</p>

  <p>— Şu çılgın geceden bahset, dedi güneş gözlüklerini çıkarırken.</p>

  <p>— Önce sen: Bana saldıran herifler yakalanmış mı, biliyor musun?</p>

  <p>— Kayıplara karışmışlar.</p>

  <p>— Kayıplara mı karışmışlar? Sınırdan birkaç kilometre uzakta mı?</p>

  <p>— Ama sen de ormanda saklanabildin.</p>

  <p>Kahvemden büyük bir yudum aldım. Tadı hiç de fena değildi. Biraz önce ısmarladığım çikolatalı ekmeğe baktım, henüz elimi sürmemiştim.</p>

  <p>— Burada sigara içiliyor mu? diye sordum.</p>

  <p>— Sen yeter ki iste.</p>

  <p>Callacciura bir sigarillo yaktı ve Davidoff paketini bana doğru itti. Ben de bir tane yaktım. Sınırın bu tarafında da, sigara paketlerinde uyarı yazıları vardı: "FUMARE UCCİDE".<a href="../Text/Section0131.xhtml#Footnote0009" id="Feedback0009"><sup>[9]</sup></a> Savcı, soğuktan morarmış parmaklarıma baktı:</p>

  <p>— Bir doktora görünmek ister misin?</p>

  <p>— Hayır, her şey yolunda.</p>

  <p>— Dün gece neler oldu?</p>

  <p>Tüm ayrıntılarıyla akşamki kovalamacayı ona özetledim; peşimdeki katillerin profesyonel olduğunu, ellerinde suikast tüfekleri bulunduğunu söyledim... Heriflerin sıradan adamlar olmadığını belirttim. Soluklanmama fırsat vermeden Giovanni devam etti:</p>

  <p>— Bana soruşturmandan bahset. Seni buralara kadar getiren şu soruşturmadan.</p>

  <p>Kızını öldüren Sylvie Simonis'in, on dört yıl sonra bir cinayete kurban gittiğini, iki cinayet arasında ilginç bağlantılar olduğunu söyledim. İntikam peşinde koşan ve yüzde elli güvenilir olan jandarma yüzbaşısı Sarrazin-Longhini'yle işbirliğimizden de söz ettim. Ancak tüm bu kâbusların başlangıcı olan Luc Soubeyras'yı ve onun intihara teşebbüsünü es geçtim. Şu anda kafa karıştırmanın lüzumu yoktu.</p>

  <p>Callacciura bir dakika kadar sustu. Güneş gözlüklerinin saplarını açıp kapadı, sigarillosu hâlâ ağzındaydı. Sonunda konuştu:</p>

  <p>— Tüm bunları örtüştürmek zor.</p>

  <p>Ensemi ovuşturdum, çarpmanın etkisiyle hâlâ ağrıyordu:</p>

  <p>— Özellikle de ben ilgilenince.</p>

  <p>Gülümseme zahmetine bile katlanmadı. Elini evrak çantasına soktu ve masanın üzerine kırmızı kaplı oldukça ince bir dosya bıraktı.</p>

  <p>— Elimde olan sadece bu. Milano Sicilya'ya pek yakın sayılmaz. Sen bana hikâyenden söz edince, dün, harekete geçecek zamanım olmadı. Aslında cinayet iki yıl önce de bayağı bir gürültü koparmıştı. Önce, bunun, Sicilya'nın gizeminden kaynaklanan şu vahşi cinayetlerden biri olduğu sanılmıştı. Ama katilin kimliği ortaya çıkınca her şey değişti.</p>

  <p>— Yani?</p>

  <p>— Uzun hikâye. Bir İtalya hikâyesi. Bunu kendin keşfet. Catania'da olayla ilgili tüm ayrıntıları bulmakta zorluk çekmeyeceksin.</p>

  <p>— Sen yine de bana özetle.</p>

  <p>Giovanni bir dikişte kahvesini bitirdi.</p>

  <p>— Agostina Gedda, Catania'nın banliyösü Paterno'da yaşayan sıradan bir hemşireydi. Elektrik tesisatçısı olan çocukluk arkadaşı Salvatore'yle evlenmişti. Dikkati çeken bir şey yoktu. Sonra, birden, geçen yıl kocasını öldürdü. Hem de çok kötü bir şekilde.</p>

  <p>— Sebep?</p>

  <p>— Asla açıklamak istemedi.</p>

  <p>— Benim cinayette kullanılan yöntemlerin aynısı olduğundan emin misin?</p>

  <p>— Kesinlikle. Çürümeler. Böcekler. Isırıklar. Kesilmiş dil. Göğüs kafesinin içinde bulunmuş bir likenden de söz ettiler; bu sana bir şey ifade ediyor mu?</p>

  <p>Başımı sallayarak onayladım. İki farklı kişi tarafından işlenmiş iki cinayet arasında nasıl böyle bir benzerlik olabilirdi. Ve diğer ayrıntılar da bire bir örtüşüyordu. Devam ettim:</p>

  <p>— Böyle bir cinayet uzmanlığı ve herkesin elinin altında bulunmayan kimyasal maddeleri gerektirir.</p>

  <p>— Agostina hemşireydi. Asit ürünlere kolaylıkla erişebilirdi. Böceklere gelince, onları atık yerindeki hayvan leşlerinden topladığını söyledi. Kontrol etmek imkânsız.</p>

  <p>Dosyaya uzandım. Ancak Callacciura elini dosyanın üstüne koydu:</p>

  <p>— Seni uyarmam lazım.</p>

  <p>— Neden?</p>

  <p>— Bu olayın ardında... mistik bir şeyler var.</p>

  <p>Bana kalsa daha çok "uğursuz" derdim. Devam etti:</p>

  <p>— Olay artık polisin kontrolünde değil. Agostina vakasıyla dini otorite ilgileniyor.</p>

  <p>— Hangi dini otorite?</p>

  <p>— Tek ve yegâne otorite: Vatikan. Agostina'yı Santa Sede savundu. Avukatlarını yolladılar.</p>

  <p>— Neden?</p>

  <p>Savcı belli belirsiz gülümsedi:</p>

  <p>— Bunu sen bulacaksın.</p>

  <p>Cebinden ikiye katlanmış bir kâğıt çıkardı. Catania'ya için alınmış bir elektronik biletti.</p>

  <p>— Sana <i>business'</i>tan bilet aldım. Havaalanında ödeyeceksin. Yanlış hatırlamıyorsam para konusunda bir sıkıntın yoktu.</p>

  <p>— Rahatımı mı düşündün?</p>

  <p>— Daha çok dış görüntünü. Caravaggio Lounge'a gidersin, VIP salonu. Orada duşlar var. Kendine çeki düzen verirsin.</p>

  <p>Elinde bir zarf belirdi.</p>

  <p>— Bu, Michele Geppu için bir mektup, Catania'daki Questura'nın<a href="../Text/Section0131.xhtml#Footnote0010" id="Feedback0010"><sup>[10]</sup></a> şefi. Onunlayken genellikle her kapı açılır.</p>

  <p>Tam ona teşekkür edecekken Giovanni elini kaldırdı:</p>

  <p>— Tezahürata gerek yok. Şimdi tuvalete gidiyorsun. Adamlarımdan biri seni orada bekliyor. Silahını ona veriyorsun.</p>

  <p>— Ama...</p>

  <p>— Kibarlığımı suiistimal etme. Kuralı biliyorsun: Bir seferde yalnız bir mucize.</p>

  <p>Bu sözlerin ardından ayağa kalktı ve bana göz kırptı:</p>

  <p>— Yeni bir şeyler öğrenir öğrenmez ayrıntılı bir rapor istiyorum. Ürpermiş gibi yaptı. Ben bir beyaz yakalıyım. Senin şu cinayet hikâyelerin beni heyecanlandırıyor.</p>
</body>
</html>
