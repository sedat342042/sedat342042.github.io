<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>11</h2>

  <p>— Gürültü yapmayın, çocuklar uyuyor.</p>

  <p>Laure Soubeyras içeri girmem için geri çekildi. Kurulmuş bir makine gibi saatime baktım: 20:30. Kapıyı kapatırken ekledi:</p>

  <p>— Çok yoruldular. Ve yarın okul var.</p>

  <p>"Anladım" der gibi başımı salladım, ama çocukların kaçta yatması gerektiğine dair bir fikrim yoktu. Laure pardösümü aldı, sonra salona geçmemi söyledi:</p>

  <p>— Çay ister misin? Ya da kahve veya içki.</p>

  <p>— Kahve, teşekkür ederim.</p>

  <p>Ortadan kayboldu. Kanepeye oturdum ve etrafı incelemeye başladım. Soubeyras'lar, Paris Emlak Kurumu tarafından yaptırılmış şu tuğla apartmanlardan birinde oturuyordu; dört odalı şatafatsız bir daireydi. Çift evlendikten hemen sonra, uzun vadeli krediyle evi satın almıştı. İçerdeki her şey çok sıradandı: kötü kalite parkeler, kontrplak mobilyalar, ucuz biblolar... Televizyon açıktı, ama sesi kapalıydı.</p>

  <p>Luc, bu daireye bakarak, kadınlar konusundaki fikrini söylemiş olmalıydı: "Onu unutmanın en iyi yolu, sorunu mümkün olduğunca çabuk halletmektir." Aslında, yaşadığı yerle dalga geçiyordu. Eğer yalnız olsaydı evi benimkine benzeyecekti: mobilyasız, süssüz. İkimiz de maddi dünyaya karşı ilgisizdik, özellikle de burjuva konforuna. Ama Luc, görünürde oyun oynamayı seçmişti. Paris'te daire, köyde ev...</p>

  <p>Laure, üzerinde cam bir kafetiyer, porselen iki fincan, şekerlik ve bisküvi tabağı bulunan bir tepsiyle yeniden göründü. Gücü tükenmiş gibiydi. Gri, kıvırcık saçlarının altındaki uzun yüzü gergin ve yorgundu.</p>

  <p>Belki bininci defadır, kendime aynı soruyu soruyordum: Luc, doğduğu köyden çocukluk arkadaşı olan, zekâsı kıt bu sıkıcı kadınla neden evlenmişti? Bir doktorun yanında sekreter olarak çalışıyordu ve konuşması harf sıkıntısı çekilen bir Scrabble oyununa benziyordu. Bir keresinde Luc'ün "Sadece misyoner pozisyonu, hepsi bu" dediğini hatırlıyordum. Tiksinti dolu bir ifade.</p>

  <p>Tam karşıma, bir tabureye oturdu. Aramızda sehpa vardı. Laure ile çocukların neyle geçineceklerini düşünüyordum. İntihar etmiş bir polisin karısına emekli aylığı bağlanır mıydı? Bu konuda bilgi edinmeliydim. Her neyse şimdi maddi sorunları düşünmenin sırası değildi. Luc'ün durumuyla ilgili gevezelik ettikten sonra Laure baklayı ağzından çıkardı:</p>

  <p>— Luc için bir ayin düzenliyorum.</p>

  <p>— Ne sebeple? Luc ölmedi ki...</p>

  <p>— Onun için değil. Ben düşündüm de...</p>

  <p>Tereddüt etti. Yavaşça ellerini ovuşturdu.</p>

  <p>— Arkadaşlarını, dostlarını bir araya getirmek istiyordum. Birlikte murakabeye varmak için. Bir tür yakarış...</p>

  <p>— Tanrı'ya yakarış mı, demek istiyorsun?</p>

  <p>Laure inançlı biri değildi; Luc'le ayrıldığı bir başka nokta. Ve ben başı derde girince veya sıkıntıda kalınca Tanrı'ya yakarma düşüncesinden hazzetmiyordum. Artık insanlar Tanrı'yı vaftiz, evlenme, ölüm gibi nedenlerle hatırlıyorlardı.</p>

  <p>— Dini bir yanı yok, diye devam etti. Koma hakkında bazı şeyler okudum. Çevresindekilerin etkili bir rol oynayabileceği söyleniyor. Onlarla konuşulunca, çevrelerinde sevgi çemberi oluşturulunca insanlar komadan çıkmışlar.</p>

  <p>— Yani?</p>

  <p>— Dostlarını bir araya getirmek istiyorum. Bir tür enerji yoğunlaşması yaratmak için, anlıyor musun? Luc'ün hissedebileceği bir güç.</p>

  <p>New Age modası. Ruhsuz bir sesle sordum:</p>

  <p>— Hangi kilisede?</p>

  <p>— Sainte-Bernadette. İki adım mesafede. Luc genelde oraya giderdi.</p>

  <p>Orayı biliyordum, Vincennes Şatosu duvarı boyunca biraz yürümek gerekiyordu. Yer altına inşa edilmiş bir tür bunkerdi, günümüzde bir Tamul cemaatinin yönetimindeydi. Birkaç yıl önce, Ahlâk Masası'nda görev yaparken, şehir dışındaki bulvarlarda yasadışı fahişelik yapanları gözaltına aldıktan sonra, sabaha karşı oraya uğramıştım. Devam ettim:</p>

  <p>— Kilise rahibi asla kabul etmez.</p>

  <p>— Neden?</p>

  <p>— Luc'ün intiharı dinen caiz değil.</p>

  <p>Laure alaycı bir şekilde gülümsedi:</p>

  <p>— Şu sizin salakça ilkeleriniz. Ama biraz önce sen söyledin; Luc daha ölmedi.</p>

  <p>— Bu bir şeyi değiştirmez.</p>

  <p>— Onun cehennemlik olduğunu mu söylemek istiyorsun?</p>

  <p>— Yeter artık. Kilise'nin bazı kuralları vardır ve...</p>

  <p>— Rahiple konuştum, diye sözümü kesti. Bir Hintli. Tören, öbür gün sabah olacak.</p>

  <p>Habere sevinebilmek için birkaç sebep arıyordum. Ama yapacak bir şey yoktu. Onu radikal, kapalı ve tutucu bir Hıristiyan olarak düşünmeye alışmıştım. Luc'ün madalyasını düşündüm, onu Şeytan'a karşı koruyan madalyayı. Laure haklıydı; biz, yani Luc ve ben Ortaçağ'da yaşıyorduk.</p>

  <p>— Ya sen, diye sordu. Bu gece neden buradasın?</p>

  <p>Sesinde bir kuşku vardı. Beni hep bir düşman ya da en azından bir rakip olarak görmüştü. Ben Luc'ün saydam olmayan, mistik tarafını temsil ediyordum ve bu ruhsal derinlik Luc'ü ondan uzaklaştırıyordu... Ayrıca bir polisti de. Tüm bunlar, Laure'a göre intiharını açıklayan şeylerdi.</p>

  <p>— Sana birkaç soru sormak istiyordum.</p>

  <p>— Şüphesiz. Bu senin işin.</p>

  <p>Ona doğru eğildim ve sesime bir sıcaklık kattım:</p>

  <p>— Kafasında ne olduğunu öğrenmem gerek.</p>

  <p>Başını "anladım" dercesine salladı, yeninin içinden bir kâğıt mendil çıkardı ve burnunu sildi.</p>

  <p>— Arkasında bir şey bırakmamış mı? Bir sözcük? Bir mesaj?</p>

  <p>— Olsaydı sana söylerdim.</p>

  <p>— Vernay'e gidip baktın mı?</p>

  <p>— Bu öğleden sonra oradaydım. Hiçbir şey yok. Kısa bir sessizliğin ardından ekledi. Hep gizemliydi. Anlaşılmak istemiyordu sanki.</p>

  <p>— Hasta mıydı?</p>

  <p>— Nasıl yani?</p>

  <p>— Bilmiyorum. Hiç tahlil yaptırdı mı, doktora gitti mi?</p>

  <p>— Hayır. Kesinlikle.</p>

  <p>— Son dönemlerde nasıldı?</p>

  <p>— Neşeli, keyifli.</p>

  <p>— Neşeli mi?</p>

  <p>Gözlerini kaldırıp bana baktı:</p>

  <p>— Çok konuşuyordu, sürekli coşku doluydu. Bir şeyler onu değiştirmişti.</p>

  <p>— Ne gibi?</p>

  <p>Kısa bir sessizlikten sonra devam etti:</p>

  <p>— Bir metresi olduğunu düşünüyorum.</p>

  <p>Az kalsın kanepeden düşüyordum. Luc bir Jansenist'ti. Dünya zevklerinin üstünde değil, <i>dışında</i> biriydi. Bu papanın satmak için Vatikan'daki kutsal emanetleri çalmasından şüphe etmek gibi bir şeydi.</p>

  <p>— Kanıtın var mı?</p>

  <p>— Tahmin. Bazı önseziler. Bakışları donuklaşmıştı. Bu sizler için de geçerli sanırım, öyle değil mi?</p>

  <p>— Neler?</p>

  <p>Cevap vermedi. Başını öne eğdi, kâğıt mendilini kesik kesik hareketlerle parçalamaya başladı. Bu bir üzüntü değil öfke ifadesiydi.</p>

  <p>— Mizacı tamamen değişmişti, diye devam etti. Heyecanlıydı. Kadınlar bu tür şeyleri hisseder. Ve sonra, sonra da sürekli bir yerlere gidiyordu...</p>

  <p>— Nereye?</p>

  <p>— Bilmiyorum. Geçtiğimiz temmuzdan bu yana böyleydi. Önce hafta sonları. İş bahanesiyle. Sonra ağustosta Vernay'e gideceğini söyledi. İki haftalığına. Ardından yurtdışına gitti. Her seferinde bir hafta. Bir araştırma için olduğunu söylüyordu. Ama ben enayi değildim.</p>

  <p>— Bu seyahatleri ne zaman son buldu?</p>

  <p>— Ekim ayının sonunda hâlâ sürüyordu.</p>

  <p>Laure'un şüphesi çok gülünçtü. Luc ona sadece gerçeği söylemişti; kişisel bir soruşturma. Bu üzerinde gizlice çalıştığı bir iş olmalıydı. Belki de benim öğrenmek istediğim iş...</p>

  <p>— Gittiği yer hakkında bir şey biliyor musun?</p>

  <p>Yeniden gülümsedi, acımasız bir ifadesi vardı.</p>

  <p>— Bildiğim söylenemez. Ama ben de küçük bir araştırma yaptım. Ceplerini karıştırdım, ajandasına baktım...</p>

  <p>— Karıştırdın mı?</p>

  <p>— Bütün kadınlar bunu yapar. Özellikle de incinmiş kadınlar. Bu konuda cahilsin. Mendil küçük parçalara ayrılmıştı. Sadece bir ipucu buldum. Bir kez. Besançon'a bir bilet.</p>

  <p>— Besançon mu? Neden?</p>

  <p>— Ben ne bileyim. O kaltak orada oturuyor olmalı.</p>

  <p>— Biletin tarihi ne?</p>

  <p>— 7 temmuz. Bu kez orada, en az dört gün kalmıştı. Yurtdışından söz ediyorsan...</p>

  <p>Laure bana önemli bir ipucu vermişti. Luc Jura'da bir soruşturma yürütüyordu. Laure'u ikna etmeye çalıştım.</p>

  <p>— Sanırım, sen kafanda kurmuşsun. Luc'ü benden daha iyi tanıyorsun. Hatta benden çok daha iyi. O sana yalan söylemedi.</p>

  <p>— Yo, hayır, diye sırıttı.</p>

  <p>— Sana gerçeği söyledi; bir soruşturma yapıyordu, hepsi bu. Görev saatlerinin dışında, kişisel bir iş.</p>

  <p>— Hayır. Bir kadın vardı.</p>

  <p>— Bunu nasıl biliyorsun?</p>

  <p>— Değişmişti. Fizik olarak değişmişti.</p>

  <p>— Anlamıyorum.</p>

  <p>— Bu durum beni şaşırtmıyor. Derin bir nefes aldı, sonra belli belirsiz dışarı verdi. Çocuklar doğduğundan beri bana dokunmuyor.</p>

  <p>Kanepenin üzerinde kıpırdandım. Bu tür sırları duymak istemiyordum. Devam etti:</p>

  <p>— Klasik vaka. Üstünde durmadım. Cinsellik onu hiç ilgilendirmemişti. Hep soruşturmaları, hep duaları vardı. Sonra bu yaz, her şey değişti. İştahı sanki... yerine gelmişti. Hatta doymak bilmiyordu.</p>

  <p>— Bu daha çok ilişkinize odaklanmasının bir göstergesi değil mi?</p>

  <p>— Zavallı Mathieu. Siz ikiniz, birbirinizin aynısınız.</p>

  <p>Bunu sevgisiz bir şekilde söylemişti. Daha çok bir kusuru yüze vurmak gibiydi. Devam etti:</p>

  <p>— Zinanın en önemli göstergelerinden biri de bu ateşli geri dönüşlerdir. Koca artık bu işten zevk almaya başlamıştır, anlıyor musun? Ama vicdan azabı da duymaktadır. Dengeleme yoluna gider. Geceyi başka kadınlarla geçiren sevgili kocanız böylece vicdanını rahatlatır.</p>

  <p>Kendimi kötü hissediyordum. Soubeyras'yı yatakta başka kadınlarla düşünmek, biraz bir rahibin eteğini kaldırmak gibiydi. Hiç kimsenin bilmek istemediği bir sırrı keşfetmek gibi. Konuşmayı bitirmek için ayağa kalktım. Ziyaret sebebimi sonunda açığa vurdum.</p>

  <p>— Ben... Acaba Luc'ün çalışma odasına bakabilir miyim?</p>

  <p>Laure da ayağa kalktı, eteği kâğıt mendil parçalarıyla doluydu:</p>

  <p>— Önceden söyleyeyim, bir şey bulamazsın. Ben her yeri aradım.</p>
</body>
</html>
