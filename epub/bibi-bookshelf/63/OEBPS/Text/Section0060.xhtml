<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>54</h2>

  <p>Gün ışığıyla birlikte uyandım. Doğruldum, gözlerim yarı kapalıydı. Göz kamaştırıcı bir manzara vardı. Güneş diski, kıpkırmızı bir yara gibi iki dağın arasında asılı duruyordu. Bulutlar ise dağların doruklarından zorlukla kurtulmuş gibiydi. Çevremde ise kardan en ufak bir iz yoktu. Karın yerini ölü yapraklar almıştı.</p>

  <p>Saatime baktım: 07:30'du. Dört saat uyumuştum. Callacciura aramamıştı. Yeniden numarasını tuşladım. Telefonum artık İtalyan GSM şebekesinde çalışıyordu.</p>

  <p><i>— Pronto?</i></p>

  <p>— Mathieu. Dün gece sana bir mesaj bırakmıştım.</p>

  <p>— Yeni uyandım. Milano'da mısın?</p>

  <p>Ona başımdan geçenleri anlattım ve bulunduğum durumu özetledim; arabamın kurşunlarla delik deşik olduğunu, bir sokak serserisi gibi göründüğümü, bu şekilde sınırı geçmemin imkânsız olduğunu söyledim.</p>

  <p>— Tam olarak neredesin?</p>

  <p>— Gondo adında bir kasabanın çıkışında. Sağda bir patika var. Onun sonundayım.</p>

  <p>— Birkaç dakika içinde seni arayacağım. <i>Capito?</i><a href="../Text/Section0131.xhtml#Footnote0008" id="Feedback0008"><sup>[8]</sup></a></p>

  <p>Cebimden Camel paketini çıkardım. Büyük bir zevkle bir tane yaktım. Kafamı toparlamaya başlamıştım, sigarayla bütün sorunların üstesinden geliniyordu. Bana saldıranlar kimdi? Neden bana karşı bu kadar öfkeliydiler? Ama peşimdeki herifler ile Sylvie Simonis'in katili arasında bağlantı yoktu; bu kesin olan tek şeydi. Bir tarafta iki profesyonel, diğer tarafta çılgınlığının tutsağı olmuş bir seri katil.</p>

  <p>Telefonum titredi.</p>

  <p>— Talimatlarımı iyi izle, dedi Callacciura. Anayola, E62'ye geri dön, bir kilometre kadar devam et. Bir sarnıç göreceksin, üzerinde "Contozzo" yazıyor. Arabanı sarnıcın arkasına park et ve bekle. Bir saate kadar iki sivil polis gelip seni oradan alacak.</p>

  <p>— Neden sivil polisler?</p>

  <p>— Sana Milano'ya kadar eşlik edecekler. Saat 11:00'de randevumuz var, unutma.</p>

  <p>— Ya arabam?</p>

  <p>— İlgilenilecek. Sen geri dönmeyecekmişsin gibi, tüm eşyalarını al.</p>

  <p>— Teşekkürler, Giovanni.</p>

  <p>— Önemli değil. Dün gece senin davayla ilgili başka bilgilere de ulaştım. Seninle konuşmam lazım.</p>

  <p>Telefonu kapattım. Yeni bir sigara yaktım. Arabanın içine dolan rüzgâra rağmen, motor hâlâ çalışıyordu, tabii kalorifer de. İşemek için arabadan dışarı çıktım. Vücudumun her tarafı kırılıyordu ve hayat da kaldığı yerden yeniden başlıyordu.</p>

  <p>Yola koyuldum, kanımın ve kaslarımın ısındığını hissediyordum. Başım dönmeye başlamıştı. Açlıktan olmalıydı. Aşağıda bir akarsu gördüm. Kana kana buz gibi sudan içtim, dünyanın en temiz ve katıksız kahvaltısı buydu herhalde.</p>

  <p>Yeniden hareket ettim ve randevu yerine doğru sürmeye başladım. Sarnıcın dibine gelince durdum ve motoru yine çalışır halde bıraktım. Buluşmaya yaklaşık bir saat vardı ve üç tek sigaram kalmıştı. Görünürde ne gümrük polisi ne de meraklı çiftçiler vardı. Ama düşüncelerim karmakarışıktı.</p>

  <p>Her şey kafamın içinde dönüp duruyordu. Sylvie Simonis'in suçluluğu. Çifte kimlikli Sarrazin-Longhini. Sylvie'nin öldürülmesi. İtalya toprakları üzerinde işlenmiş benzer bir cinayet ve katilin itirafı. Ve şimdi de bu katiller... Her cevabın yeni bir soruyu gündeme getirdiği tam bir kaos.</p>

  <p>Aklıma bir ayrıntı geldi. İçgüdüsel olarak Bienfaisance Vakfı'nın müdiresi Marilyne Rosarias'ın numarasını tuşladım. Saat 07:45'ti. Filipinli sabah duasından çıkmıştı herhalde.</p>

  <p>— Kim arıyor?</p>

  <p>Kuşkucu ve düşmanca bir ses.</p>

  <p>— Mathieu Durey, dedim, boğazımı temizledikten sonra. Polis. Şu uzman.</p>

  <p>— Tuhaf bir ses tonunuz var. Hâlâ bölgede misiniz?</p>

  <p>— Ayrılmak zorunda kaldım. Son karşılaşmamızda bana her şeyi anlatmadınız.</p>

  <p>— Beni yalancılıkla mı itham ediyorsunuz?</p>

  <p>— Hayır unutkanlıkla. 1988'de, kızının ölümünden sonra Sylvie Simonis'in Bienfaisance'a gelip kaldığını bana söylemediniz.</p>

  <p>— Gizlilik kuralı.</p>

  <p>— Vakıfta ne kadar kaldı?</p>

  <p>— Üç ay. Geceleri geliyordu. Gündüzleri, işinin başına dönüyordu.</p>

  <p>— İsviçre'ye mi?</p>

  <p>— Siz neyin peşindesiniz, hâlâ?</p>

  <p>Birden aklıma bir şey takıldı: Marilyne, Sylvie'nin kızını öldürdüğünü biliyordu. Ya bunu Sylvie'nin anlattıklarından çıkarmıştı ya da gerçeği kendi keşfetmişti. Biraz daha sondaj yapmaya karar verdim:</p>

  <p>— Belki de yaptığı hataları unutmaya çalışıyordu.</p>

  <p>Kısa bir sessizlik oldu. Marilyne yeniden konuştuğunda, sesi çok daha kaygılı ve ciddiydi:</p>

  <p>— Bağışlanmıştı.</p>

  <p>— Siz neden söz ediyorsunuz?</p>

  <p>— Her ne yaptıysa ondan, Sylvie Tanrı'dan bağışlanmasını istedi ve Tanrı onu işitti.</p>

  <p>— Sanırım bir çilehane işletiyorsunuz?</p>

  <p>— Şakanın sırası değil. Sylvie bağışlanmıştı. Söylediğim her şeyin kanıtı var, anlıyor musunuz?</p>

  <p>Beş yüz metre ileride, Fiat marka gri bir araba gördüm, benimkinden biraz daha iyi durumda bir araba. Eskortum.</p>

  <p>— Dönüşte size uğrayacağım, dedim.</p>

  <p>— Size söyleyecek hiçbir şeyim yok. Selametiniz için dua edeceğim. Bunu anlayamayacak kadar öfkeyle dolusunuz. Sizi bekleyen düşmanın karşısına çıkmak için tamamen arınmanız gerekiyor.</p>

  <p>— Hangi düşman?</p>

  <p>— Çok iyi biliyorsunuz.</p>

  <p>Telefonu kapattı. Fiat yanıma gelmişti. İtalyan polislerle konuşmam çok kısa oldu. İki adam da gerekli talimatları almıştı. Arabam hakkında tek kelime etmediler. Ne de sınırdan birkaç kilometre uzakta kaybolmuş bu çapulcu görünümlü Fransız'ın durumunu sorguladılar. Çantamı aldım ve arabama elveda dedim, bir yandan da sigortacıma ne söyleyeceğimi düşünüyordum. Fazla ayrıntıya girmeden çalındığını beyan edebilirdim.</p>

  <p>İtalya sınırını sorunsuzca geçtik. Arka koltuğa kurulmuş, hayranlıkla manzarayı seyrediyordum. Manzara İsviçre'dekiyle aynıydı, sanki bir aynanın içinden geçmiş, gün ağarırken gördüğüm dağların İtalya'daki yansımasına ulaşmıştım. Şelaleler beni selamlıyordu, tünellerin yerini köprüler almıştı. Artık hiçbir şey düşünmüyordum. Örselenmiş vücudumdaki ağrılardan başka bir şey hissetmiyordum. Kısa bir süre sonra uyuyakaldım.</p>

  <p>Uyandığımda Varese'yi geçmiştik. Artık ne şelaleler ne de köknarlar vardı. A8 otoyolunda ilerliyorduk. Uzun Lombardia Ovası sanki dörtnala Milano'ya koşuyordu.</p>

  <p>Saat 10:30'da, sanayi kentinin yakınlarına ulaştık. Trafik yoğundu. Yol arkadaşlarım tepe lambalarını kullanmıyordu. Sakin, sessiz ve içlerine kapanıktılar; bana, Milano'ya yaptığım ilk yolculuk sırasında karşılaştığım, <i>Mani pulite</i> operasyonunun yargıçlarını koruyan "body guard"ları hatırlatıyorlardı.</p>

  <p>Milano'nun hatıralarımda özel bir yeri vardı.</p>

  <p>Düz, çizgi halinde uzanan, hem karanlık hem de aydınlık bir şehirdi Milano. Uzun caddeleri belli belirsiz bir melankolinin hâkimiyeti altındaydı, bu hüzünlü bir aşka veya herhangi bir romantik çağa ithaf edilmiş bir melankoliden çok, sürekli gelişen bir sanayinin yarattığı melankoliydi. Bu şehirde fırtınalı aşklardan pişmanlık duyulmazdı, en büyük pişmanlık altmışlı yıllarda yaşanan gelişmenin, makinelerin gürültüsünün, Fiat ve Pirelli imparatorluklarının yol açtığı pişmanlıktı.</p>

  <p><i>Corso Porta Vittoria.</i></p>

  <p>Adalet sarayı, kare uzun sütunları olan kocaman bir tapınaktı âdeta. Tüm şehir çok katı geometrik kurallara göre inşa edilmişti sanki. Sokak aralarına dik açıyla yerleştirilmiş telefon kabinleri, adalet sarayına dik olarak uzanan, turuncu tramvayların rayları.</p>

  <p>Saat 11:00'i vurdu. Arabadan indim ve adalet sarayının tam karşısında, Carlo Freguglia Sokağı'nın köşesindeki New Boston'un kapısından içeri girdim.</p>

  <p>Attığım her adım bir mucizeydi sanki.</p>
</body>
</html>
