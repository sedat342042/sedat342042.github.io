<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>15</h2>

  <p>Gözlerimi açtığımda kafamın içinde Luc'ün, 36'ya en yakın bar olan Soleil d'or'da attığı kahkahalar hâlâ çınlıyordu. Gözkapaklarımı birkaç defa açıp kapadım, canlı canlı batın açan Birim 731'in Japon doktoru karşımda duruyordu. Resim tam önümde, masanın üzerindeydi.</p>

  <p>— Anne, onu ben yaptım!</p>

  <p>Kaç saatten beri uyuyordum? Saatime bir göz attım: 08:15.</p>

  <p>— Dokunma! Sana onları daha sonra veririm!</p>

  <p>Duvarın arkasından, tabak çanak gürültüleri ve çatal bıçak sesleri arasından küçük kızın sesi geliyordu. Camille ve Amadine. Okula gitmeden önce mısır gevreğiyle yapılan bir aile kahvaltısı. Kendime gelmek ve uyanmak için yüzümü ovuşturdum.</p>

  <p>Diz çöktüm ve resimleri, röntgenleri, notları ve belgeleri ait oldukları dosyalara yerleştirdim. Her dosyayı da raflara, kronolojik sırasına göre koydum.</p>

  <p>Çalışma odasından çıktığımda, kızlar sırt çantalarıyla holde duruyordu. Koridor diş macunu ve kakao kokuyordu.</p>

  <p>— Havuz çantam nerede?</p>

  <p>— Burada tatlım. Kapının önünde.</p>

  <p>İki yüz bana doğru döndü. Hemen kollarıma atıldılar ve acaba hediye getirmiş miydim, sordular. Laure onları yeniden kapıya doğru itekledi.</p>

  <p>— Gittiğini sanıyordum.</p>

  <p>— Özür dilerim. Uyuyakalmışım.</p>

  <p>Gülümsemeye çalıştım, ama Laure kızlarıyla ilgileniyordu, boğazımın düğümlendiğini hissettim. Çalışma odasına geri döndüm, silahımın kılıfını kemerime taktım sonra pardösümü giydim.</p>

  <p>Döndüğümde, Laure sırtını kapalı kapıya dayamış, hareketsiz duruyordu. Betona gömüldükten sonra suya atılmış birine benziyordu.</p>

  <p>— Kahve ister misin? diye sordu.</p>

  <p>— Teşekkür ederim. Geç bile kaldım.</p>

  <p>— Yarın sabahı unutma.</p>

  <p>— Yarın sabah?</p>

  <p>— Ayin.</p>

  <p>Her zamanki beceriksizliğimle onu kucakladım.</p>

  <p>— Orada olacağım. Bana inan.</p>

  <p>Bir saat sonra, 12. Bölge'ye doğru yol alıyordum; duş almış, tıraş olmuş, saçlarımı taramış ve yeni bir elbise giymiştim. Cep telefonumu çıkardım. Foucault.</p>

  <p>— Mat, başım çatlıyor.</p>

  <p>— Hadi dostum. Sen görevini yaptın!</p>

  <p>— Sana yemin ederim, hâlâ dişlerim gıcırdıyor.</p>

  <p>— En azından Larfaoui'yi hatırlıyorsun değil mi?</p>

  <p>— Şu Luc'ün üzerinde çalıştığı vaka.</p>

  <p>— Tam üstüne bastın. Onunla aynı yolu izlemeni istiyorum. Yargıç ve Narkotik Şube dışında, sana bilgi verebilecek herkesle temas kur, balistiği, morgu ve Aulney Karakolu'nu ara. Ayrıca bana Kabiliyeli'nin dosyasını bul.</p>

  <p>— Hepsi bu mu?</p>

  <p>— Hayır. SNCF'yle<a href="../Text/Section0131.xhtml#Footnote0001" id="Feedback0001"><sup>[1]</sup></a> de temasa geç. Luc, geçtiğimiz 7 temmuzda Besançon'a gitmişti. Bu tarihten önce veya sonra, başka zamanlarda da oraya gitmiş mi öğren. Ayrıca havaalanlarını kontrol et. Son aylarda Luc epeyce yolculuk yapmış.</p>

  <p>— Tamam.</p>

  <p>— Bitmedi. Hôtel-Dieu'yü de ara. Her yıl bizim çocukların sağlık kontrolünden geçtiği servisi. Luc'ün sağlık problemleri var mıymış, öğrenmeye çalış.</p>

  <p>— Bir ipucu mu buldun?</p>

  <p>— Bunu söylemek için daha erken. Ha, unutmadan şu internet sitesini de not et: unital6.com.</p>

  <p>— Bu nedir ki?</p>

  <p>— Hac seyahatleri düzenleyen bir İtalyan derneği. Şunları biraz eşele bakalım.</p>

  <p>— Site İtalyanca mı?</p>

  <p>— Başının çaresine bak. Yıl içinde hac seyahatlerine ve seminerlere katılanların listesini istiyorum; diğer etkinliklerini de. Örgütlenme şemalarını, yasal statülerini, finans kaynaklarını, her şeyi istiyorum. Sonra bir bahaneyle onlarla temas kur.</p>

  <p>— İngilizce olarak mı?</p>

  <p>Derin bir iç çekmek üzereyken vazgeçtim. Şu Avrupa polisi, istikbal onların değildi.</p>

  <p>— Luc intihara kalkışmadan hemen önce onlara en az üç e-posta yolladı. Sonra da sildi. Onları ele geçirmek için elinden geleni yap.</p>

  <p>— Aspirin içeceğim.</p>

  <p>— Ne istersen iç. Öğlene kadar haberlerini bekliyorum.</p>

  <p>Eskiden benim muhbirlerim olan Said ve Momo adlı iki kardeş tarafından işletilen, Oberkampf Sokağı'ndaki Grappe d'Or barına doğru yöneldim. Cep telefonum çaldığında, trafik sıkışıklığının üstesinden gelebilmek için tepe lambasını takmak üzereydim.</p>

  <p>— Mat! Benim Malaspey.</p>

  <p>— Neredesin?</p>

  <p>— Bir nümizmata takıldım. Adam madalyayı tanıdı.</p>

  <p>— Ne söyledi?</p>

  <p>— Ona göre herhangi bir değeri yokmuş. XIII. yüzyılda, Venedik'te dökülmüş bronz bir madalyanın kötü bir taklidiymiş. Atölyenin ismi...</p>

  <p>— Boş ver. Ne halta yarıyormuş peki?</p>

  <p>— Herife göre bir fetiş. İnsanı şeytana karşı koruyan bir zamazingo. Müstensih keşişler üzerlerinde taşırlarmış. Şeytan korkusuyla yaşarlarmış ve bu madalya onları korurmuş. Keşişler nevrotikmiş, Aziz Antonio'nun hayatına takmışlar ve...</p>

  <p>— Biliyorum. Taklit madalyanın nerede yapıldığını öğrenebildin mi?</p>

  <p>— Henüz öğrenemedim. Çocuklar bana bazı ipuçları verdi. Ama bu daha çok...</p>

  <p>— Bir ilerleme olursa beni bilgilendir.</p>

  <p>Bir anda aklıma, Perreux'deki kuyumcu cinayeti geldi.</p>

  <p>— Ayrıca, Créteil polisiyle irtibat kur, bakalım Çingenelerle ilgili yeni haberler var mı?</p>

  <p>Telefonu kapattım. Tahminim doğru çıkmıştı. Suda boğulmadan önce yanına bir tılsım almıştı. Sadece sembolik bir değeri olan ve onu Şeytan'dan koruyan bir nesne. O anda nasıl bir çelişki içindeydi? Hem yaşamdan hem de ölümden korkuyor olabilir miydi?</p>

  <p>Oberkampf Sokağı. Barın yüz metre aşağısına park ettim. Trafiğin gürültüsü havadaki zehirli gazlara karışıyor ve beynime nüfuz ediyordu. Aç karnına yeni bir sigara daha yaktım. Kafamı pardösümün yakalarının arasına soktum ve yeniden polis postuna büründüm. Aslında bu postun altında bir başka post daha vardı: Uykusuz bir gecenin sonrasında bitkin, sabah sabah bir calvados içebilecek kadar kafebarlara aşina olan bir herif.</p>

  <p>Saat 10'du. Bar tenha sayılırdı. Tezgâhın ucuna, T biçimindeki bir tabureye oturdum. Tezgâhın önünde birkaç tip hem içkilerini yudumluyor, hem de makara yapıyorlardı. Biraz ileride bir masanın çevresinde konuşlanmış öğrenciler vardı. Gerçekten işlerin kesat olduğu bir saatti.</p>

  <p>Gerginliğim biraz azalmıştı. Kabiliyeli kardeşler barın dekorasyonunu yenilemişlerdi. Yarı ahşap, yarı bakır, yarı mermer; otantik olan tek şey kahve ve izmarit kokusuydu. Ama bir başka koku daha burnuma çarptı: bira ve küf. Sağ tarafta, mahzene inen merdivenlerin üzerindeki döşeme kapağı açıktı. Malzeme ikmali yapıyorlardı.</p>

  <p>Momo, tezgâhın diğer ucunda belirdi, kollarında bir yığın baget ekmek vardı. Kendimi belli etmeden onu inceledim. Beyaz bir atlet giymiş dağ gibi bir adam; kıvırcık dağınık saçların altında, iki kalın kaşın ve kocaman bir çenenin olduğu kaba bir yüz. Cılız ve huysuz küçük kardeşi Said'e göre karanlık, kaba, dev gibi bir herif.</p>

  <p>Hangisinin daha tehlikeli olduğunu bilemiyordum, ama ikisi birlikteyken bir bela oldukları kesindi. 1996'da Silahlı İslami Gruplar'a bağlı komandolar köylerini basmışlardı. Anlatılanlara göre kardeşler de onların peşlerine düşmüş, katilleri bulmuş, şeflerinin taşaklarını kesip, zorla diğerlerine yedirmişlerdi. Bu aklımdan çıkmıyordu, <i>"Be cool"</i> dedim kendime. Momo beni fark etmişti.</p>

  <p>— Durey! Beşlik simit gibi sırıtmıştı. Uzun zaman oluyor.</p>

  <p>— Bana bir kahve ısmarlamayacak mısın?</p>

  <p>Kabiliyeli isteğimi yerine getirdi. Çıkan buharların arasında, makine dairesindeki bir denizaltıcıya benziyordu.</p>

  <p>— Bu saatte işte olmanız gerekmiyor muydu? dedi tezgâhın üzerine dumanı tüten bir fincan kahve bırakırken.</p>

  <p>— Çıktım. Fazla mesailerden bunaldım.</p>

  <p>Momo şekerliği bana doğru itti ve dirseklerini tezgâha dayadı.</p>

  <p>— Şefleriniz canınızı çok mu sıkıyor?</p>

  <p>— Sizi çok mu koşturuyorlar, demek istiyorsun. Daha yeni oturdum.</p>

  <p>— Siz de bizim gibi yapın, kendi işinize bakın! Dedektiflikten başka işiniz yok.</p>

  <p>Ağzını yaya yaya gülümsedi; bu fikir hoşuna gitmişti.</p>

  <p>— Her zaman bir patron vardır, Momo. Siz de bile, içki dağıtıcıları mesela.</p>

  <p>Ağzı biraz daha yayvanlaştı:</p>

  <p>— İçki dağıtıcıları: Onların yasası burada sökmez. Her şeye biz karar veririz.</p>

  <p>— Güldürme beni. Larfaoui sizi taşaklarınızdan yakalamış.</p>

  <p>Momo, bir anda topun geldiği yeri görmemiş bir kaleci gibi olduğu yerde kıpırdandı. Cebimden bir Camel çıkardım ve tütünü sıkılaştırmak için tezgâha birkaç defa vurdum. Ardından çiviyi çaktım:</p>

  <p>— Size içki dağıtımını yapan o değil mi?</p>

  <p>— Larfaoui, o öldü.</p>

  <p>Sigaramı yaktım ve fincanımı kaldırdım:</p>

  <p>— Ruhu şad olsun. Bu konu hakkında bana ne söyleyebilirsin?</p>

  <p>— Hiç.</p>

  <p>— Eğer insanlar biraz daha az geveze olsa, dünya daha basit olurdu. Bastille'de yeni bir bar açtığınızı duydum.</p>

  <p>— Yani?</p>

  <p>Momo gözlerini döşemedeki kapağa dikmişti. Said aşağıdaydı. Kardeşi yukarı çıkmadan önce işi bitirmeliydim. Tarz değiştirdim:</p>

  <p>— Sağlık İşleri Şubesi'nde hâlâ birkaç dostum var. Sizi ziyarete gelebilirler. Hijyen, sağlık, ruhsat...</p>

  <p>Momo bana doğru eğildi, ter ve tütsü kokuyordu:</p>

  <p>— Ne tür bir film çeviriyorsunuz, bilmiyorum, ama günümüzde polisler bundan çok daha fazlasını yapıyor.</p>

  <p>— Larfaoui, Momo, Bana bir şeyler anlat, ben de çekip gideyim.</p>

  <p>Cevap beklerken, bir motor sesi duyuldu. Döşeme kapağının ağzında yük asansörü göründü. Metal fıçıların arasında ayakta duran Said, köprüüstündeki gerçek bir amiral gibiydi. Böylece ele geçirdiğim ilk fırsatı yitiriyordum.</p>

  <p>— Merhaba Yüzbaşım. Sizi görmek ne güzel.</p>

  <p>Gülümsedim, bir kez daha kardeşiyle olan zıtlığı beni etkilemişti. Momo henüz yontulmamış bir mermer blok gibiyken Said son halini almış bir parçayı andırıyordu. Düz ve kalın telli siyah saçlarının altında ince ve sivri bir yüzü vardı. Yüz hatları birçok nüansı aynı anda barındırıyordu: dinginlik, aldırmazlık, saygı, acımasızlık... Tüm bunlar badem iriliğindeki gözlerinden, dolgun ve kösnül dudaklarından okunuyordu.</p>

  <p>Fıçıların üzerinden atladı ve gelip yanımdaki tabureye tünedi. Şenlik sona ermişti.</p>

  <p>— Taziyelerimi sunarım.</p>

  <p>Başımı öne eğdim, sinirli sinirli saçımın bukleleriyle oynadım. Said'in Luc'ten haberi vardı; Larfaoui soruşturması sırasında onunla temas kurmuş olmalıydı. Ona kahve servisi yapan kardeşine belli belirsiz bir işaret yaptı.</p>

  <p>— Biz, diğerleri hepimiz onu, Yüzbaşı Soubeyras'yı çok seviyorduk.</p>

  <p>Tiz sesi de onun gibiydi, aldırmaz ve yumuşak. Ağzında bir avuç zeytin varmış gibi kelimeleri yuvarlayarak konuşuyordu.</p>

  <p>— Luc ölmedi, Said. Ondan geçmişte kalmış gibi bahsetme. Bugün yarın komadan çıkabilir.</p>

  <p>— Hepimizin istediği bu, Yüzbaşı. İnanın.</p>

  <p>Said fincanına tek şeker attı. Üzerinde bir asker ceketi vardı, ayrıca altın takılar; zincir kolye, bilezik, şövalye yüzük. Devam etti:</p>

  <p>— Üzüntünüzü anlıyorum. Ama biz, hiçbir şey bilmiyoruz. Sanırım yüzbaşıyı geri getirecek olan da sorularınız değil.</p>

  <p>— Sakin ol, Said. Sadece onun soruşturmalarını devraldım.</p>

  <p>— Artık Cinayet Masası'nda değil misiniz?</p>

  <p>Gülümsedim ve bir sigara yaktım. Bu herif kesinlikle kardeşinden daha kurnazdı.</p>

  <p>— Dostça bir yardım. Larfaoui vakasıyla ilgili bana ne söyleyebilirsin?</p>

  <p>Said güldü. Konuşurken karşısındakinin yüzüne hiç bakmıyordu. Ya başını öne eğiyor, hızlı hızlı gözlerini kırpıştırıyor ya da bir şeyler düşünüyormuş gibi gözlerini kaçırıyordu. Bunların tümü birer numaraydı; aslında bütün soruların cevapları, daha soruyu işitir işitmez hazırdı. Hâlâ bana bir cevap vermişti.</p>

  <p>— Luc buraya bu cinayet hakkında sorular sormak için geldi, değil mi?</p>

  <p>— Elbette. Mahalleyi tanırsınız. İnsanları, geleni, gideni, herkesi. Ama burada kimse bir şey bilmez. İnanın bana, Yüzbaşı. Massine'in ölümü tamamen bir sır.</p>

  <p>Momo'ya işaret edip bir kahve daha istedim. Said'in ses tonu sinirlerimi oynatmaya başlamıştı. Kibar, ancak bir o kadar da aldırmaz tavrı sabrımı taşırıyordu. Doğrudan gözlerinin içine baktım; en iyi strateji, "stratejisizlikti". Yani açık olmak.</p>

  <p>— Beni dinle Said. Luc benim en iyi dostumdu, anlıyor musun?</p>

  <p>Said kaşığıyla ağır ağır kahvesini karıştırıyordu, ses çıkarmadan.</p>

  <p>— Hiç kimse bu... bu talihsiz olayı beklemiyordu. Özellikle de ben. Bunu neden yaptığını öğrenmek istiyorum. Kafasındaki neydi, işinde ne gibi sorunlar vardı. Beni dinliyor musun?</p>

  <p>— Kulaklarımı dört açtım, Yüzbaşı.</p>

  <p>— Larfaoui'yi tek başına soruşturuyordu ve dosya ona kafayı yedirtmiş olmalı. Ben onun bu lanet işte bir şeyler bulduğuna inanıyorum. Bunalıma girmesine neden olan bir şey. Şimdi kelleyi çalıştır ve biraz öt bakalım!</p>

  <p>Elimde olmadan bağırmıştım. Sakinleşmek için öksürdüm. Said, soğukkanlılıkla hâlâ inkâr ediyordu:</p>

  <p>— Bu olay hakkında hiçbir şey bilmiyorum.</p>

  <p>— Larfaoui'nin diğer içki dağıtıcılarıyla arasında bir sorun var mıydı?</p>

  <p>— Böyle bir şey duymadım.</p>

  <p>— Borcu olan bir kafebar sahibinin işi olabilir mi?</p>

  <p>— Bizim aramızda bu işler böyle halledilmez, siz de bilirsiniz.</p>

  <p>Said haklıydı. Larfaoui bir profesyonel tarafından vurulmuştu. Zaten küçük kafebar patronları asla gerçek katiller kullanmazlardı.</p>

  <p>— Larfaoui sadece bir içki dağıtıcısı değildi. Kaçakçılık da yapıyordu.</p>

  <p>— Bu konuda size yardımcı olamam. Biz, uyuşturucuya bulaşmayız.</p>

  <p>Üslup değiştirdim:</p>

  <p>— Luc, buraya soruşturma için geldiğinde, cinayet hakkında bir fikri var mıydı?</p>

  <p>— Söylemesi zor.</p>

  <p>— Sen yine de bir düşün.</p>

  <p>Düşünüyormuş gibi çevreye ünlü bakışlarını yöneltti, sonra konuşmaya başladı:</p>

  <p>— Aslında buraya iki defa geldi. İlki eylülde, Larfaoui vurulduğunda. Ardından da bu ayın başında. Tamamen şaşkın bir hali vardı.</p>

  <p>— Sana içini dökmeye geldiğini söyleme.</p>

  <p>— Yarım saatten az bir sürede beş votka içti, bu da bir tür içini dökmek sayılmaz mı?</p>

  <p>Luc'ün eskiden beri içkiye eğilimi vardı. Son dönemlerinde bu durumu biraz daha abartmış olması beni şaşırtmamıştı. Dirsekleri hâlâ tezgâha dayalıydı, aramızda sadece birkaç santimetre mesafe vardı. Bu kez strateji değiştiren o oldu:</p>

  <p>— Massine olayında siz daha fazla yol alabilirsiniz, Yüzbaşı.</p>

  <p>— Neden?</p>

  <p>— Çünkü siz gerçek bir inanansınız.</p>

  <p>— Luc de iyi bir Hıristiyan'dı.</p>

  <p>— Hayır. Kafası başka yerdeydi. Artık gerçek bir zahit değildi.</p>

  <p>Kahvemden büyük bir yudum aldım ve midemin kavrulduğunu hissettim:</p>

  <p>— Nereye gelmek istiyorsun?</p>

  <p>— Larfaoui de dindar biriydi.</p>

  <p>— Yani?</p>

  <p>— Cinayet akşamını düşünün.</p>

  <p>— 8 eylül.</p>

  <p>— Haftanın hangi günü?</p>

  <p>— Hiçbir fikrim yok.</p>

  <p>— Cumartesi. Bir Müslüman cumartesileri ne yapar?</p>

  <p>Düşündüm. Said'in beni neye yönlendirdiğini anlayamadım. Devam etti:</p>

  <p>— lem yapar. Duayla geçen cuma gününün ardından gerçek bir inanan gevşemek ister. Siz Fransızların söylediği gibi, bedeni arzular...</p>

  <p>— Bana o akşam iş üstünde olduğunu mu söylemek istiyorsun?</p>

  <p>— Larfaoui'nin bazı küçük alışkanlıkları vardı. Ailesi Cezayir'deydi.</p>

  <p>— Bir metresi mi var?</p>

  <p>— Metres değil. Orospular.</p>

  <p>Nihayet kafamda çerçeveyi oluşturmuştum. Larfaoui, evinde 23:00 sularında öldürülmüştü. Her halükârda yalnız değildi. Ama kimse ne bir tanıktan ne de ikinci bir cesetten söz etmişti. Kız ya kaçmayı başarmıştı ya da her şeyi görmüştü.</p>

  <p>— Kız, sen kızı tanıyor musun?</p>

  <p>— Hayır.</p>

  <p>— Bana aptal muamelesi yapma.</p>

  <p>— Bana inanın, dedi gülümseyerek. Ama onu bulabilecek imkânlara sahipsiniz.</p>

  <p>Ahlâk Masası'nda yaşadığım tecrübeyi düşündüm. Kadın pazarlayan bütün şebekeleri tanıyordum. Ama müşterisinin tarifi olmadan bir fahişeyi aramanın, Hizbullah saldırısından sonra boş kovan aramaktan farkı yoktu.</p>

  <p>— Özel zevkleri neymiş, biliyor musun?</p>

  <p>— Araştırın, Yüzbaşı. Sizin için kendimi üzemem.</p>

  <p>Belli belirsiz bir şeyi anımsadım.</p>

  <p>— Bundan Luc'e bahsettin mi?</p>

  <p>— Hayır. O ayrıntılarla değil sebeple ilgileniyordu. Bir hesaplaşma olduğuna inanmıştı. Bir sorun... Said tereddüt etti. Polisin içindeki bir sorun. Bir iç mesele...</p>

  <p>— Bunu sana o mu söyledi?</p>

  <p>— Bu konuda bir şey söylemedi, ama sinirliydi. Gerçekten sinirli.</p>

  <p>Kokuşmuşluk şüphesi, bir kez daha. Ayağa kalktım.</p>

  <p>— Bazı adamlar seni görmeye gelebilir. Emniyet'ten.</p>

  <p>— İçişleri mi?</p>

  <p>— Sen bu hikâyeyi unut. Onlara bir şey söyleme.</p>

  <p>— Fransa'da söylendiği gibi, görmedim, duymadım!</p>

  <p>Camlı kapıya doğru yöneldim. Bar dolmaya başlamıştı; aperitif saati. Said'e doğru döndüm:</p>

  <p>— Son bir şey daha: Larfaoui'nin satanizm hikâyelerine bulaşmışlığı var mıdır?</p>

  <p>— Nasıl?</p>

  <p>— Şu şeytana tapanlar.</p>

  <p>Kabiliyeli gülerek bana doğru yaklaştı:</p>

  <p>— Bizimkiler şeytanla ilgilenmez.</p>

  <p>— Peki sizin şeytanlarınız?</p>

  <p>— Cinler, çöldeki ruhlar.</p>

  <p>— Larfaoui onlarla mı ilgileniyordu?</p>

  <p>— Burada kimse cinlerle uğraşmaz. Onlar sınırın öte tarafında kalmıştır. Bu da Sarko'ya iyi bir haber.</p>
</body>
</html>
