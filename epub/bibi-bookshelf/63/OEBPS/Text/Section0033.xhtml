<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>28</h2>

  <p>— Valleret adında bir adli tabip mi? Hiç duymadım.</p>

  <p>Güneybatı yönüne, Jean-Minjoz Hastanesi'nin bulunduğu Planois Mahallesi'ne doğru gidiyordum. Svendsen'i aramıştım. Fransa'nın, hatta Avrupa'nın belli başlı adli tabiplerinin hepsini tanırdı. Böyle bir uzmanı, Parisli bir "şahsiyeti" duymamış olması imkânsızdı. Saphiro ayrıca bir "sıkıntı"dan söz etmişti. Belki de Valleret, Paris'te bir başka uzmanlık alanında faaliyet gösteriyordu. Adli tabiplik kimi zaman kaçak yaşayanlar için bir paravan olabilirdi.</p>

  <p>— Besançon'daki Jean-Minjoz Hastanesi'ndeyim. Bilgi toplayabilir misin? Sanıyorum Paris'le ilgili bazı sorunları var.</p>

  <p>— Sakın dolabında bir ceset olmasın?</p>

  <p>— Çok komiksin. Araştıracaksın, değil mi? Acil bir durum.</p>

  <p>Svendsen güldü:</p>

  <p>— Hiç kuşkun olmasın, tontonum.</p>

  <p>Cep telefonumu kapattım ve kampüsün otoparkına girdim. Hastane, dar pencereleri olan, ellili yıllardan kalma, iç karartıcı beton bir binaydı. Birinci katta pankartlar asılıydı: "BASKIYA HAYIR!", "BASKI DEĞİL, MADDİ DESTEK!"</p>

  <p>Beklerken bir sigara yaktım. Dakikaları sayıyordum. Elimi çabuk tutmalıydım: Yüzbaşı Sarrazin beni böyle rahat bırakmazdı. Sadece izlemekle yetinmeyecekti, ama ben de harekete geçmek için bazı konularda ona güveniyordum. Belki Valleret'yi çoktan aramıştı bile... Çalan telefonumla irkildim.</p>

  <p>— Senin şu adam, cesetlerden başka bir şeyle ilgilenmiyor.</p>

  <p>Saatime baktım. Svendsen, altı dakikadan az bir süre zarfında gerekli bilgiyi toplamıştı.</p>

  <p>— Önceleri bir ortopedistmiş. Vasat bir uzman. Ama depresyona girmiş. Saçma sapan davranışlarda bulunmaya başlamış. Ardından da kötü bir ameliyat.</p>

  <p>— Yani?</p>

  <p>— Bir çocuk. Enfeksiyon. Valleret elinde bisturiyle uyuyakalmış ve bir kası kesmiş. Çocuk da sakat kalmış.</p>

  <p>— Nasıl uyumuş olabilir ki?</p>

  <p>— İçki içiyormuş ve anksiyolitikler kullanıyormuş. Bu şekilde ameliyata girmek pek...</p>

  <p>— Peki sonra?</p>

  <p>— Ailesi şikâyetçi olmuş. Klinik olayı örtbas etmiş, ama Valleret kaçıp saklanmak zorunda kalmış. Sonra adli tıp formasyonu almış ve işte şimdi de Besançon'da. Boşanmış, beş kuruşu yokmuş, kullandığı haplardan çökmüş bir durumdaymış. Araf olarak adli tıbbı seçmiş biri daha. Yine de, ölü doktorluğu en asil yöntem, çünkü canlıların ruhlarını tedavi ediyor ve...</p>

  <p>Bu lirik vaazı yarıda kestim:</p>

  <p>— Kliniğin adı? Tarih?</p>

  <p>— Albert Kliniği. 1999.</p>

  <p>Svendsen'e teşekkür ettim.</p>

  <p>— Olayın ayrıntılı bir raporunu istiyorum, diye lafı çevirdi. Boktan bir şeye bulaştığından eminim. Bu senin ilgi alanın. Ama Valleret'nin kadavranın "k"sinden anladığını sanmıyorum. Ya doğuştan ölülerin dilinden anlarsın ya da anlamazsın. Ben...</p>

  <p>— Seni ararım.</p>

  <p>İçavluyu hızlı adımlarla geçtim. Ana kapının üzerinde bir başka pankart daha vardı: "SAĞLIĞINIZ REHİN ALINAMAZ!" Morg-3'teydi. Grevdeki hemşirelere hiç bakmadan asansöre doğru ilerledim.</p>

  <p>Bodrumda, sıcaklık en az on derece daha düşüktü. Koridor tamamen boştu ve yönlendirici tek levha bile yoktu. İçgüdüsel olarak, sağ tarafa yöneldim. Zeminde, siyah borular uzayıp gidiyordu; duvar boyunca, dip kısımların sıvası dökülmüş, maviye çalan çıplak beton görünüyordu. Bir makine gürültüsü geliyordu.</p>

  <p>Birkaç adım daha attım, solda, küçük bir salon vardı. Koltuklar, alçak bir masa. Tam karşısında çift kanatlı, lombozlu bir çarpan kapı yer alıyordu. Duvarların birinde, büyük bir kır resmi asılıydı. Salona sevimli bir hava katmak için boşa bir çaba. İçeriye antiseptik, kahve ve çamaşırsuyu kokusu hâkimdi. Yüzücülerin cesetler olduğu, bir havuzun soyunma odasını hayal ettim.</p>

  <p>Çarpan kapıdan tekerlekli bir sedye çıktı. İriyarı bir hastabakıcı sedyenin üzerine eğilmişti. Bir Viking gibi saçını atkuyruğu yapmıştı ve üzerinde plastik bir önlük vardı.</p>

  <p>— Ne istemiştiniz, Bayım?</p>

  <p>Sesi, barbar görünümüyle tezat oluşturacak kadar yumuşaktı. Matemdeki ailelerle konuşma alışkanlığı olan biri olmalıydı.</p>

  <p>— Doktor Valleret'yi görmek istiyorum.</p>

  <p>— Doktor ziyaretçi kabul etmiyor. Ben...</p>

  <p>Israr etmek yerine kimliğimi uzattım. Çarpan kapı bu kez ters yöne açıldı ve adam beni sedyeyle baş başa bırakarak ortadan yok oldu. Birkaç saniye sonra, ağzında sigarasıyla, uzun boylu, hafifçe kambur bir tip belirdi. Bakışları kuşku doluydu.</p>

  <p>— Kimsiniz? Sizi tanımıyorum.</p>

  <p>— Yüzbaşı Durey, Cinayet Masası, Paris. Simonis cinayetiyle ilgileniyorum.</p>

  <p>Kapının pervazına dayandı ve kapı kanadının gidiş gelişi durdu.</p>

  <p>— Jandarmanın haberi var mı?</p>

  <p>Cevap vermeden ona yaklaştım. Boyu benim boyuma yakındı. Önü açık önlüğü leke içindeydi ve sigarasını, suratının bir kısmını çarpıtarak, dudaklarının kenarında tuhaf bir tutuş biçimi vardı. Şu ana kadar söylediğim yalanlar bana şans getirmemişti. Açık oynamaya karar verdim:</p>

  <p>— Doktor, bu bölgede hiçbir yetkim yok. Yargıç Magnan beni kovdu, Yüzbaşı Sarrazin açıkça tehdit etti. Ama yine de, Sylvie Simonis'in cesediyle ilgili her şeyi öğrenmeden bu şehri terk etmeyeceğim.</p>

  <p>— Neden?</p>

  <p>— Bu olay bir dostumu ilgilendiriyordu. Bir meslektaş.</p>

  <p>— Adı ne?</p>

  <p>— Luc Soubeyras.</p>

  <p>— Bu adı hiç duymadım.</p>

  <p>Valleret, pervaza dayalı elini indirdi. Suratından ikiyüzlülük, sinsilik akıyordu. Devam ettim:</p>

  <p>— Size birkaç soru sorabilir miyim?</p>

  <p>— Hayır, kesinlikle. Kapı arkanızda.</p>

  <p>— Sizinle ilgili bilgi topladım. Albert Kliniği. 1999.</p>

  <p>— Ya öyle mi? dedi gülümseyerek. Hastalarımı korkutmak mı istiyorsunuz yoksa?</p>

  <p>— Besançon küçük bir şehir. İmajınız zedelenebilir, eğer ben...</p>

  <p>Bir kahkaha attı:</p>

  <p>— İmajım mı? Sigarasını yere atıp ezdi. Burnunuz iyi koku almıyor, dostum.</p>

  <p>Yeniden suratını asmıştı. Sanki bir şey düşünüyormuş gibi dalgındı.</p>

  <p>— İmajım mı? Bu kavram benim için uzun süreden beri bir şey ifade etmiyor...</p>

  <p>İçgüdüsel bir davranış: bu herif umutsuz, edep kurallarını hiçe sayan bir adamı oynuyordu, ama hâlâ çok çabuk sinirleniyordu. Belki de açık yürekli ve samimi davranmak onu etkileyebilir, kapıyı açabilirdi.</p>

  <p>— Luc Soubeyras benim en iyi dostum, dedim yüksek sesle. Şu an komada, intihara teşebbüs etti. O bir Katolik ve bu davranışı gerçekten anlaşılmaz bir şey. Son aylarda Simonis cinayetini soruşturuyordu. Belki de bu dosya onu umutsuzluğa sürükledi.</p>

  <p>— Olabilir.</p>

  <p>Titredim. İlk kez biri, benim "öldüren vaka" düşünceme katılmıştı. Valleret doğruldu. Konuşacaktı, ama onu biraz daha iteklemeliydim.</p>

  <p>— Size göre, Sylvie Simonis intihar etmiş olabilir mi?</p>

  <p>— İntihar mı? Bana yan yan baktı. Hayır. Maruz kaldığı şeyi kendine yapabileceğini düşünmüyorum.</p>

  <p>— Öyleyse bu bir cinayet.</p>

  <p>Bir hareketle kapıyı itti ve geçmemi işaret etti:</p>

  <p>— Dünya üzerinde bugüne dek görülmemiş türden, en çılgını, en titizi.</p>
</body>
</html>
