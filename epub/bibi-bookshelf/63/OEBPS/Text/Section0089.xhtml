<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>82</h2>

  <p>Açık renkli ahşap duvarlarıyla bir Fin hamamını andırıyordu. Oda çam ve tütsü kokuyordu. Ancak benzerlik bu kadardı.</p>

  <p>— Pardösünüzü veriniz. Kurutalım.</p>

  <p>Teşekkür ettim.</p>

  <p>— Çay mı, kahve mi?</p>

  <p>Zamorski pardösümü elektrikli bir radyatörün üzerine koydu. Elinde, tek bir hareketle kapağını gevşettiği bir termos vardı.</p>

  <p>— Kahve, lütfen.</p>

  <p>— Sadece Nescafè var.</p>

  <p>— Önemli değil.</p>

  <p>Plastik bir kupaya bir kaşık kahve koydu, sonra üzerine kaynar suyu boca etti.</p>

  <p>— Şeker?</p>

  <p>Başımı "hayır" dercesine salladım, bana uzattığı kupayı dikkatle aldım.</p>

  <p>— Sigara içebilir miyim?</p>

  <p>— Elbette.</p>

  <p>Polonyalı yanıma bir küllük bıraktı. Camel'imi yaktım ve bir koltuğa yerleştim. Hayal kırıklığımı hâlâ sindirebilmiş değildim. Ne Manon'la ne de gizemli bir kadınla karşılaşmıştım. Ancak bu görüşme son derece verimli olacaktı, bunu hissedebiliyordum.</p>

  <p>Adam bir sandalyeyi çevirdi sonra ata biner gibi oturdu, ellerini dosyasının üzerinde çaprazladı, ceketinin siyah kolları parıldıyordu. Tavırlarında bir önceden düşünülmüşlük, üzerinde çalışılmış bir rahatlık vardı.</p>

  <p>— Beni neyin ilgilendirdiğini biliyorsunuz, değil mi?</p>

  <p>— Hayır.</p>

  <p>— O halde, soruşturmanızda düşündüğümden daha geridesiniz.</p>

  <p>— Biraz işimi kolaylaştırsanız. Siz kimsiniz: Neyin peşindesiniz:</p>

  <p>— "KUK" harfleri size bir şey ifade ediyor mu?</p>

  <p>— İfade ettiği pek söylenemez.</p>

  <p>— İkinci Dünya Savaşı'ndan sonra Krakov'da kurulmuş bir Katolik entelektüeller kulübü. II. Johannes Paulus da, henüz ismi Karol Wojtyla'yken bu kulübe üyeydi. Dayanışma Sendikası döneminde kulüp üyeleri bu dönüşüme katkıda bulundu. En azından Walesa ve yandaşları kadar.</p>

  <p>— Siz de mi bu gruptansınız?</p>

  <p>— Ben altmışlı yıllarda oluşturulmuş çok özel bir bölümünü yönetiyorum. Daha ziyade... eyleme yönelik bir bölüm.</p>

  <p>— Bana Vatikan elçisi olduğunuzu söylemiştiniz.</p>

  <p>— Evet diplomatik görevlerim de var. Yolculuk etmemi ve ağımı genişletmemi sağlayan görevler.</p>

  <p>Devamını tahmin edebiliyordum. Işıksızlarla ve onların cinayetleriyle ilgilenen yeni bir dini cephe. Ama şüphesiz teorisyen Van Dieterling'ten çok daha kaslı. Bir tür Kilise polisi.</p>

  <p>— Benim dosyamla mı ilgileniyorsunuz?</p>

  <p>— Soruşturmanızı ilgiyle takip ediyoruz, evet. Daha basit olaylarla ilgilenen bir polis için, çok önemli bir ruhsal açılım gösterdiniz.</p>

  <p>— Ben bir Katolik'im.</p>

  <p>— Kesinlikle. Yaşınız nedeniyle önyargılı davranabilirdiniz. Olayları sadece psikiyatrik açıdan değerlendirebilir, cinayetleri basit birer akli rahatsızlığa indirgeyebilirdiniz. Sözüm ona çağdaş olarak değerlendirilen bu davranış sorunun kökenini ihmal etmek olurdu. Düşman burada. Zorlu, her yerde hazır ve nazır, zamana bağlı değil. Şeytan konusunda yenilik ve değişim yoktur. İblis ilk başta nasılsa şimdi de öyle ve sonuna kadar burada olacak, bana inanınız. Biz sadece onu geriletmeye çalışıyoruz.</p>

  <p>Kelimeler, görüntüler kafamın içinde resmigeçit yapıyordu. Aziz Yuhanna'nın kehanetleri ve vahyi, Son Yargı sırasında cehennem, Brezilya'da, Afrika'da iblislere karşı mücadele eden, bedenine şeytan girmiş çocukları kurtarmak için başuçlarında bekleyen rahipler... Artık yeraltında mücadele eden Haçlıların arasındaydım. Huzursuzluğumu belli eden bir ses tonuyla konuştum:</p>

  <p>— Bana pek yardımcı olduğunuz söylenemez.</p>

  <p>— Yalnız başına kat edilmesi gereken yollar vardır. Her adım amaca doğru atılmış bir adımdır.</p>

  <p>— Bu bazı hayatları kurtarabilirdi.</p>

  <p>— Buna fazla umut bağlamayınız. Sizden daha ileride olduğumuz doğru. Ancak "o"na göre hep gerideyiz. Onun nerede, ne yapacağı ve ne zaman vuracağı kestirilemez.</p>

  <p>Şeytan'dan gerçek bir insan ve kadiri mutlak biri gibi söz edilmesinden bıkmıştım. Derhal cevabı yapıştırdım.</p>

  <p>— Madem, yaptığım araştırmalar hakkında bilgi sahibisiniz, o halde neyin peşindesiniz?</p>

  <p>— Öncelikle, soruşturmanızda hangi aşamada olduğunuzu tam olarak bilmiyoruz. Ayrıca siz, bizim giremediğimiz yerlerde araştırmalar yaptınız.</p>

  <p>Van Dieterling ve arşivi. İki grup birbirine rakip olmalıydı. Zamorski, Agostina Gedda'yla ilgili ya hiçbir şey bilmiyordu ya da pek az şey biliyordu. Belki de bu durumda, soruşturma dosyamı iki tarafa da "satma" ve her iki grup için de çalışma oportünizmini gösterebilirdim, tıpkı Goldoni'nin <i>İki Efendinin Uşağı'</i>ndaki gibi. Polonyalı, bıkkın bir sesle beni haklı çıkardı.</p>

  <p>— Bizim topluluğumuzdaki sinerji olması gerekenden son derece uzak. Özellikle de demonoloji konusunda. Vatikan'ın İtalyanları bu alanda tek söz sahibi olmak istiyor ve birlikte çalışmayı reddediyorlar.</p>

  <p>Birbiriyle çekişen bu iki fraksiyonu hayal etmekte güçlük çekmiyordum. Van Dieterling elinde kendi örneği vardı: Agostina. Zamorski'nin ise dosyaları.</p>

  <p>— Eğer benden bilgi istiyorsanız, dedim, bana karşılığında bir şey önermelisiniz.</p>

  <p>Rahip ayağa kalktı. Çelik gözleri "Dikkatli olun, çok ileri gidiyorsunuz" diyordu. Ancak konuşurken sakindi.</p>

  <p>— Hâlâ hayatta olmanız büyük bir şans, Mathieu, tabii Kutsal Ruh'un desteğini de göz ardı etmeyiniz. Farkında olmadan gerçek bir savaşın içine girdiniz.</p>

  <p>— Farklı dini gruplar arasındaki bir "iç savaş"ı mı kastediyorsunuz?</p>

  <p>— Hayır. Aramızdaki rekabet, sadece küçük bir ayrıntı. Size, Kilise ile güçlü satanist bir tarikat arasındaki gerçek bir savaştan söz ediyorum. Hepimizi tehdit eden, çok yakınımızdaki bir tehlikeden. Bizi, Tanrı'nın askerlerini, ama tüm Hıristiyanları tehdit eden.</p>

  <p>Artık onu dinleme konusunda kararsızdım.</p>

  <p>— Işıksızlar mı?</p>

  <p>Zamorski, elleri arkasında, odanın içinde birkaç adım attı.</p>

  <p>— Hayır. Işıksızlar, daha çok bu savaşın içinde ortaya sürülen kav.</p>

  <p>— Bir şey anlamıyorum.</p>

  <p>Elçi, sıraların arkasında duran eski bir <i>paper-board'</i>a yaklaştı. Eline keçeli bir kalem aldı.</p>

  <p>— Bu işareti biliyor musunuz?</p>

  <p>Bir daire çizdi, alt kısmının içine yatay bir çizgi çekti, sonra birkaç zincir baklası ekledi. Cazeviel'in dövmesi ile Moraz'ın şövalye yüzüğünün üzerindeki desenin aynısıydı. Demek bu, satanist bir tarikatın sembolüydü.</p>

  <p>— İki kez gördüm.</p>

  <p>— Nerede?</p>

  <p>— Bir adamın gövdesindeki dövmede. Bir diğerinin yüzüğündeki desende.</p>

  <p>— Edindiğim bilgiye göre her ikisi de öldü.</p>

  <p>— Madem cevapları biliyorsunuz, öyleyse neden bu soruları soruyorsunuz?</p>

  <p>Zamorski gülümsedi, sonra kalemin kapağını kapattı:</p>

  <p>— Patrick Cazeviel. Richard Moraz. Cazeviel Vatikan merdiveninde öldü, 31 ekimde. Moraz ise, Lourdes yakınlarında, Dr. Bucholz'un evinin civarında, ertesi gün. Her ikisini de siz öldürdünüz. İsterseniz bir anlaşma yapalım, benden hiçbir şeyi gizlemeyin.</p>

  <p>— Anlaşmadan söz eden kim?</p>

  <p>Eliyle yazı tahtasına hafifçe vurdu:</p>

  <p>— Bu desenin ne anlama geldiğini öğrenmek istemiyor musunuz?</p>

  <p>— Araştırarak bulabilirim.</p>

  <p>— Elbette. Ama size zaman kazandırmak istiyoruz.</p>

  <p>Din adamı, ağır ve sabırlı adımlarla odayı arşınlıyordu. Bu dolambaçlı konuşmalardan artık gına gelmişti:</p>

  <p>— Bu tarikatın adı ne?</p>

  <p>— Köleler. Kendilerini Şeytan'ın köleleri olarak kabul ediyorlar. Sembolleri de buradan geliyor: Demir tasma. Onlara Yazıcılar da deniyor. Satanist tarikatlar benim uzmanlığım. Benim gerçek görevim dünyada bu grupların izini sürmek. Karşılaştıklarım veya incelediklerim arasında Köleler en tehlikelileri, en zorluları. Ve en eskileri.</p>

  <p>— Tapınma usulleri nedir?</p>

  <p>Zamorski ellerini iki yana açtı:</p>

  <p>— Satanist tarikatların çoğunda, şeytan sapıklıklara, uyuşturucu bağımlılıklarına ve yasadışı eylemlere bir bahane olarak kullanılır. Bazen bu davranışlar, alışkanlıklar çok ileri gider ve farklı şeylere başvururlar. Cinayetler, kurban törenleri, intihara teşvik etme... Ama şunu söyleyebilirim, aslında bu klanlar tehlikeli değildir ve bütün yaptıkları mezarlıklara saygısızlık etmekle sınırlıdır. Anlayacağınız sıradan bir suç. Tüm bu davranışlarda ne transandantal ne de tinsel bir yan vardır. Ve bu sapkınların "efendi"leriyle temas kurmaya çalışmaları da, daha çok gülünç ayinler şeklinde olur.</p>

  <p>— Sanırım Köleler bu kategoride değil.</p>

  <p>— Hayır. Köleler, kötülük için ve kötülükle yaşayan gerçek satanistlerdir. Çileci, çetin ve merhametsiz bir hayat sürerler. Katil, cellat ve ırz düşmanıdırlar; belli bir düzenleri vardır, soğukkanlılıkla kötülük yaparlar. Biraz bizim keşişleri andırırlar. Güçlü ve kalabalıktırlar, pek ortalıkta görünmezler. Onlar için bir kilise atlarının altında zina yapmak veya bir tekenin kıçını öpmek söz konusu değildir. Onlar gerçek katillerdir, kötülükle transandantal bilince ulaşırlar. Onların komünyonu cinayet, sapkınlık ve ıstıraptır. Üstelik birbirlerine son derece bağlıdırlar. Gizli bir amaç onları bir araya getirmiştir.</p>

  <p>Yeni bir sigara daha yaktım, küçük ve samimi cehennemimizi dumana boğmalıydım.</p>

  <p>— Yani...</p>

  <p>— Şeytan'ın buyruklarına saygı gösterirler. Öldürmediklerinde, Köleler Şeytan'ın sözlerinin peşinden giderler.</p>

  <p>Zamorski derin bir soluk aldı. Hâlâ odanın içinde volta atıyordu. Kararlı yüz ifadesi, savaş meydanındaki bir generalin ifadesiydi. Devam etti:</p>

  <p>— Görüyorsunuz, satanist dogmanın temelinde bir boşluk var: Kutsal kitapları yok. Herhangi bir metin bile. Satanizm tarihinde bir sürü Şeytan İncili, demonolojiyle, büyüyle, tanıklıklarla ilgili kitap bulabilirsiniz. Ama asla Şeytan'ın kelamını içerdiğini iddia eden yazılı bir esere rastlayamazsınız Çünkü tam tersine, Şeytan'ın geveze olmadığı mavalını okurlar.</p>

  <p>Bir anda aklıma, Lourdes'daki, lime lime cüppeli rahip geldi. <i>"Onların kitapları yoktur, anlıyor musunuz?"</i> O bağnaz herif Kölelerden söz ediyordu. Sordum:</p>

  <p>— Peki, Şeytan'ın kelamı nerede yazılı?</p>

  <p>Gözleri kurnazca parladı:</p>

  <p>— Bu soruyu bana siz mi soruyorsunuz? Ellerini iki yana açtı. Zaten sizin soruşturmanızın konusundan söz ediyoruz!</p>

  <p>Tahmin etmem gerekirdi. Işıksızlar. Komada kaldıkları süre boyunca Şeytan'la gerçek anlamda temasa geçmiş kişiler.</p>

  <p>— Köleler, Işıksızları mı arıyor?</p>

  <p>— Bütün amaçları bu. Onlar için, mucize yaşamış bu kişiler, Şeytan'ın eşsiz kelamını elinde bulunduruyorlar. Kitaplarına kaydedecekleri bir kelam. İşte bu nedenle onlara "Yazıcılar" da diyorlar. Şeytan'ın dikte ettiklerini yazıyorlar.</p>

  <p>— Öncelikli olarak da Araf Yolcularının Andı'nı deşifre etmeye çalışıyorlar, sanırım.</p>

  <p>Zamorski onayladı:</p>

  <p>— Evet, amaçları bu şekilde özetlenebilir: Andın şifresini çözmek. Şeytan'a ulaşmayı ve onunla anlaşmayı sağlayan sözcüklerle.</p>

  <p>— Cazeviel ve Moraz bu tarikattan mıydı?</p>

  <p>— Uzun süreden beri.</p>

  <p>— Manon'un boğulmasından önce mi, demek istiyorsunuz?</p>

  <p>— Elbette. Küçük kızı onlar yoldan çıkardı. Onu koşullandırdılar, o dönemde sergilediği satanist davranışları onlar kızın kulağına fısıldadı. Tam olarak ne yapmaya çalıştıklarını bilmiyoruz. Şüphesiz, bizzat Şeytan'ın dikkatini çekebilecek ahlâksız, tehlikeli bir sadık bende yaratmak.</p>

  <p>— Manon'un yaşadığını ne zaman öğrendiler?</p>

  <p>— Sylvie Simonis öldüğünde.</p>

  <p>— Nasıl öğrendiklerini biliyor musunuz?</p>

  <p>— Stéphane Sarrazin.</p>

  <p>Jandarmanın adı bir tokat gibi suratımda patladı:</p>

  <p>— Neden o? Neden onlara haber verdi?</p>

  <p>Elçi gülümsedi:</p>

  <p>— Çünkü onların suç ortağıydı. Stéphane Sarrazin, henüz Thomas Longhini adını kullanırken bir Köle'ydi. Küçük kızı yoldan çıkarmak için diğerleriyle işbirliği yaptı.</p>

  <p>Iskalanmış bir gerçek daha. Aslında bu üç adam arasındaki suç ortaklığını hep hissetmiştim, ama kanıt bulamamıştım. Şu ünlü yüzde 30 aksiyomu... Moraz, Cazeviel, Longhini, üçü de Manon'un ölümünden dolaylı olarak sorumluydu. Ama hâlâ bazı şüphelerim vardı:</p>

  <p>— 1988'de, dedim, Thomas Longhini on dört yaşındaydı. Ortaokul öğrencisiydi. Moraz saatçiydi. Cazeviel de hırsız. Nasıl tanışmış olabilirler ki?</p>

  <p>— Geçmişlerini yeterince eşelememişsiniz. Richard Moraz sadece saatçi değildi. Bir koleksiyoncu, aynı zamanda da bir yatakçıydı. Cazeviel çaldığı eşyaları ona satıyordu, bu şekilde tanıştılar.</p>

  <p>— Ya Thomas?</p>

  <p>— Thomas ahlâksız biriydi. Bir sapık. Geceleri başkalarının evine girmek onu tahrik ediyordu. Ve onları gözetlemek. Veya evlerden biblolar çalmak. Böylece Moraz'la tanıştı. Arakladığı şeyleri ona satıyordu.</p>

  <p>Moraz, Cazeviel, Longhini; hırsızlığın ve ahlâksızlığın bir araya getirdiği üç gece kuşu. Daha sonra da bir başka ortak özlem etrafında birleşmişlerdi; Şeytan'a tapınma.</p>

  <p>Sonrasını tahmin edebiliyordum. Thomas Longhini, birkaç ay sonra Manon'a bağlanmış ve onu yoldan çıkarmak istememiş olmalıydı. Korkmuştu. Durumu önce ailesine, sonra da psikiyatra, Ali Azoun'a açmıştı, ama tüm gerçeği anlatmadan. Longhini, Manon'un bu durumuna son vermek istiyordu. Her şey ahlâksız bir oyun olarak başlamış, ancak tehlikeli bir hal almıştı. Manon, ruhunu gerçekten Şeytan'a satmış biri gibi davranıyordu. Tüm kontrolünü kaybetmiş olan annesi de kızını ortadan kaldırmaya hazırdı.</p>

  <p>— Eğer doğru anladıysam, dedim, üç suç ortağı, bu yaz Manon'un hayatta olduğunu öğrendiler. Ve kızın bir Işıksız olabileceğini düşündüler. Şeytan'ın hayata döndürdüğü bir sadık bende. Yani onları, son derece ilgilendiren bir varlık.</p>

  <p>— Kesinlikle. Ama bu arada Manon ortadan kaybolmuştu. Ya bu fanatiklerin tehdidini hissetmişti ya da annesinin katilinden korkuyordu.</p>

  <p>Hemen aklımın bir köşesine not ettim: Zamorski, Manon'un suçlu olduğunu düşünmüyordu. Bu beni, bilemediğim bir sebeple rahatlattı. Ben de Manon'un suçlu olmasını istemiyordum...</p>

  <p>Gerisi, yaşadıklarımla örtüşüyordu. Bu üçlü de, tıpkı benim gibi Manon'u arıyordu. Moraz ve Cazeviel, kızı onlardan önce bulmamı engellemek için beni ortadan kaldırmaya karar vermişlerdi. Longhini, namı diğer Sarrazin ise, tam tersine benimle işbirliği yapmak istemişti. Neden? Görev tamamlandıktan sonra mı beni öldürmeyi düşünmüştü? Veya diğer Işıksızları bulma konusunda bana bel bağlamış olabilir miydi?</p>

  <p>Sıra en önemli noktaya gelmişti. Zamorski, Manon'un nerede gizlendiğini biliyor muydu? Soru dudaklarımı yakıyordu, ama muhtemel ortağımın nabzını yoklamak istiyordum:</p>

  <p>— Bütün bunları neden bana anlattınız?</p>

  <p>— Size söyledim; topladığınız bilgiler beni ilgilendiriyor.</p>

  <p>— Benden daha fazla şey biliyor gibisiniz.</p>

  <p>— Simonis soruşturması hakkında, evet. Ama bu dosyada başka vakalar da var.</p>

  <p>— Agostina Gedda mı?</p>

  <p>— Mesela. Malaspina'da onu sorguladığınızı biliyoruz. Bu ifadenin bir kopyasını istiyoruz.</p>

  <p>— Van Dieterling sizinle işbirliği yapmıyor mu?</p>

  <p>— Konu hakkında farklı görüşlere sahibiz, size söyledim. Sizi Roma Kilisesi'nde kabul etti. Vatikan Papalık Kütüphanesi'nde, yüksek öneme haiz bir arşivi var. Sizin de incelediğiniz şu dokümanlar.</p>

  <p>Zamorski bana söyleyecek bir şey bırakmamıştı, blöf yapmaya karar verdim:</p>

  <p>— Evet, doğru, dosyanızı zenginleştirebilecek belgelere sahibim. Peki ya siz? Benim için neyiniz var? Köleler, yeterli değil. Er ya da geç onların varlığını ortaya çıkarırdım.</p>

  <p>— Bu anlattıklarım karşılıksızdı. Sizi ikna edecek başka pazarlık kozlarımız da var.</p>

  <p>— Bana başka bir şey mi önereceksiniz?</p>

  <p>— Karşı konulamaz bir şey.</p>

  <p>— Nedir?</p>

  <p>— Manon Simonis.</p>

  <p>— Nerede olduğunu biliyor musunuz?</p>

  <p>— Aslında, bizim korumamız altında.</p>

  <p>Darbe nefesimi kesmişti, zorlukla konuştum:</p>

  <p>— Nerede?</p>

  <p>Zamorski pardösümü aldı ve bana doğru fırlattı:</p>

  <p>— Uçaktan korkar mısınız?</p>
</body>
</html>
