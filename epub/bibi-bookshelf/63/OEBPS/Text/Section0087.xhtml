<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>80</h2>

  <p>Manon Simonis'in apartman dairesini aramalıydım; evde hiçbir şey bulamayacağımdan emin olsam da yapmak zorundaydım. Daha önce göz ardı etmemem gereken bir ayrıntı daha vardı. Sarrazin'in dışında, biri daha bana yalan söylemişti. Manon'la ilgili gerçeği bilen ve beni meçhule yönlendiren biri: Notre-Dame-de-Bienfaisance'ın rahibesi, Marilyne. Sesi hâlâ kulaklarımdaydı:</p>

  <p>"Sylvie Tanrı tarafından bağışlandı. Bu benim için en önemli şey, anlıyor musunuz?"</p>

  <p>Marilyne her şeyi biliyordu. Bienfaisance'a inzivaya çekildiğinde, Sylvie'nin dualarında hep yanında olmuştu. Numarasını tuşladım. Üç çalıştan sonra, sesi kulağımda yankılandı:</p>

  <p>— Alo? Kim arıyor?</p>

  <p>İstiridyeyi andıran gözleri ve siyah pelerini hâlâ gözümün önündeydi.</p>

  <p>— Mathieu Durey.</p>

  <p>— Ne istiyorsunuz?</p>

  <p>— Bir konuya açıklık getirmek. Bir yalanın sürüp gitmesinden hiç hoşlanmam.</p>

  <p>— Size her şeyi anlattım. Sylvie Simonis üç ay vakıfta kaldı. Kızının ölümü...</p>

  <p>— Siz ve ben Manon'un ölmediğini biliyoruz.</p>

  <p>Kısa bir sessizlik oldu. Cep telefonumda kadının soluk alışlarını duyuyordum. Yorgun bir sesle devam etti:</p>

  <p>— O bir mucize. Anlıyor musunuz?</p>

  <p>— Mucize olması Sylvie'nin işlediği suçu ortadan kaldırmaz.</p>

  <p>— Onu yargılamak için burada değilim. Bana her şeyi anlattı. O dönemde karanlık güçlerle mücadele halindeydi.</p>

  <p>— Ben de meseleyi biliyorum. Ancak hikâye versiyonunu.</p>

  <p>— Manon ruhunu Şeytan'a satmıştı. Sylvie'nin yaptığı her şey dolayısıyla Şeytan'ı da tahrik ediyordu. Tanrı her ikisini de kurtardı!</p>

  <p>— Manon uyandığında, nasıldı?</p>

  <p>— Değişmişti, olumlu yönde. Herhangi bir satanik belirti göstermiyordu. Ancak gözetim altında tutulmalıydı. Eyüp'ün Kitabı'nı hatırlıyor musunuz? Rab Şeytan'a <i>"Nereden geliyorsun?"</i> der, o da <i>"Dünyada gezip dolaşmaktan,"</i> diye cevap verir. Şeytan hep buradadır. Dolanıp durmaktadır.</p>

  <p>Sıra şimdi esas soruya gelmişti:</p>

  <p>— Manon nerede?</p>

  <p>— Lozan'da yaşıyor.</p>

  <p>— Hayır. Yani şu anda, nerede demek istiyorum?</p>

  <p>— Lozan'da değil mi?</p>

  <p>Bu kez gerçekten doğruyu söylüyor gibiydi. İşte yeni bir açmaz daha diye düşündüm. Ses tonumu değiştirdim:</p>

  <p>— Manon'u iyi tanır mıydınız?</p>

  <p>— Lozan'da birkaç defa gördüm. O sınırın bu tarafına geçmeyi reddediyordu.</p>

  <p>— Bazen başka bir yere de gittiği olur muydu? Bir kır evi? Arkadaşlarının yanına?</p>

  <p>— Manon yolculuk etmezdi. Her şeyden korkuyordu.</p>

  <p>— Nişanlısı falan var mıydı?</p>

  <p>— Bilmiyorum.</p>

  <p>En önemli soruyu en sona saklamıştım:</p>

  <p>— Annesini öldürmüş olabilir mi?</p>

  <p>— Suçluyu, siz de çok iyi biliyorsunuz. Şeytan. İntikam almak için geri döndü.</p>

  <p>— Manon'un vasıtasıyla mı?</p>

  <p>— Bilmiyorum. Hiçbir şey bilmek de istemiyorum. Bunu siz bulacaksınız. Ruhların derinliklerindeki Şeytan'ı siz yok edeceksiniz.</p>

  <p>— Sizi arayacağım.</p>

  <p>Kontak anahtarını çevirdim ve Manon'un evinin bulunduğu şehir merkezine doğru yola çıktım. Birkaç dakika sonra cep telefonum titredi. Ekrana baktım. Luc'ün özel hattıydı. Vakit geçirmeden "alo" dedim.</p>

  <p>— Seni görmem lazım. Acil.</p>

  <p>Arayan Laure'du, sesi telaşlıydı. En kötüsünü düşündüm.</p>

  <p>— Ne oldu? Luc mü?..</p>

  <p>— Hayır. Durumunda bir değişiklik yok. Ama sana bir şey göstermek istiyorum.</p>

  <p>— Söyle.</p>

  <p>— Telefonda olmaz. Seni görmem lazım. Neredesin?</p>

  <p>— Paris dışında.</p>

  <p>— Saat kaçta bende olabilirsin?</p>

  <p>Ses tonunda en ufak bir tereddüt yoktu. Düşündüm. Manon büyük bir ihtimalle arkasında hiçbir iz bırakmamıştı. Apartman dairesini aramamın bir yararı olmayacaktı. Saatime baktım: 14:40.</p>

  <p>— Akşama doğru sende olabilirim.</p>

  <p>— Bekliyorum.</p>

  <p>Hava bulutluydu, merkez gara gittim ve kiralık arabamı teslim ettim. Bir TGV treni saat 15:20'de Paris'e hareket ediyordu. Biletimi aldım ve trene bindim. Bu yolculuktan korkuyordum. Takıntılarım hâlâ beni tedirgin ediyordu. Koltuğuma oturdum ve Beltreïn'in açıklamalarını düşündüm. Evet, Manon'un hayata dönmesi bir mucizeydi, ama kurtarıcısı ne Tanrı ne de Şeytan'dı. Opak camlı gözlükler takan, Stan Smith ayakkabılar giyen biriydi.</p>

  <p>Bu düşüncelerle uykuya daldım Uyandığımda, Paris'e yarım saatlik yolum kalmıştı. Sıkıntılarım yeniden başladı. Manon düşüncesi midemi ağrıtıyordu. Melek mi yoksa şeytan mıydı? Artık bunun üzerinde durmamalıydım. Her ne pahasına olursa olsun, onu bulmam gerekiyordu.</p>

  <p><br /></p>

  <p><b>Lyon Garı, 19:00.</b></p>

  <p>Bir araba kiralama şirketine uğradım ve bir Audi A3 seçtim, yabancılık çekmek istemiyordum. Porte de Vincennes yakınlarındaki Changarnier Sokağı'na doğru yola çıktım.</p>

  <p>Hava Lozan'dan biraz daha sıcaktı, ancak şiddetli bir sağanak vardı.</p>

  <p>Laure kapıyı açtığında büyük bir şaşkınlık geçirdim. Sekiz günde aşırı zayıflamıştı. Sanki tüm vücudu yanmış, geriye de kül olarak derisi kalmıştı.</p>

  <p>— Çocukları az önce yatırdım. Gir.</p>

  <p>Açık renk ahşap doğramalar, biblolar, kitaplar; her şey yerli yerindeydi. Mum ve dezenfektan kokusu da. Kanepeye oturdum. Laure kahve hazırlamıştı. Sarsak hareketlerle servis yaptı. Ben kahvemi içerken ortadan kayboldu. Geri döndüğünde elinde sarı büyük zarf vardı. Sehpanın üzerine bıraktı ve karşıma oturdu.</p>

  <p>— Vernay'deki evi satmaya karar verdim.</p>

  <p>— Sigara içebilir miyim? diye sordum.</p>

  <p>— Hayır. Ellerini sehpanın üstüne koydu. Beni dinle. Dün, oraya gittim. Etrafı toplamak için. Uzun süreden beri bunu yapmak istiyordum, ama eve gitmeye cesaretim yoktu, beni anlıyor musun?</p>

  <p>— Sigara içmemem konusunda kararlı mısın?</p>

  <p>Dik dik suratıma baktı.</p>

  <p>— Tüm evin altını üstüne getirdim, çatıdan garaja kadar. Çatıda, bak ne buldum.</p>

  <p>Zarfı aldı ve baş aşağı çevirip içindekileri boşalttı. Çeşitli objeler sehpanın üzerinde yuvarlandı: ters bir haç, üstünde kan lekeleri bulunan küçük bir kâse, esmer ve beyaz lekelerle kaplı kurumuş hostia parçaları, eski Anadolu uygarlıklarının şeytanlarını çağrıştıran küçük siyah heykelcikler. Bir sürü satanik aksesuar. Yüksek sesle kendi kendime sordum:</p>

  <p>— Bu ne demek şimdi?</p>

  <p>— Sen daha iyi bilirsin.</p>

  <p>Parmaklarımın ucuyla hostialara dokundum. Üzerindeki lekeler bok ve sperm lekeleri olmalıydı. Mumlara gelince, sapkın ayinlerde kullanılmak için insan yağıyla hazırlanmış geleneksel satanik objelerdi.</p>

  <p>— Luc, Şeytan'la ilgili araştırmalar yapıyordu, dedim güvensiz bir sesle. Bu zımbırtılar da onunla alakalı...</p>

  <p>— Sus. Çatı arasında kan lekeleri buldum. Ve başka şeyler de. Luc ayin düzenliyordu. Bu hostiaların üzerine boşalıyordu. Bu ters haçla da kendini arkadan beceriyordu. Şeytana yakarıyordu! Bizim evimizde!</p>

  <p>— Luc satanistleri soruşturuyordu ve...</p>

  <p>Laure iki eliyle sehpaya vurdu.</p>

  <p>— Luc aylardan beri satanist ayinler yapıyordu...</p>

  <p>Ses çıkarmadım. Bu çok saçmaydı. Luc asla böyle iğrenç davranışlarda bulunmuş olamazdı. Bir şeyi mi ispatlamaya çalışıyordu? Etki altında mıydı? Belki de intiharının sebeplerinden biri de buydu...</p>

  <p>Biraz etkilenmiştim, sordum:</p>

  <p>— Ne yapmamı istiyorsun?</p>

  <p>— Bu pislikleri al ve yok ol.</p>

  <p>Hırçınlaşmıştı. Kolumla sehpanın üzerindeki objeleri zarfa ittim. Onlara dokunmak beni gerçekten tiksindiriyordu. Laure'un sesi kararlıydı:</p>

  <p>— Tüm bunlar kaçınılmazdı. Ve ayrıca senin suçun.</p>

  <p>— Ne demek istiyorsun?</p>

  <p>— Şu sizin dininiz. Büyük söylemleriniz. Kendinizi hep başkalarından üstün gördünüz. Hayattan bile üstün.</p>

  <p>Cevap vermeden zarfı kapattım. Ağlamaya başlamıştı, konuşmasını sürdürdü:</p>

  <p>— Ve şu boktan mesleğiniz... Hep bir mazeret oldu. Ama bu kez, gerçeği kabullenmek gerekiyor. Luc ipin ucunu kaçırdı. Gerçekten. Kafasını salladı, ağlarken bir yandan da gülüyordu. Satanizm...</p>

  <p>— Luc gerçek bir Hıristiyan'dı, bunu yadsıyamazsın. Bu tür sapkınlıklara da asla meyletmezdi.</p>

  <p>Hıçkırıklar arasında yüzünde alaycı bir gülümseme belirdi:</p>

  <p>— Düşün biraz, Mathieu. İki uçlar teoremi, hiç duymadın mı?</p>

  <p>Gözlerinin akında kılcal damarların patladığını görebiliyordum. Burnu akıyordu, ama silmek aklına gelmiyordu.</p>

  <p>— Aşırılık sayesinde karşıtlar bir araya gelir. Fazla sofuluk sayesinde de Luc satanist oldu. İlkeyi biliyorsun, değil mi? Burnunu çekti. Bütün dinlerin, temel değerlerini altüst eden aşırı uçları vardır.</p>

  <p>Söyledikleri beni şaşırtmıştı. Onu mistisizm üzerine kafa patlatırken düşünemiyordum. Bununla birlikte haklıydı. Ben bile, Katolik mezhebindeki bu zıtlıklar üzerine inceleme yapmıştım.</p>

  <p>— Bana zaman ver, diye bir kez daha denedim Bir açıklaması olmalı...</p>

  <p>— Hayır, diyerek ayağa kalktı. Bu soruşturmadan söz edildiğini artık duymak istemiyorum. Ve hastaneye gelmeni de. Eğer Luc bir gün uyanırsa, sizin şu sağlıksız inancınız ve boktan mesleğiniz bir daha asla onun için bir sorun olmayacak!</p>

  <p>Ben de ayağa kalktım, zarfı koltuğumun altına sıkıştırıp kapıya doğru yöneldim:</p>

  <p>— Bana onun nasıl olduğunu söylemedin.</p>

  <p>— Değişiklik yok.</p>

  <p>Eşikte bir süre sessizce durdu. Gözyaşları dinmişti. Şimdi tepeden tırnağa öfke doluydu.</p>

  <p>— Doktorlara göre bu durum yıllarca sürebilirmiş. Veya yarın ölebilirmiş. Ellerini eteğine kuruladı. İşte benim hayatım!</p>

  <p>Onu teskin edici bir şeyler söylemeye çalıştım. Boşuna. Birkaç sözcük mırıldandım ve merdivende kayboldum.</p>

  <p>Yağmur altında arabamın önünde durdum. Sileceklerimin birinin altına bir kâğıt parçası sıkıştırılmıştı. Çevreme bakındım; sokak boştu. Kâğıdı aldım.</p>

  <p>"Polonya Katolik Misyonu,</p>

  <p>Saint-Honoré Sokağı, 263/2, saat 22:00'de."</p>

  <p>Polonya kilisesinde randevu. Tuzak olabilir miydi? El yazısını inceledim. Benim şeytanın "Seni bekliyordum"u ve "Sadece sen ve ben"iyle en ufak bir benzerliği yoktu.</p>

  <p>Saat 20:00'yi biraz geçiyordu. Kâğıdı cebime koydum ve arabama bindim. Yarım saat sonra apartman dairemdeydim. Bir haftadan beri eve ayak basmamıştım, ama en ufak bir özlem duymuyordum. Aklımda hep aynı soru vardı. Bu yazıyı yazan kimdi? Cazeviel'i, Moraz'ı düşündüm. Bir üçüncü katil daha mı vardı?</p>

  <p>Yeniden duş yaptım ve tıraş oldum, elbisemi değiştirdim. Kravatımı bağlarken, aklıma geldi. Neden bilmiyorum, ama buna hemen inanıverdim.</p>

  <p>Belki de Manon Simonis bana bu randevuyu vermişti.</p>

  <p>Beni bulmuş, izlemişti, belki İsviçre'de, belki başka yerde. Şimdi de benimle görüşmek istiyordu. Ancak bu düşüncenin bir dayanağı yoktu ve aklımdan uçuverdi. Ve geriye bedenimde garip bir sıcaklık bıraktı. Sürekli derinleşen kâbusa rağmen, her geçen gün çoğalan cesetlere ve genç kızın üzerinde yoğunlaşan şüphelere rağmen, onunla karşılaşmak için sabırsızlanıyor ve mutluluk duyuyordum.</p>

  <p>Silahımı aldım. Namluyu kontrol ettim boştu –taşıma konumu– emniyetine baktım kapalıydı. Kılıfı, kemerimin soluna taktım ve her zamanki gibi kabza sağa bakacak şekilde silahımı yerleştirdim, sonra ceketimi giydim. Elektrikleri söndürdüm, pencereden, sokak lambalarının aydınlattığı sokağa baktım.</p>

  <p>Bir Camel yaktım, dumanı cama doğru üfledim.</p>

  <p>Artık o kadar sabırsız değildim.</p>

  <p>Araf'tan dönen 22 yaşındaki Manon Simonis'le karşılaşmak konusunda.</p>
</body>
</html>
