<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>54</h2>

  <p>Ölüler şehri.</p>

  <p>İki tarafında, belirli aralıklarla yerleştirilmiş görkemli ağaçlar bulunan geniş ve düz yollar. Büyük bloklar, yüksek yapılar, kaygan ve siyah taştan mezarlar.</p>

  <p>Ay ışığının aydınlattığı gecede, mezarlığın bu bölümü çimenlerle kaplıydı; büyük bir şatafat, gereksiz bir alan israfı söz konusuydu.</p>

  <p>Havada bir Noel kokusu vardı; her şey billurlaşmış, gecenin karanlığının oluşturduğu kubbeyle sarmalanmış gibiydi, küçük mezar taşlarının altında her yere kar taneleri serpiştirilmişti sanki.</p>

  <p>Gambetta Meydanı'nın yakınındaki Père-Lachaise Sokağı'na açılan girişten mezarlığa girmişlerdi. Anna, ana kapı hizasında uzanan çörten boyunca Mathilde'e kılavuzluk etmiş, sonra bölme duvarlarının demir parmaklıkları arasında ona yol göstermişti. Mezarlığın içindeki yokuştan iniş çok daha kolay olmuştu: elektrik kabloları taşlarla birlikte ilerliyor, onlara yol gösteriyordu.</p>

  <p>Şimdi, Yabancı Askerler Sokağı'nı tırmanıyorlardı. Ay ışığında mezarlar ve mezar taşları çok net olarak ayırt ediliyordu. Bir bunker 14-18 savaşı sırasında ölen Çekoslovak askerlere ayrılmıştı; beyaz bir taş anıt Belçikalı askerlerin anısına dikilmişti.</p>

  <p>Mathilde, yamacın kenarındaki, iki bacalı büyük yapıyı görünce her şeyi anladı. <i>Gri tozun arasında biraz da beyaz toz...</i> Columbarium.<a href="../Text/Section0092.xhtml#Footnote0012" id="Feedback0012"><sup>[12]</sup></a> Tüm ahlâk kurallarını hiçe sayarak, Anna, kaçakçı kadın, eroinini urnaların<a href="../Text/Section0092.xhtml#Footnote0013" id="Feedback0013"><sup>[13]</sup></a> arasına saklamıştı.</p>

  <p>Gecenin bu yarı karanlığında, bina, geniş kubbesi, krem ve altın rengiyle bir camiyi andırıyordu; bacalarıysa sanki birer minareydi. Etrafındaki dört uzun yapıyla beşli bir küme oluşturuyordu.</p>

  <p>Bahçeye girdiler. Biraz ötede Mathilde, çiçeklerle ve sepetlerle süslü dehlizleri görebiliyordu. Üzerine renkli yazılar ve mühürler kazınmış, mermer sayfaları düşündü.</p>

  <p>İn cin top oynuyordu.</p>

  <p>Görünürde bekçi de yoktu.</p>

  <p>Anna bahçenin dip tarafına doğru ilerledi, çalıların arkasına gizlenmiş bir mahzenin merdivenine ulaştı. Basamakların dibindeki dökme demirden kapı sürgülüydü. Birkaç saniye boyunca içeri girmek için başka bir yol aradılar. Araştırmalarını sürdürürken duydukları kanat çırpma sesleriyle başlarını yukarı kaldırdılar: güvercinler, iki metre yükseklikteki bir çatı penceresinin içine büzüşmüş, çırpınıyordu.</p>

  <p>Anna, bu oyuğun boyutlarını kestirebilmek için birkaç adım geri gitti. Sonra ayaklarını, kapının metal süslemelerinin arasına soktu ve tırmandı. Birkaç saniye sonra, Mathilde kırılan camın sesini duydu.</p>

  <p>Hiç düşünmeden aynı yolu izledi.</p>

  <p>Tepeye ulaştığında, kırılan vasistastan içeri süzüldü. Tam zemine ulaşmıştı ki, Anna elektrik düğmesini açtı.</p>

  <p>Columbarium oldukça büyüktü. Kare yuvaların çevresinde yer alan granit galeriler karanlığa gömülüydü. Düzenli aralıklarla yerleştirilmiş lambalar çevreye belli belirsiz bir aydınlık veriyordu.</p>

  <p>Mathilde yuvalar boyunca ilerledi: ayaklarının altında, tünellerle dolu üç kat daha vardı. İnsan kendini bir yer altı şehrinin merkezinde hissedebilirdi.</p>

  <p>Anna merdivenlere yöneldi. Mathilde de onu izledi. Aşağıya doğru indikçe, bir havalandırma sisteminin vızıltısı, ben buradayım diyordu. Her merdiven sahanlığında, bir tapınak, dev bir mezar duygusu bütün ağırlığıyla kendini hissettiriyordu.</p>

  <p>İkinci bodrumda, Anna sağ taraftaki yola saptı, siyah ve beyaz kare kapakları olan yüzlerce mezar yuvası vardı. Mathilde çevresine tuhaf gözlerle bakıyordu. Kimi kez bir ayrıntı gözüne çarpıyordu. Yere bırakılmış, alüminyum folyoya sarılı taze çiçeklerden oluşan bir buket. Bir mezar yuvasını diğerlerinden farklı kılan bir süsleme. Tıpkı serigrafi tekniğiyle mermer yüzeye basılmış, kıvırcık saçlı, esmer tenli bir kadının yüzü gibi. Mezar taşında şunlar yazılıydı: SEN DAİMA BURADAYDIN. DAİMA BURADA KALACAKSIN. Ya da, biraz daha ileride, basit bir alçı levha üzerine yapıştırılmış, gri bir çevre çizgisi olan bu fotoğraf gibi. Altında şöyle bir yazı vardı: O ÖLMEDİ, BURADA UYUYOR. SAİNT-LUC.</p>

  <p>— Burası, dedi Anna.</p>

  <p>Oldukça geniş bir mezar yuvası koridoru kapatıyordu.</p>

  <p>— Kriko, diye bağırdı.</p>

  <p>Mathilde, omzuna çaprazlamasına astığı çantayı açtı ve aleti çıkardı. Seri bir hareketle Anna, krikoyu mermer ile duvar arasına soktu, sonra bütün gücüyle levyeye yüklendi. Kapağın yüzeyinde ilk çatlak oluştu. Mermer blokun alt kısmına doğru yeniden bastırdı. Kapak iki parçaya ayrılarak yere düştü.</p>

  <p>Anna krikoyu bir çekiç gibi kullanarak yuvanın dip tarafındaki alçı bölmeye vurmaya başladı. Kırılan parçalar havada uçuşuyor, saçlarına takılıyordu. Çıkan seslere aldırmadan inatla vuruyordu.</p>

  <p>Mathilde, artık nefes bile almıyordu. Gürültünün Gambetta Meydanı'ndan duyulduğunu sanıyordu. Bekçiler onları yakalamadan önce ne kadar zamanları vardı?</p>

  <p>Yeniden sessizlik oldu. Beyaz bir dumanın arasından Anna mezar yuvasına daldı ve molozları temizledi. Duvar boyunca bir yığın toz birikti.</p>

  <p>Birden arkalarında bir metal şıngırtısı işittiler.</p>

  <p>İki kadın da aynı anda döndü.</p>

  <p>Ayaklarının dibinde, alçı döküntülerinin arasında metal bir anahtar parlıyordu.</p>

  <p>— Bununla dene. Zaman kazanırsın.</p>

  <p>Alabros saçlı bir adam galerinin girişinde duruyordu. Silueti damalı zemin üzerine yansıyordu. Sanki sudan yeni çıkmış gibi ter içindeydi.</p>

  <p>Pompalı tüfeğini onlara doğrultup, sordu:</p>

  <p>— Nerede?</p>

  <p>Vücudunu sıkan buruş buruş bir pardösü giymişti, ama bunun, onun kadınlar üzerindeki hâkimiyetine en ufak bir etkisi yoktu. Lambanın ışığıyla bir kısmı aydınlanan yüzünde acımasız bir ifade vardı.</p>

  <p>— Nerede? diye tekrarladı, bir adım ilerlemişti.</p>

  <p>Mathilde kendini kötü hissediyordu. Midesine kramp girmiş, bacakları güçsüzleşmişti. Düşmemek için bir mezar yuvasına tutunmak zorunda kaldı. Burada bir oyun oynanmıyordu. Ne bir atış müsabakası ne bir triatlon ne de riskleri önceden hesaplanmış bir yarışma söz konusuydu.</p>

  <p>Ölebilirlerdi, evet hem de hiçbir şey yapamadan.</p>

  <p>Davetsiz misafir biraz daha ilerledi, kararlı bir hareketle tüfeğinin mekanizmasını kurdu:</p>

  <p>— Kaltak, uyuşturucu nerede?</p>
</body>
</html>
