<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>46</h2>

  <p>Philippe Charlier'nin ofisi, Faubourg-Saint-Honoré Sokağı 133 numarada, İçişleri Bakanlığı'nın yakınındaydı.</p>

  <p>Champs-Elysées'nin birkaç adım uzağında yer alan sakin görünümlü binalar, aslında ülke üzerinde büyük bir denetimi olan bunkerlerdi. Paris Polis Teşkilatı'nın ek binalarıydı.</p>

  <p>Jean-Louis Schiffer ana kapıdan geçip büyük bahçeye girdi. Park için, gri çakıl taşlarıyla kaplı oldukça geniş, kare bir alan ayrılmıştı, bir Zen bahçesi kadar temizdi; özenle kesilerek biçim verilmiş kurtbağırlarından oluşan çit, sanki geçilmez bir duvardı; dalları budanmış ağaçlar, kolsuz insan gövdelerini andırıyordu. Burası bir savaş meydanı değil, diye düşündü Schiffer bahçeyi geçerken, bir yalan meydanı.</p>

  <p>Bahçenin dip tarafındaki ana binanın girişi, siyah metal direklerin taşıdığı camlı bir verandası olan arduvaz çatılı bir yapıydı. Verandanın üstünde, saçak silmeleri, balkonları ve taş oymalarıyla binanın beyaz cephesi yükseliyordu. Duvar oyuklarının içine yerleştirilmiş, üzerinde defne dalları bulunan yuvarlak amforaları gören Schiffer, tam bir "Ampir üslubu" diye geçirdi içinden. Aslında, burçları ve mazgallarıyla modası geçmiş bir mimariydi.</p>

  <p>Basamaklı sekiye ulaşınca, üniformalı iki polis ona doğru yaklaştı.</p>

  <p>Schiffer, Charlier'nin adını verdi. Saat 22'ydi, o beyaz yakalı polisin masa lambasının ışığı altında yeni komplolar hazırlamakla meşgul olduğundan emindi.</p>

  <p>Polislerden biri, gözlerini ondan ayırmadan telefon etti. Karşısındakinin cevabını dinlerken bir yandan da ziyaretçiyi süzüyordu. Sonra polisler Schiffer'i x-ray kapısından geçirdiler ve üstünü aradılar.</p>

  <p>Sonunda Schiffer verandadan geçip büyük taş salona ulaştı. "Birinci kat" demişlerdi.</p>

  <p>Merdivene doğru yöneldi. Ayak sesleri sanki bir kilisenin içinde yürüyormuş gibi yankılanıyordu. Ferforje iki meşalenin arasında yer alan mermer tırabzanlı, aşınmış granit basamaklardan üst kata ulaştı.</p>

  <p>Schiffer gülümsedi; terörist avcıları dekor konusunda cimrilik etmemişti.</p>

  <p>Birinci kat daha modern döşenmişti: abanoz ağacından ahşap panolar, akaju aplikler, duvardan duvara kahverengi halılar. Koridorun sonunda, aşması gereken tek bir engel kalmıştı: Komiser Philippe Charlier'nin gerçek statüsü hakkında bilgi veren kontrol noktası.</p>

  <p>Kurşun geçirmez bir camın ardında, siyah Kevlar tulumları içinde dört adam nöbet tutuyordu. Üzerlerine tabancalar, şarjörler ve el bombaları takılı yelekler giymişlerdi. Her birinde, kısa namlulu H&amp;K marka otomatik tüfek vardı.</p>

  <p>Schiffer bir aramadan daha geçti. Bu kez VHF'den Charlier'ye haber verildi. Sonunda, üzerinde bakır bir levha bulunan açık renkli ahşap kapıya ulaşabildi. Ortama bakılırsa, kapıyı vurmak gereksizdi.</p>

  <p>Yeşil Dev, masif meşeden çalışma masasının ardında oturuyordu, üzerinde sadece bir gömlek vardı. Ayağa kalktı ve gülümsedi:</p>

  <p>— Schiffer, eski dost Schiffer.</p>

  <p>Sessizce el sıkışırlarken bir yandan da birbirlerini tartıyorlardı. Charlier hiç değişmemişti. Bir seksen beş boy. Yüz kilonun üstünde bir ağırlık. Kırık bir burnu, pos bıyıkları vardı, kaya gibi sert mizacına rağmen tatlı dilliydi; yüksek mevkilere ulaşmıştı ama hâlâ belinde bir tabanca taşıyordu.</p>

  <p>Gömleğinin kalitesi Schiffer'in dikkatini çekti; Charvet imzalı, kolları ve manşetleri beyaz, gök mavisi bir gömlekti. Şık olmak, zarif olmak için gösterdiği tüm çabaya rağmen, fizyonomisinde insanı ürküten bir şey vardı; onu diğer insanlardan farklı bir kategoriye oturtan güçlü bir fizik. Kıyamet gününde insanların kendilerini elleriyle koruyacak olduğu düşünülürse, Charlier en son öleceklerden biri olacaktı...</p>

  <p>— Ne istiyorsun? diye sordu deri koltuğuna otururken. (Hırpani kılıklı ziyaretçisini küçümser gözlerle süzdü. Parmaklarını, masasının üstünde yığılı dosyalarda gezdirdi.) Çok iş var.</p>

  <p>Schiffer onun rahat görünmesinin bir aldatmaca olduğunu hissetti; aslında Charlier çok gergindi. Komiserin oturması için işaret ettiği koltuğu görmezden gelip derhal saldırıya geçti:</p>

  <p>— 14 Kasım 2001, özel bir işyerine yapılan saldırının tanığını başka yere naklettin. Mavi Kapı, bir hamam, 10. Bölge'de. Tanığın adı Sema Gökalp'tı. Soruşturmayı yürüten kişiyse Yüzbaşı Christophe Beauvanier. Sorun şu, kimse bu kadının nereye nakledildiğini bilmiyor. Bütün izleri sildin, tanığı ortadan yok ettin. Sebeplerin beni ilgilendirmiyor. Tek bir şey öğrenmek istiyorum: kadın şu anda nerede?</p>

  <p>Charlier'nin ağzı bir karış açıktı. Şaşırmış gibi davranıyordu, ama Schiffer bunun altında yatan gerçeği anlamıştı; masal canavarının kanı donmuştu. Masasının üstüne bir bomba bıraktığını biliyordu.</p>

  <p>— Neden söz ettiğini anlamıyorum, dedi sonunda. Bu kadını niçin arıyorsun?</p>

  <p>— Üzerinde çalıştığım bir olayla ilgisi var?</p>

  <p>Komiser bilgiç bir tavır takındı.</p>

  <p>— Schiffer, sen emekli oldun.</p>

  <p>— Yeniden göreve döndüm.</p>

  <p>— Hangi olay? Ne görevi?</p>

  <p>Schiffer, Charlier'nin bir şeyler öğrenebilmek için ödün vermeye hazır olduğunu biliyordu:</p>

  <p>— 10. Bölge'deki üç cinayeti soruşturuyorum.</p>

  <p>Yamrı yumru suratı kasıldı:</p>

  <p>— O olayla 10. Bölge DPJ'si ilgileniyor. Seni bu işe kim bulaştırdı?</p>

  <p>— Yüzbaşı Paul Nerteaux, dosya onun sorumluluğunda.</p>

  <p>— Cinayetlerin Sema... Sema bilmem kimle ne alakası var?</p>

  <p>— Var. Birbiriyle bağlantılı. Hatta aynı olay diyebiliriz.</p>

  <p>Charlier kâğıt açacağıyla oynamaya başlamıştı. Doğu yapımı bir tür hançerdi. Her hareketinden sinirli olduğu belliydi.</p>

  <p>— Bu hamam olayıyla ilgili tutanağı gördüm, dedi sonunda. Bir haraç meselesi, sanırım...</p>

  <p>Schiffer, sesteki en ufak bir titremeden, en ufak bir farklılıktan her şeyi anlayabilirdi; yıllar yılı insanları sorgulamıştı. Charlier özünde samimiydi; onun gözünde Mavi Kapı'ya yapılan saldırının hiçbir önemi yoktu. Onu tuzağa düşürmek için biraz daha yemlemek gerekiyordu.</p>

  <p>— Haraç meselesi değildi.</p>

  <p>— Değil mi?</p>

  <p>— Bozkurtlar geri döndü, Charlier. Hamamı basanlar onlar. O gece bir kızı kaçırdılar. İki gün sonra da cesedi bulundu.</p>

  <p>Gür kaşları sanki iki soru işareti biçimini almıştı.</p>

  <p>— Bir işçi kadını öldürmekle neden vakit kaybetsinler ki?</p>

  <p>— Bir anlaşmaları var. Bir kadını arıyorlar. Türk mahallesinde. Bu konularda bana güvenebilirsin. Daha şimdiden üç cinayet işlediler.</p>

  <p>— Sema Gökalp'la ilgisi ne?</p>

  <p>Küçük bir yalanın vakti gelmişti.</p>

  <p>— Hamamı bastıkları gece Sema her şeyi gördü. O önemli bir tanık.</p>

  <p>Charlier'nin içini bir huzursuzluk kapladı. Bunu beklemiyordu. Hem de hiç.</p>

  <p>— Peki sana göre bu baskının sebebi ne? Bu olayın ardında yatan ne?</p>

  <p>— Bilmiyorum, diye bir kez daha yalan söyledi Schiffer. Ama o katilleri arıyorum. Ve Sema beni onlara götürebilir.</p>

  <p>Charlier koltuğuna iyice gömüldü.</p>

  <p>— Sana yardım etmem için bana bir sebep söyle.</p>

  <p>Schiffer sonunda oturdu. Pazarlık başlıyordu.</p>

  <p>— Bugün cömert günümdeyim, dedi gülerek. Sana iki sebep söyleyeceğim. Birincisi, üstlerine bir cinayet olayının tanığını ortadan yok ettiğini söyleyebilirim. Bu da bazı soru işaretleri yaratır.</p>

  <p>Bu kez gülümseme sırası Charlier'deydi:</p>

  <p>— Bütün evrakı gösterebilirim. Sınırdışı edilme emri. Uçak bileti. Her şey kuralına uygun.</p>

  <p>— Kolun her yere uzanabilir, Charlier, ama Türkiye'ye değil. Tek bir telefonla Sema Gökalp'ın asla oraya gitmediğini ispat edebilirim.</p>

  <p>Komiser elbisesi içinde sanki biraz daha ağırlaşmıştı.</p>

  <p>— Tefessüh etmiş bir polise kim inanır? Asayiş Bürosu'ndan beri tek bildiğin şey muhbir koleksiyonu yapmak. (Ellerini açtı, odayı gösteriyordu.) Ama ben, piramidin en tepesindeyim.</p>

  <p>— Bu benim işimi daha da kolaylaştırıyor. Kaybedecek bir şeyim yok.</p>

  <p>— Şimdi bana ikinci sebebi söyle.</p>

  <p>Schiffer dirsekleriyle masaya dayandı. Kazandığını biliyordu.</p>

  <p>— 1995'teki Vigipirate planı. Louis-Blanc Karakolu'nda Mağripli şüphelileri dövdüğün gece.</p>

  <p>— Bir komisere şantaj ha?</p>

  <p>— Ya da vicdani bir rahatlama. Ben emekliyim. İçimi dökmek isteyebilirim. Hatırladığım kadarıyla Abdül Saraui senin dayağın sonucunda ölmüştü. Eğer en önde ben yürürsem, Louis-Blanc'dakiler peşimden gelir. Herifin o geceki ulumaları, çığlıkları, inan bana, hâlâ kulaklarındadır.</p>

  <p>Charlier, iri elleri arasında tuttuğu kâğıt açacağına bakmaya devam ediyordu. Konuşmaya başladığında, ses tonu değişmişti.</p>

  <p>— Sema Gökalp artık sana yardım edemez.</p>

  <p>— Onu öldürdü...</p>

  <p>— Hayır. Bir deneye tabi tutuldu.</p>

  <p>— Ne tür bir deney?</p>

  <p>Charlier cevap vermedi. Schiffer tekrar etti:</p>

  <p>— Ne tür bir deney?</p>

  <p>— Psişik koşullandırma. Yeni bir teknik.</p>

  <p>Demek buydu. İnsanların beynine hükmetmek hâlâ Charlier'nin takıntısı olmaya devam ediyordu. Teröristlerin beyinlerine sızma, bilinçlerini koşullandırma, buna benzer bir sürü salaklık... Sema Gökalp bir denek, saçma sapan bir deneyin kobayı olmuştu.</p>

  <p>Schiffer durumun saçmalığını tüm çıplaklığıyla anlamıştı: Charlier, Sema Gökalp'ı seçmemişti, sadece kız onların eline düşmüştü. Yüzüne estetik yapıldığını bilmiyordu. Aslında onun kim olduğunu da tam olarak bilmiyordu.</p>

  <p>Ayağa kalktı:</p>

  <p>— Neden o?</p>

  <p>— İçinde bulunduğu psişik durum nedeniyle, Sema kısmi bir bellek yitimine uğramıştı, bu da bizim deneyimizi çok daha kolaylaştırıyordu.</p>

  <p>Schiffer, ona doğru eğildi, sanki onun söylediklerini iyi işitmemişti:</p>

  <p>— Bana onun beynini yıkadığınızı mı söylemek istiyorsun?</p>

  <p>— Evet, program bu tip bir yöntemi içeriyor.</p>

  <p>Yumruklarıyla masaya vurdu.</p>

  <p>— Salak oğlu salak, o silinecek en son bellekti! Bana söyleyeceği şeyler vardı!</p>

  <p>Charlier kaşlarını çattı.</p>

  <p>— Senin işini anlamıyorum. Bu kızın sana söyleyebileceği bu kadar önemli şey ne olabilir? Birkaç Türk'ü bir kadını kaçırırken gördü; başka?</p>

  <p>— Bu katiller hakkında bilgi sahibiydi, dedi Schiffer, kafesinde dolanan vahşi bir hayvan gibi odanın içinde bir aşağı bir yukarı yürüyordu. Ayrıca avın kim olduğunu da biliyordu.</p>

  <p>— Av mı?</p>

  <p>— Kurtların aradığı kadın. Ve henüz onu ele geçiremediler.</p>

  <p>— Bu kadar önemli mi?</p>

  <p>— Üç ölü, Charlier, bu sana bir şey ifade ediyor mu? Ve onu enseleyene kadar da öldürmeye devam edecekler.</p>

  <p>— Yoksa kızı onlara teslim etmeyi mi düşünüyorsun?</p>

  <p>Schiffer cevap vermedi, gülümsemekle yetindi.</p>

  <p>Charlier gerinir gibi omuzlarını hareket ettirdi, gömleğinin dikişlerinden ses geldi. Konuşmayı artık bitirmek istiyordu.</p>

  <p>— Ne olursa olsun, artık senin için bir şey yapamam.</p>

  <p>— Neden?</p>

  <p>— Kız elimizden kaçtı.</p>

  <p>— Saçmalıyorsun.</p>

  <p>— Öyle bir halim mi var?</p>

  <p>Schiffer gülsün mü bağırsın mı bilemiyordu. Yeniden yerine oturdu, Charlier'nin bıraktığı kâğıt açacağını aldı.</p>

  <p>— Demek hâlâ polis teşkilatında salaklar var. Ne oldu, nasıl oldu anlat bana.</p>

  <p>— Deneyimiz onun kişiliğini tamamen değiştirmeyi hedefliyordu. Şimdiye kadar asla başarılmamış bir deney. Onu bir Fransız burjuva kadınına dönüştürmeyi başardık. Sıradan bir kadını, anlıyor musun? Artık günümüzde koşullandırma hiçbir sınır tanımıyor... Biz...</p>

  <p>— Senin deneyin beni alakadar etmiyor, diye kestirip attı Schiffer. Bana nasıl kaçtığından bahset.</p>

  <p>Komiser suratını astı:</p>

  <p>— Son haftalarda bazı rahatsızlıkları vardı. Unutkanlıklar, halüsinasyonlar. Ona yüklediğimiz yeni kişiliğinde bazı kaçaklar ortaya çıktı. Onu hastaneye yatırmaya hazırlanıyorduk, ama bu arada elimizden kaçtı?</p>

  <p>— Bu ne zaman oldu?</p>

  <p>— Dün. Salı sabahı.</p>

  <p>İnanılmaz bir durum. Bozkurtlar'ın peşinde olduğu av yeniden doğaya dönmüştü. Ne Türk'tü ne de Fransız, süzgece dönmüş beyniyle etrafta dolanıyordu.</p>

  <p>— Peki eski belleğini yeniden kazanmaya başlamış olabilir mi?</p>

  <p>— Hiçbir şey bilmiyoruz. Ama bize güvenmediği kesin.</p>

  <p>— Adamların onu aramıyor mu?</p>

  <p>— Her yerde arıyoruz. Paris'in altını üstüne getirdik. Onu bulamadık.</p>

  <p>Artık son kozunu oynama vakti gelmişti. Elindeki kâğıt açacağını masanın ahşap yüzeyine sapladı:</p>

  <p>— Eğer yeniden belleğini kazanırsa, bir Türk gibi davranmaya başlayacaktır. Bu da benim ilgi alanıma giriyor. Onu herkesten daha iyi izleyebilirim.</p>

  <p>Komiserin yüz ifadesi değişti. Schiffer ısrar etti:</p>

  <p>— O bir Türk, Charlier. Çok özel bir av. O dünyayı tanıyan ve ortalığı ayağa kaldırmadan çalışacak bir polise ihtiyacın var.</p>

  <p>İriyarı adamın kafasından geçenleri anlayabiliyordu. Son atışı daha iyi nişanlayabilmek için birkaç adım geri çekildi.</p>

  <p>— İşte anlaşma. Yirmi dört saat beni rahat bırakacaksın. Onu ele geçirirsem sana teslim edeceğim. Ama önce ben sorgulamak istiyorum.</p>

  <p>Yeniden bir sessizlik oldu. Sonra, Charlier bir çekmeceyi açtı ve bir yığın doküman çıkardı.</p>

  <p>— Dosyası. Şu anki adı Anna Heymes ve...</p>

  <p>Schiffer seri bir hareketle karton kapaklı dosyayı aldı ve açtı. Yazıyla dolu sayfalara, tıbbi tahlil sonuçlarına şöyle bir göz attı, sonra kadının yeni yüzüne takıldı gözleri. Resim, Hirsch'in tarifine tam olarak uyuyordu. Katillerin aradığı kızıl saçlı kadınla en ufak bir benzerliği yoktu. Bu bakımdan, Sema Gökalp'ın korkması gerekmezdi.</p>

  <p>Antiterör uzmanı devam etti:</p>

  <p>— Onunla ilgilenen nöroloğun adı Eric Ackerman ve...</p>

  <p>— Kadının yeni kişiliği ve onu bu hale getiren herifler beni zerre kadar ilgilendirmiyor. Aslına dönecektir. Önemli olan da bu. Sema Gökalp hakkında başka ne biliyorsun? Yani Anna Heymes olmadan önceki Türk kızı hakkında?</p>

  <p>Charlier koltuğunda kıpırdandı, boynunun iki yanındaki damarlar patlayacakmış gibi atıyordu.</p>

  <p>— Yani... pek bir şey yok. Sadece belleğini yitirmiş bir işçi kadın ve...</p>

  <p>— Giysilerini, kâğıtlarını, kişisel eşyalarını sakladın mı?</p>

  <p>Eliyle hayır der gibi hareket yaptı:</p>

  <p>— Her şey imha edildi. Yani, sanırım.</p>

  <p>— Kontrol et.</p>

  <p>— Bir işçi kadına ait birkaç ıvır zıvır. İlginç bir şey yok, en azından ipucu olacak...</p>

  <p>— Şu Tanrı'nın cezası telefonu al ve kontrol et.</p>

  <p>Charlier ahizeyi kaldırdı. Yaptığı iki görüşmenin ardından homurdandı:</p>

  <p>— Buna inanamıyorum. Salak herifler kızın giysilerini imha etmeyi unutmuşlar.</p>

  <p>— Giysiler nerede?</p>

  <p>— Cité'nin deposunda. Beauvanier kıza yeni giysiler vermişti. Louis-Blanc'daki çocuklar eskileri Emniyet Müdürlüğü'ne yollamış. Kimse de onları oradan almayı akıl etmemiş. İşte benim seçme takımım.</p>

  <p>— Giysiler hangi ada kaydedilmiş?</p>

  <p>— Sema Gökalp adına. Bizde yapılırsa, salaklık tam yapılır.</p>

  <p>Yeni bir form aldı, doldurmaya başladı. Emniyet Müdürlüğü için bir izin belgesiydi bu.</p>

  <p>"İki leş yiyici bir avı paylaşmak üzere" diye düşündü Schiffer.</p>

  <p>Komiser kâğıdı imzaladı ve masanın üstünden Schiffer'e uzattı:</p>

  <p>— Gece senin. En ufak bir yanlışında, İGS'ye haber veririm.</p>

  <p>Schiffer izin kâğıdını cebine koydu ve ayağa kalktı:</p>

  <p>— Bindiğin dalı kesmezsin. Hele üzerine oturduğunu asla.</p>
</body>
</html>
