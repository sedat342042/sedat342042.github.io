<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>36</h2>

  <p>Paul arabaya kadar koştu. Direksiyona geçti ve tek harekette kontak anahtarını çevirdi. Schiffer son anda arabaya atladı.</p>

  <p>— Ne oluyor? diye homurdandı.</p>

  <p>Paul cevap vermeden gaza yüklendi. Adam Sainte-Cécile Sokağı'nın bitiminden sağa sapmıştı. Paul biraz daha hızlandı ve Faubourg-Poissonnière Sokağı'na döndü, işte yeniden o kargaşanın, trafiğin içindeydi.</p>

  <p>Adam hızlı adımlarla yürüyor, yük arabalarının, yayaların, krep ve pide satıcılarından yükselen dumanların arasından ustaca sıyrılıp geçiyor, bir yandan da arkasına kaçamak bakışlar atmaktan geri kalmıyordu. Bonne-Nouvelle Bulvarı'na çıkan sokak boyunca ilerliyordu. Schiffer kızgınlıkla sordu:</p>

  <p>— Ne olduğunu bana da anlatacak mısın, ha?</p>

  <p>Paul, üçüncü vitese geçerken mırıldandı:</p>

  <p>— Güzin'in orada, bir adam. Bizi görünce kaçmaya başladı.</p>

  <p>— Yani.</p>

  <p>— Polisin kokusunu aldı. Sorgulanmaktan korkuyor olmalı. Belki bizim dava hakkında bir şeyler biliyordur.</p>

  <p>"Müşteri" sola, Enghien Sokağı'na saptı. Şanslarına adam trafiğin akış yönünde ilerliyordu.</p>

  <p>— Ya da ikamet belgesi yok, diye homurdandı Schiffer.</p>

  <p>— Güzin'in orada mı? Kimin belgesi var ki? Bu herifin korkmak için özel bir sebebi olmalı. Bunu hissediyorum.</p>

  <p>Rakam dizlerini ön konsola dayadı. Bıkkın bir sesle sordu:</p>

  <p>— Adam nerede?</p>

  <p>— Sol kaldırımda. Adidas ceketli olan.</p>

  <p>Adam hâlâ sokak boyunca yürüyordu. Paul ağır ağır sürmeye gayret ediyordu. Kırmızı ışıkta durdu. Mavili adam uzaklaştı. Paul, Schiffer'in de gözleriyle adamı izlediğini anlamıştı. Arabanın içindeki sessizlik artık farklı bir anlam kazanmıştı: aynı sükûneti, aynı dikkati paylaşarak, hedefleri üzerinde yoğunlaşma konusunda anlaşmışlardı.</p>

  <p>Yeşil yandı.</p>

  <p>Paul, pedallara hafifçe dokunarak hareket etti. Adamı sağa, Faubourg-Saint-Denis Sokağı'na saparken gördüğünde hızlandı, adam hâlâ trafik akış yönünde ilerliyordu.</p>

  <p>Paul de peşinden sokağa girdi, ama biraz sonra yol tıkandı. Gri gökyüzünün altında öfkeyle bağırıp çağıran, klakson çalan insanların arabaları yüzünden kıpırdayamaz hale gelmişlerdi.</p>

  <p>Boynunu uzattı, gözlerini kıstı. Kaportaların, kafaların üstünde dükkân tabelalarından başka bir şey görmüyordu. Adidas ceketli adam kaybolmuştu. Biraz daha uzağa baktı. Binaların cepheleri kirliliğin neden olduğu sisin içinde zorlukla ayırt ediliyordu. İlerde, Porte Saint-Denis'nin kemeri dumana boğulmuş ışıkta yüzüyordu sanki.</p>

  <p>— Onu göremiyorum.</p>

  <p>Schiffer camını açtı. Dışarının gürültü patırtısı arabaya doldu. Omuzlarını dışarı çıkardı.</p>

  <p>— İlerde, diye haber verdi. Sağda.</p>

  <p>Trafik açıldı. Mavi nokta bir yaya kalabalığının arasında gözüktü. Yol yeniden tıkandı. Paul trafiğin kendileriyle oyun oynadığına inanmaya başlamıştı; bir adamı takip etmek için böyle ağır ağır yol almaları gerekiyordu sanki...</p>

  <p>Adam yeniden gözden kayboldu, sonra iki yük kamyonetinin arasında, Café Le Sully'nin tam önünde ortaya çıktı. Arkasına bakmaya devam ediyordu. Onları fark etmiş olabilir miydi?</p>

  <p>— Korkudan ölüyor, dedi Paul. Bir şeyler biliyor.</p>

  <p>— Bunun bir anlamı yok. Binde bir şans bile olsa...</p>

  <p>— Bana güvenin. Sadece bir kez.</p>

  <p>Paul yeniden birinci vitese geçti. Ensesi kor gibi yanıyordu, parkasının yakaları terden sırılsıklam olmuştu. Hızlandı ve adamın yakınına geldiğinde Faubourg-Saint-Denis Sokağı da bitmek üzereydi.</p>

  <p>Birden, kemerin ayağında, adam karşı kaldırıma geçti; burunlarının dibinden geçmiş, ama onları fark etmemişti. Koşar adımlarla Saint-Denis Bulvarı'na girdi.</p>

  <p>— Kahretsin, diye bağırdı Paul. Orası tek yön.</p>

  <p>Schiffer doğruldu:</p>

  <p>— Park et. Yürüyerek... Piç herif. Metroya binecek!</p>

  <p>Kaçak bulvarı geçmiş, Strasbourg-Saint-Denis metrosunun girişinde kaybolmuştu. Paul hırsla direksiyonu kırdı ve Arcade Barı'nın önünde durdu.</p>

  <p>Schiffer arabadan çıkmıştı bile.</p>

  <p>Paul, üzerinde POLİS yazan güneşliği indirdi ve Golf'ten fırladı.</p>

  <p>Rakam'ın pardösüsünün etekleri arabaların arasında bir flama gibi dalgalanıyordu. Paul bir heyecan patlaması hissetti. Bir saniye içinde birçok şeyi aynı anda yaşamıştı: ortamın yeniden hareketlenmesi, Schiffer'in yaşına göre sürati ve o anda onları birleştiren kararlılık.</p>

  <p>Bulvarın trafiği arasında zikzaklar çizerek karşıya geçti ve Schiffer'e merdivenlerden inerken yetişti.</p>

  <p>İki polis istasyonun bekleme salonuna daldılar. Aceleci bir kalabalık turuncu bir tavanın altında kıpırdanıp duruyordu. Paul içeriyi gözleriyle taradı: solda, RATP'nin camlı kabinleri; sağda, metro hatlarını gösteren mavi panolar; karşıda, otomatik kapılar.</p>

  <p>Adam ortalarda yoktu.</p>

  <p>Schiffer yolcuların arasına daldı ve havalı kapılara doğru slalom yaparak ilerlemeye başladı. Paul ayaklarının ucunda yükseldi, tam o esnada sağa sapan adamı şöyle bir gördü.</p>

  <p>— 4. hat! diye bağırdı kalabalığın içinde kaybolmuş ortağına.</p>

  <p>Seramik koridorun dip tarafı metro kapıları açılırken çıkan seslerle yankılanmaya başlamıştı bile. Bir anda kalabalık şaşkınlıkla dalgalandı. Ne oluyordu? Kim bağırıyordu? Bu itişip kakışmanın sebebi neydi? Aniden bir kükreme, gürültü patırtıyı bıçak gibi kesti.</p>

  <p>— Kapılar, bok herif!</p>

  <p>Bu Schiffer'in sesiydi.</p>

  <p>Paul sol taraftaki gişelere doğru koştu. Camın önüne gelince bağırdı:</p>

  <p>— Kapıları açın!</p>

  <p>RATP'nin memuru donmuştu:</p>

  <p>— Ha?</p>

  <p>Uzakta, çalan düdük trenin hareketini bildiriyordu. Paul, polis kimliğini cama yapıştırdı:</p>

  <p>— Kahrolası herif, kapıları açacak mısın, ha?</p>

  <p>Bariyerler kalktı.</p>

  <p>Paul dirsekleriyle kendine yol açtı, sendeledi, diğer tarafa geçmeyi başardı. Schiffer kırmızı tavanın altında koşuyordu.</p>

  <p>Merdivenlerde ona yetişti. Yaşlı polis basamakları dörder dörder çıkıyordu. Trenin kapılarının kapandığını duyduklarında henüz yolun yarısına gelmişlerdi.</p>

  <p>Schiffer bağırdı, koşmaya devam ediyordu. Perona ulaştığında tren çoktan hareket etmişti, Paul onu pardösüsünün yakasından yakalayıp geri çekti. Rakam şaşkınlık içinde bir süre sessiz kaldı. Trenin ışıkları kaskatı kesilmiş yüz hatlarını yaladı. Çılgına dönmüştü.</p>

  <p>— Bizi görmüş olamaz! diye bağırdı Paul, Schiffer'in yüzüne doğru.</p>

  <p>Schiffer hâlâ sabit gözlerle ona bakıyordu, şaşkındı, zorlukla nefes alıyordu. Paul, metronun düdük sesi gitgide cılızlaşırken, bu kez daha alçak sesle konuştu:</p>

  <p>— Bir sonraki istasyonda trene yetişmek için kırk saniyemiz var. Château-d'Eau'da herifi enseleriz.</p>

  <p>Göz göze geldiler, birbirlerini anlamışlardı. Hızla merdivenleri tırmandılar, bulvarda akan arabaların arasından seri adımlarla karşı kaldırıma geçtiler, arabalarına atladılar.</p>

  <p>Yirmi saniye geçmişti bile.</p>

  <p>Paul zafer takının çevresini dolandı, sağa saptı, bir yandan da camını indiriyordu. Mıknatıslı tepe lambasını arabanın üstüne yapıştırdı ve siren çalarak son hızla Strasbourg Bulvarı'na girdi.</p>

  <p>Beş yüz metreyi yedi saniyede kat ettiler. Château-d'Eau kavşağına vardıklarında Schiffer arabadan atlamaya kalkıştı. Paul bir kez daha onu tuttu:</p>

  <p>— Yukarıda bekleyelim. Sadece iki çıkış var. Bulvarın iki yanında.</p>

  <p>— Onun burada ineceğini kim söylüyor?</p>

  <p>— Yirmi saniye bekleriz. Eğer trende kalırsa, onu Doğu Garı'nda kıstırmamız için geriye hâlâ yirmi saniyemiz kalıyor.</p>

  <p>— Ya orada da trenden inmezse?</p>

  <p>— Türk mahallesinin dışına çıkmayacaktır. Ya orada saklanacak ya da birini durumdan haberdar edecektir. Her halükârda buradan, bizim bulunduğumuz yerden geçecektir. Amacına ulaşana kadar onu takip etmeliyiz. Nereye gittiğini öğrenmeliyiz.</p>

  <p>Rakam saatine baktı.</p>

  <p>— Hızlan.</p>

  <p>Paul son bir tur daha attı, sol-sağ, tek-çift numaralar, sonra hızlandı. Tekerleklerin altında yol alan metronun titreşimini damarlarında hissediyordu.</p>

  <p>On yedi saniye sonra Doğu Garı'nın avlusunun parmaklıkları önünde durdu, sireni ve tepe lambasını kapatmıştı. Bir kez daha Schiffer arabadan çıkmak istedi. Bir kez daha Paul ona engel oldu.</p>

  <p>— Arabada kalıyoruz. Bütün çıkışları buradan görebiliyoruz. Avlunun içindeki merkez çıkış. Sağda Faubourg-Saint-Martin çıkışı; solda, 8 Mai 1945 Sokağı çıkışı. Anlayacağın beşte üç şansımız var.</p>

  <p>— Diğer çıkışlar, onlar nerede?</p>

  <p>— Garın iki yanında. Faubourg-Saint-Martin çıkışı ile Alsace Sokağı çıkışı.</p>

  <p>— Ya o çıkışlardan birini tercih ederse?</p>

  <p>— Bu çıkışlar hatta en uzak olanlar. Oraya ulaşmak için bir dakikadan fazla yürümesi gerekiyor. Burada otuz saniye bekleriz. Eğer ortaya çıkmazsa, o zaman seni Alsace Sokağı'na bırakırım, ben de Saint-Martin'e giderim. Cep telefonlarımızla irtibat halinde oluruz. Elimizden kurtulamaz.</p>

  <p>Schiffer hâlâ suskunluğunu koruyordu. Düşünceliydi, alnında derin çizgiler oluşmuştu.</p>

  <p>— Çıkışlar. Tüm bunları nasıl biliyorsun?</p>

  <p>Paul gururla gülümsedi:</p>

  <p>— Hepsini ezberledim. Takiplerde faydası olur diye.</p>

  <p>Schiffer'in yüz ifadesi gülümsemesini yarıda kesti.</p>

  <p>— Eğer bizim herif ortaya çıkmazsa, kafanı kırarım.</p>

  <p>On, on iki, on beş saniye.</p>

  <p>Hayatının en uzun saniyeleriydi bunlar. Paul metro çıkışında beliren her yolcuya dikkatle bakıyordu: Adidas ceketli adam yoktu.</p>

  <p>Yolcular kısa aralıklarla önünden geçiyordu, sanki adımları kalp atışlarıyla uyum içindeydi.</p>

  <p>Otuz saniye doldu.</p>

  <p>Birinci vitese taktı ve güçlükle soludu:</p>

  <p>— Sizi Alsace Sokağı'na bırakıyorum.</p>

  <p>Paul lastikleri öttürerek hareket etti, sola, 8 Mai Sokağı'na saptı ve Rakam'ı Alsace Sokağı'nın girişinde bıraktı, onun bir şey söylemesine bile fırsat vermemişti. Bir yarım tur attı, gaza yüklendi ve Faubourg-Saint-Martin Sokağı'na ulaştı.</p>

  <p>On saniye daha geçmişti.</p>

  <p>Faubourg-Saint-Martin Sokağı'nın yukarı kısmı, aşağı kısmına, yani Türk mahallesi sınırları içinde kalan bölüme göre oldukça farklıydı: boş kaldırımlardan, depolardan ve çeşitli şirketlere ait yönetim binalarından başka bir şey yoktu. İdeal bir çıkış noktası diye düşündü.</p>

  <p>Saatinin saniye göstergesine dikkatle baktı; geçen her saniye ondan da bir şeyler alıp götürüyordu. Metrodan çıkan kalabalık dağılmaya, bu çok geniş caddede kaybolmaya başlamıştı. Garın içine bir göz attı. Büyük cam duvarı gördü ve zehirli tohumlar ile etçil bitkilerle dolu bir sera canlandı gözünün önünde.</p>

  <p>On saniye daha geçti.</p>

  <p>Adidas ceketli adamın ortaya çıkma şansı gitgide azalıyordu. Yerin altında son hızla giden metro trenlerini; açık havada çeşitli yönlere dağılan şehirlerarası trenleri, banliyö trenlerini; bu gri binanın içinde aceleyle oradan oraya koşturan yüzleri düşündü.</p>

  <p>Yanılmış olamazdı: bu her bakımdan imkânsızdı.</p>

  <p>Otuz saniye doldu.</p>

  <p>Hâlâ görünürde yoktu.</p>

  <p>Telefonu çaldı. Schiffer'in boğuk sesini duydu:</p>

  <p>— Salak oğlu salak.</p>

  <p>Paul, Schiffer'i Alsace Sokağı'nda, metro hattına çıkan merdivenlerin dibinde buldu. Yaşlı polis arabaya binerken bir yandan da küfür etmeye devam ediyordu:</p>

  <p>— Salak, sersem herif·</p>

  <p>— Kuzey Garı'nı deneyelim. Asla bilemezdim. Ben...</p>

  <p>— Kapa çeneni. Şapa oturduk. Herifi kaybettik.</p>

  <p>Paul hızlandı ve kuzeye doğru yöneldi.</p>

  <p>— Seni asla dinlememeliydim, dedi Schiffer. Hiçbir tecrüben yok. Bir bok bilmiyorsun. Sen...</p>

  <p>— O burada, onu gördüm.</p>

  <p>Sağda, Des Deux-Gares Sokağı'nın bitimine doğru Adidas ceketli adamı görmüştü. Adam, demiryoluna paralel Alsace Sokağı'nda yürüyordu.</p>

  <p>— İbne herif, diye bağırdı Schiffer. SNCF'nin dış merdivenini kullanmış.</p>

  <p>İşaretparmağını ileri doğru uzattı:</p>

  <p>— Dümdüz devam et. Siren çalma. Hızlanma da. Bir sonraki sokakta onu enseleriz. Usulcacık.</p>

  <p>Paul vites küçülttü ve saatte yirmi kilometreyle arabayı sürmeye başladı, elleri titriyordu. Adam, yüz metre ileride yürümeye devam ederken, onlar da La Fayette Sokağı'nın köşesine ulaşmışlardı. Adam çevresine bir göz gezdirdi ve aniden donup kaldı.</p>

  <p>— Lanet olsun! diye bağırdı Paul, birden mıknatıslı tepe lambasını arabanın üstünde unuttuğunu hatırlamıştı.</p>

  <p>Adam tabana kuvvet kaçmaya başladı. Paul gaz pedalına yüklendi. Önlerinde duran anıtsal tren köprüsü ona kâbuslarındaki canavar gibi gözüktü. Fırtınalı gökyüzüne siyah kollarını açmış taştan bir dev.</p>

  <p>Paul yeniden hızlandı ve tam köprünün ortasında Türk'ün önüne geçti. Schiffer, daha araba durmadan aşağı atlamıştı. Paul frene bastı ve dikiz aynasından Schiffer'in adamı küçük bir mücadeleden sonra yere yapıştırdığını gördü.</p>

  <p>Paul küfrü bastı, motoru stop etti ve Golf'ten çıktı. Yaşlı polis, adamı saçlarından yakalamış, köprünün demir parmaklıklarına doğru hızla çarpmaya başlamıştı bile. Paul'ün aklına Mairus'un giyotinin altındaki eli gelmişti. Hayır müsaade edemezdi, asla.</p>

  <p>İki adama doğru koşarken Glock'unu kılıfından çıkardı:</p>

  <p>— Durun!</p>

  <p>Schiffer, şimdi kurbanını parmaklıkların üzerinden aşağı doğru sarkıtıyordu. Gerek kuvveti gerekse çabukluğu şaşırtıcıydı. Eşofmanlı adam çaresizlik içinde bacaklarını sallıyordu, iki metal dikmenin arasına sıkışmıştı.</p>

  <p>Paul, Schiffer'in adamı boşluğa atacağından emindi. Ama Schiffer köprünün kenarına tırmandı, taş kollardan birini yakaladı, sonra tek bir hamlede adamı yukarı çekti.</p>

  <p>Tüm bu iş, ancak birkaç saniye sürmüştü ve bu kahramanlık Schiffer'in uğursuz saygınlığına bir saygınlık daha ekliyordu. Paul yanlarına vardığında, iki adam da göremeyeceği bir yerde, iki beton blok arasındaki boşlukta bulunuyordu. Schiffer onu boşluğun içinde sıkıştırmıştı, adam böğürüyor, Rakam ise hem vuruyor hem de Türkçe bir şeyler söylüyordu.</p>

  <p>Paul duyduğu sesle irkildi.</p>

  <p>— Bozkurtlar! Bozkurtlar! Bozkurtlar!</p>

  <p>Adamın bağırışları nemli havada yankılanıyordu. Önce bunun bir yardım çağrısı olduğunu düşündü, ama Schiffer'in kurbanını bıraktığını ve kaldırıma doğru onu ittiğini gördü, sanki istediği şeyi elde etmişti.</p>

  <p>Paul kelepçeleri çıkarırken, adam topallayarak kaçmaya başlamıştı.</p>

  <p>— Bırak gitsin!</p>

  <p>— Na... nasıl?</p>

  <p>Schiffer de kendini asfaltın üzerine bıraktı. Sol tarafına doğru kaykılmıştı, yüzünü buruşturdu, sonra bir dizi üzerinde doğruldu.</p>

  <p>— Söyleyeceğini söyledi, dedi iki öksürük arasında.</p>

  <p>— Nasıl? Ne söyledi?</p>

  <p>Ayağa kalktı. Soluk soluğaydı, sol kasığını tutuyordu. Derisi morarmış, üzerinde beyaz benekler oluşmuştu.</p>

  <p>— Rüya'yla aynı binada oturuyormuş. Merdiven boşluğunda görmüş onları, kızı götürüyorlarmış. 8 Ocak, saat 20'de.</p>

  <p>— "Onlar" mı?</p>

  <p>— Bozkurtlar.</p>

  <p>Paul hiçbir şey anlamıyordu. Schiffer'in parlak mavi gözlerine dikkatle baktı ve onun diğer adını hatırladı: Demir.</p>

  <p>— Bozkurtlar.</p>

  <p>— Neler?</p>

  <p>— Bozkurtlar. Aşırı sağcı bir örgüt. Şimdi içlerinden bazıları Türk mafyasının tetikçiliğini yapıyor. En başından beri yanlış yoldaydık. Kadınları öldürenler bu herifler.</p>
</body>
</html>
