<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>59</h2>

  <p>Bardan çıkarken Paul kararını açıkladı:</p>

  <p>— Ekipleri ayırıyoruz.</p>

  <p>İki genç polis bu duruma bozuldu. Uykusuz bir gecenin ardından evlerine dönmeyi umut ediyorlardı. Paul onların kızgın yüz ifadelerini görmezden geldi.</p>

  <p>— Naubrel, sen yüksek basınç odalarını araştırmaya devam et.</p>

  <p>— Nasıl? Ama...</p>

  <p>— Île-de-France'da bu tip aygıtları bulunduran yerlerin eksiksiz bir listesini istiyorum.</p>

  <p>Naubrel çaresiz bir şekilde ellerini iki yana açtı:</p>

  <p>— Yüzbaşım, bu iş tam bir açmaz. Matkowska'yla birlikte dolaşmadığımız, araştırmadığımız yer kalmadı. İnşaatçılardan ısıtma tesisatı yapanlara, sağlık kuruluşlarından camcılara kadar. Hatta bazı atölyeleri bile...</p>

  <p>Paul onun sözünü kesti. Eğer kendi bildiği gibi davransa, o da bu işin peşini bırakırdı. Ama Schiffer, telefonda, onu bu konuyla ilgili olarak sorguya çekmişti, ve bu da, onun bu işle ilgilenmesi için yeterli bir sebepti. Ayrıca Paul bu yaşlı uzatmalı polisin içgüdülerine güveniyordu...</p>

  <p>— Listeyi istiyorum, diye kestirip attı. Katillerin bir yüksek basınç odası kullanma şanslarının en düşük olduğu yerleri bile.</p>

  <p>— Ya ben? diye sordu Matkowska.</p>

  <p>Paul ona evinin anahtarlarını uzattı:</p>

  <p>— Benim evime gidiyorsun, Chemin-Vert Sokağı. Posta kutumda bulunan, Antikçağ'a ait makslarla ve büstlerle ilgili katalogları, fasikülleri ve tüm dokümanları alıyorsun. BAC'tan bir polis onları benim için topluyor.</p>

  <p>— Peki ben, onları ne yapacağım?</p>

  <p>Bunun bir ipucu olabileceğine inanmıyordu, ama Schiffer'in sorusu aklından çıkmıyordu: "Ya Antikçağ maskları?" Belki de Paul'ün en baştaki varsayımı pek de yanlış değildi...</p>

  <p>— Evime girip oturuyorsun, dedi sert bir ses tonuyla. Ve her resmi ölülerin yüzleriyle karşılaştırıyorsun.</p>

  <p>— Neden?</p>

  <p>— Benzerlikler bulmak için. Katilin, kadınların yüzlerini parçalarken bu arkeolojik kalıntılardan esinlendiğine eminim.</p>

  <p>Polis avucunun içindeki anahtarlara bakıyordu, inanmamış bir hali vardı. Paul daha fazla açıklama yapmadı. Arabasına doğru giderken son noktayı koydu:</p>

  <p>— Öğlen görüşüyoruz. Eğer çok önemli bir şey bulursanız, beni derhal arayın.</p>

  <p>Artık, aklını meşgul eden başka bir düşünceyle ilgilenebilirdi: Türkiye Büyükelçiliği Kültür İşleri Müsteşarı Ali Acun birkaç blok ötede oturuyordu. Bu iş, ona bir telefon etmeye bakardı. Bundan önceki bazı soruşturmalarında adam ona her türlü kolaylığı göstermiş, yardımcı olmuştu ve Paul şimdi bir Türk vatandaşıyla konuşma gereği duyuyordu.</p>

  <p>Arabasında, cep telefonunu eline aldı, nihayet şarj olmuştu. Acun uyumuyordu; en azından öyle umuyordu.</p>

  <p>Birkaç dakika sonra, Paul diplomatın merdivenlerini tırmanıyordu. Hafifçe sallanıyordu. Açlık, uykusuzluk, heyecan...</p>

  <p>Adam, Ali Baba'nın mağarasına dönüştürülmüş küçük, modern dairesinde onu karşıladı. Cilalı mobilyalar, duvarlara asılmış altın ve bakır madalyonlar, çerçeveler, fenerler. Zemin aşıboyalı kilimlerle kaplıydı. <i>Binbir Gece Masalları'</i>nı andıran bu dekor, kırklı yaşlardaki modern ve çok bilen Ali Acun'un kişiliğiyle bağdaşmıyordu.</p>

  <p>— Benden önce, dedi özür diler bir ses tonuyla. Bu dairede eski okulumdan bir diplomat oturuyordu.</p>

  <p>Gülümsedi, elleri gri jogging kıyafetinin ceplerindeydi.</p>

  <p>— Evet, bu kadar acil olan şey nedir?</p>

  <p>— Size bazı fotoğraflar göstermek istiyordum.</p>

  <p>— Fotoğraflar mı? Sorun değil. Girin. Çay hazırlıyordum.</p>

  <p>Paul, çayı reddetmek isterdi, ama oyunu sürdürmesi gerekiyordu. Ziyareti yasadışı olmasa da, gayriresmiydi; bir diplomatın dokunulmazlık alanına tecavüz ediyordu ne de olsa.</p>

  <p>Halıların, işlemeli yastıkların arasına, yere oturmuştu, Acun ince belli bardaklarla çay servisini yaptı.</p>

  <p>Paul dikkatle adama baktı. Yüz hatları çok düzgündü, siyah saçları çok kısa kesilmişti, sanki başının üzerine oturmuş bir takkeydi. Bir Rotring kalemiyle çizilmiş gibi net bir yüzü vardı. Tek tuhaflık bakışlarındaydı, gözleri asimetrikti. Sol gözü hiç oynamıyor, karşısındakine sabit bir şekilde bakıyordu, ama diğer göz sürekli hareket halindeydi.</p>

  <p>Sıcak bardağına dokunmadan, Paul konuşmaya başladı.</p>

  <p>— Sizinle önce Bozkurtlar hakkında konuşmak istiyorum.</p>

  <p>— Yeni bir soruşturma mı?</p>

  <p>Paul soruyu geçiştirdi:</p>

  <p>— Onlarla ilgili ne biliyorsunuz?</p>

  <p>— Tüm bunlar çok uzakta kaldı. Onlar özellikle 70'li yıllarda çok güçlüydü. Çoğu şiddet yanlısıydı... (Yavaş yavaş çayından büyük bir yudum aldı.) Gözümü fark ettiniz mi?</p>

  <p>Paul fark etmemiş gibi davrandı, içinden: "Şimdi bunun sırası mı diye..." düşündü.</p>

  <p>— Evet, fark ettiniz, dedi gülümseyerek Acun. Gözümü ülkücüler çıkarttı. Üniversite kampüsünde, o zamanlar solcuların safında mücadele ediyordum. Yöntemleri oldukça, nasıl söyleyeyim, oldukça sertti.</p>

  <p>— Ya bugün?</p>

  <p>Acun, belli belirsiz bir hareket yaptı.</p>

  <p>— Artık onların var olduğundan söz edilemez. En azından şiddet yanlısı olarak. Güç kullanma gereği duymuyorlar; çünkü bir şekilde iktidardalar artık.</p>

  <p>— Size siyasetten söz etmiyorum. Para karşılığı kirli işler yapanlardan bahsediyorum. Suç kartelleri için çalışanlardan.</p>

  <p>Yüzünde alaycı bir ifade belirdi.</p>

  <p>— Tüm bu hikâyeler... Türkiye'de gerçek ile efsane arasında bir ayrım yapmak zordur.</p>

  <p>— İçlerinden bazıları mafya gruplarına hizmet ediyor mu, evet mi hayır mı?</p>

  <p>— Geçmişte, evet, belki. Ama bugün... (Alnı kırıştı.) Bu soruların sebebi ne? Bu seri cinayetlerle bir ilgisi var mı?</p>

  <p>Paul anlatmayı tercih etti:</p>

  <p>— Edindiğim bilgilere göre, bu adamlar, mafya için çalışırken bile davalarına sadık kalmayı sürdürüyorlar.</p>

  <p>— Bu doğru. Aslında onları kullanan gangsterlerden nefret ediyorlar. Çok daha yüce idealleri var.</p>

  <p>— Bana bu idealden bahsedin.</p>

  <p>Acun derin bir soluk aldı, sanki ciğerleri büyük bir yurtseverlik dalgasıyla şişmişti.</p>

  <p>— Türk imparatorluğunu yeniden kurma. Turan hayali.</p>

  <p>— Bunun anlamı ne?</p>

  <p>— Bunu size anlatmam için en az bir gün gerekli.</p>

  <p>— Lütfen, dedi Paul biraz sert bir ses tonuyla. Bu adamların niyetini anlamam gerekiyor.</p>

  <p>Ali Acun bir dirseğinin üzerine dayandı.</p>

  <p>— Türklerin kökeni Orta Asya bozkırlarına dayanır. Atalarımız çekik gözlüydü ve Moğollarla aynı bölgede yaşıyordu. Hunlar, mesela, onlar Türk'tü. Bu göçebe kavimler Orta Asya'yı dalga dalga aştıktan sonra, yaklaşık X. yüzyılda Anadolu'ya geldi.</p>

  <p>— Peki, Turan'ın manası ne, nedir Turan?</p>

  <p>— Bir tür düşsel imparatorluk, Orta Asya'da yaşayan bütün Türk halklarını tek bir yurt, tek bir bayrak altında birleştirmeyi hedefleyen bir siyasi görüş. Bir tür Atlantis anlayacağın, tarihçilerin hep varlığına inandığı, ama hiçbir zaman en ufak bir kanıt bile bulamadıkları kayıp ülke. İşte Bozkurtlar da bu kayıp kıtanın hayalini kuruyor. Özbekleri, Tatarları, Uygurları, Türkmenleri bir araya getirmenin hayalini... Balkanlar'dan Baykal Gölü'ne kadar uzanan muazzam bir imparatorluğun hayalini.</p>

  <p>— Gerçekleştirilebilir bir proje mi bu?</p>

  <p>— Hayır, hiç kuşkusuz hayır, ama bu hayalin gerçek bir yanı da var. Bugün, milliyetçiler Türk halkları arasında ekonomik ittifaklar kuruyor, doğal kaynakların paylaşımı yoluna gidiyorlar. Mesela petrol gibi.</p>

  <p>Paul, Türkeş'in cenaze törenine katılan çekik gözlü, işlemeli kaftanlı adamları hatırlıyordu. Şunu çok iyi anlamıştı: Bozkurtlar devlet içinde devletti. Yasaların ve diğer ülke sınırlarının üzerinde yer alan bir yer altı ulusuydu.</p>

  <p>Cenaze fotoğraflarını çıkardı. Yerde, Buddha konumunda oturduğundan bacakları uyuşmaya başlamıştı.</p>

  <p>— Bu fotoğraflar size bir şeyler anlatıyor mu?</p>

  <p>Acun ilk fotoğrafı aldı ve mırıldandı:</p>

  <p>— Türkeş'in cenazesi... O sırada ben Ankara'da değildim.</p>

  <p>— Tanıdığınız önemli şahsiyetler var mı?</p>

  <p>— Elbette tüm kodamanlar orada! Hükûmet üyeleri. Sağ partilerin temsilcileri. Türkeş'in siyasi mirasçıları...</p>

  <p>— Hâlâ faal olan Bozkurtlar var mı? Yani kötü ün salmış olanları kast ediyorum.</p>

  <p>Diplomat peş peşe fotoğraflara bakıyordu. Az da olsa keyfi kaçmış gibiydi. Bu adamların tekini görmek bile ona sanki eski terör günlerini hatırlatmıştı. Parmağıyla işaret etti:</p>

  <p>— İşte o: Oral Çelik.</p>

  <p>— Kim?</p>

  <p>— Ali Ağca'nın suç ortağı. 1981 yılında papaya karşı düzenlenen suikast girişiminin 2 numaralı şüphelisi.</p>

  <p>— Şimdi serbest mi?</p>

  <p>— Evet, beraat etti. Ama hâlâ bazı soru işaretleri var!..</p>

  <p>— Başka tanıdıklarınız?</p>

  <p>Acun tereddüt etti:</p>

  <p>— Ben bir uzman değilim.</p>

  <p>— Ünlü kişilerden söz ediyorum. Mafya şeflerinden.</p>

  <p>— Babalar mı demek istiyorsunuz?</p>

  <p>Paul bu sözcüğü hatırlıyordu, "godfather"ın Türkçesi olmalıydı. Acun her resme uzun uzun bakıyordu.</p>

  <p>— Bazıları bir şeyler ifade ediyor, dedi sonunda. Ama isimlerini anımsayamıyorum. Çeşitli davalar sebebiyle her gün gazetelerde yer alan tipler: silah kaçakçılığı, adam kaçırma, kumarhane...</p>

  <p>Paul cebinden bir keçeli kalem çıkardı:</p>

  <p>— Tanıdığınız her yüzü yuvarlak içine alın. Ve aklınıza gelirse ismini de yanına yazın.</p>

  <p>Türk bir sürü yuvarlak çizdi, ama tek bir isim yazmadı. Birden durdu:</p>

  <p>— İşte bu, gerçek bir star. Milli bir şahsiyet.</p>

  <p>Bastonuna dayanarak yürüyen, en az yetmiş yaşında, uzun boylu bir adamı işaret ediyordu. Geniş bir alnı, arkaya taranmış gri saçları, profilden bir geyiği andıran ileri doğru çıkık çenesi vardı. Kutsal bir surat!</p>

  <p>— İsmail Kutsi. "Büyükbaba", İstanbul'un en güçlü mafya şefi. Daha yeni onu konu alan bir makale okudum... Bugün bile hâlâ ne yapması gerektiğini iyi biliyor. Türkiye'nin en önemli uyuşturucu kaçakçılarından biri. Kolay kolay fotoğrafının çekilmesine izin vermez. Onun resimlerini çeken bir fotoğrafçının gözlerini oydurduğu bile söylenir.</p>

  <p>— Suç dosyası kabarık mı?</p>

  <p>Acun bir kahkaha attı:</p>

  <p>— Elbette. İstanbul'da Kutsi'nin korktuğu tek bir şey olduğu söyleniyor, deprem.</p>

  <p>— Peki Bozkurtlar'la alakası?</p>

  <p>— Hem de nasıl! O tarihe mal olmuş bir lider. Üst rütbeli polislerin bir kısmı onun eğitim kamplarında yetişmiştir. Ayrıca hayırseverliğiyle de ünlüdür. Kurduğu vakıf yoksul çocuklara burs verir. Hep yüce yurtseverlik değerlerinden dolayı.</p>

  <p>Bir ayrıntı Paul'ün dikkatini çekti:</p>

  <p>— Ellerinde ne var?</p>

  <p>— Asidin neden olduğu yara izleri. 60'lı yıllarda kiralık katil olarak mesleğe atıldığı söyleniyor. Cesetleri sudkostik çözeltisinde eritiyormuş. Bir söylenti bu elbette.</p>

  <p>Paul, damarlarının karıncalandığını hissetti. Böyle bir adam Sema Gökalp'ın öldürülmesini emretmiş olabilirdi. Ama hangi sebeple? Ve cenaze töreninde yanında yürüyen adam değil de neden o? İki bin kilometre uzaktan bir soruşturmayı nasıl yürütebilirdi?</p>

  <p>Keçeli kalemle yuvarlak içine alınmış diğer yüzlere dikkatle baktı. Sert ifadeli suratlar, sımsıkı kapalı ağızlar, çoğu kırlaşmış bıyıklar...</p>

  <p>Kutsi'ye rağmen, suçun bu derebeylerine karşı anlaşılmaz bir saygı duyuyordu. Bu adamların arasında yer alan, kirpi saçlı genç bir adam dikkatini çekti.</p>

  <p>— Peki bu kim?</p>

  <p>— Yeni kuşak. Azer Akarca. Kutsi'nin bir yetiştirmesi. Vakfın desteğiyle bu küçük köylü çocuğu önemli bir işadamı oldu. Meyve ticaretinden büyük bir servet yaptı. Bugün Akarca'nın, doğduğu bölgede, Gaziantep yakınlarında uçsuz bucaksız bağları var. Ve henüz kırk yaşında bile değil. Türk usulü bir "golden-boy".</p>

  <p>Gaziantep ismi, Paul'e hiç de yabancı değildi. Bütün kurbanlar hep bu bölgedendi. Bu basit bir rastlantı olabilir miydi? Son düğmesine kadar iliklenmiş kadife ceketli genç adama uzun uzun baktı. Bir işadamından çok, hayalci ve bohem bir öğrenciyi andırıyordu.</p>

  <p>— Siyasetle ilgileniyor mu?</p>

  <p>Acun, evet anlamında başını salladı.</p>

  <p>— Modern bir lider. Kendi lokallerini açtı. Oralarda rap müziği dinleniyor, Avrupa tartışılıyor, içki içiliyor. Her şey çok liberal bir havada.</p>

  <p>— Ilımlı biri mi?</p>

  <p>— Sadece görüntüde. Benim düşünceme göre, Akarca tam bir fanatik. Belki de hepsinden daha kötü. Köklerine dönüşten yana. Türkiye'nin zengin ve büyüleyici geçmişi onda bir takıntı haline gelmiş. Onun da kurduğu bir vakıf var, arkeoloji çalışmalarını finanse ediyor.</p>

  <p>Paul, Antikçağ'a ait maskları, taşa oyulmuş yüzleri düşündü. Ama bu ipucu olamazdı. Hatta bir teori bile. Olsa olsa hiçbir dayanağı olmayan bir saçmalıktı.</p>

  <p>— Ya suç dosyası? diye sordu.</p>

  <p>— Sanmıyorum, hayır. Akarca'nın paraya ihtiyacı yok. Ve mafyayla çalışan Bozkurtlar'dan nefret ettiğine eminim. Onun gözünde bu, "dava"ya ihanet.</p>

  <p>Paul saatine bir göz attı: 9.30'du. Listesinde yer alan diğer cerrahlarla ilgilenmek için bol bol vakti vardı. Fotoğrafları topladı ve ayağa kalktı:</p>

  <p>— Teşekkür ederim Ali. Şu ya da bu şekilde, bu bilgilerin benim çok işime yarayacağından eminim.</p>

  <p>Adam onu kapıya kadar geçirdi. Eşikte sordu:</p>

  <p>— Bana hâlâ söylemediniz: Bozkurtlar'ın bu seri cinayetlerle herhangi bir ilgisi var mı?</p>

  <p>— Bu işin içinde olma ihtimalleri var, evet.</p>

  <p>— Ama... ne şekilde?</p>

  <p>— Bir şey söyleyemem.</p>

  <p>— Siz... Siz onların Paris'te olduklarını mı söylüyorsunuz?</p>

  <p>Paul cevap vermeden koridorda ilerledi. Merdivenin başında durdu.</p>

  <p>— Son bir şey Ali. Bozkurtlar: neden bu isim?</p>

  <p>— Türklerin kökeniyle ilgili bir mitolojiye gönderme.</p>

  <p>— Hangi mitoloji?</p>

  <p>— Anlatıldığına göre, çok eski zamanlarda Türkler bir göçebe kavimmiş. Bu göçebe Türkler, düşman tarafından katledilmiş, kılıçtan geçirilmiş, sadece tek bir Türk çocuğu hayatta kalmış. Bu çocuk bir dişi kurt, Asena tarafından kurtarılmış, sonra emzirilmiş. Efsane, bugünkü Türk ırkının bu tek çocuk ile dişi kurdun soyundan geldiğini ileri sürer.</p>

  <p>Paul, eklem yerleri beyazlaşana dek tırabzanı sıktığını fark etti. Acun devam etti:</p>

  <p>— Onlar Türk ırkını koruyorlar, Yüzbaşı. Soylarının, saf ırklarının bekçiliğini yapıyorlar. İçlerinden bazıları, bu dişi kurdun, Asena'nın oğulları olduklarına inanıyor. Umarım bu adamlar Paris'te değillerdir, umarım yanılıyorsunuzdur. Çünkü onlar sıradan insanlar değillerdir. Uzaktan veya yakından, tanıdığınız hiç kimseye benzemezler.</p>
</body>
</html>
