<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>49</h2>

  <p>— Bir emanet dolabının anahtarı değil, hayır. Artık onlar da şifre kullanıyor.</p>

  <p>Cyril Brouillard, kendi alanında en usta çilingirlerden biriydi. Jean-Louis Schiffer onu, açılması ustalık gerektiren bir para kasası açma becerisini gösterdiğinde tanımıştı. Kirpi gibi saçları olan, sarışın ve miyop biriydi. Kasa hırsızıydı. Schiffer onun bu özelliğini görmezden gelmişti, nasılsa bir gün işine yarardı.</p>

  <p>— Peki ne?</p>

  <p>— Self-stockage.</p>

  <p>— Nasıl?</p>

  <p>— Bir eşya odasının anahtarı.</p>

  <p>Tanıştıkları o geceden sonra, Brouillard, Schiffer'in bir dediğini iki etmemişti. Arama yapma amacıyla savcılık izni olmadan açılan kapılar; geceyarısı suçüstü yapmak için açılan kilitler; önemli dokümanları ele geçirmek için kırılan kasalar. Brouillard, yasal olarak izin almak yerine çok sık başvurulan bir seçenek halini almıştı.</p>

  <p>Lancry Sokağı'ndaki dükkânının üstündeki evde yaşıyordu; burası gece mesailerinden elde ettiği paralarla kirasını ödediği bir çilingir dükkânıydı.</p>

  <p>— Bana daha fazla bir şey söyleyebilir misin?</p>

  <p>Brouillard, lambanın altına yerleştirdiği anahtara doğru eğildi. Bu herif kendi alanında bir numaraydı; bir kilide yaklaşması bile mucizenin gerçekleşmesi için yeterliydi. Bir titreşim, bir dokunuş. Sırrın çözülmesi için kâfiydi. Schiffer, onu çalışırken seyretmekten sıkılmazdı. Brouillard, ona doğada saklı bir sırrı ortaya çıkaran biri gibi gelirdi. Bu becerinin özünde açıklanamaz bir yetenek saklıydı.</p>

  <p>— Surger, dedi Brouillard. Burada, yan kısmında filigran harfler okunuyor.</p>

  <p>— Tanıyor musun?</p>

  <p>— Sanırım. Buralarda bu tür bir sürü yer var. Gece ve gündüz açık olan.</p>

  <p>— Nerede?</p>

  <p>— Château-Landon. Girard Sokağı.</p>

  <p>Schiffer dilinin ucuna gelen şeyi söylemedi. Sanki ağzının içinde eriyip yok olmuştu.</p>

  <p>— Giriş için, herhangi bir şifre var mı?</p>

  <p>— AB 756. Senin anahtarının numarası 4C 32. Dördüncü kat. Küçük kasaların bulunduğu kat.</p>

  <p>Cyril Brouillard kafasını kaldırdı. Sesi şarkı söyler gibiydi.</p>

  <p>— Küçük hazinelerin bulunduğu kat.</p>
</body>
</html>
