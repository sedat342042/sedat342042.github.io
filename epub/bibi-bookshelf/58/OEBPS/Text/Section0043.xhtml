<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>34</h2>

  <p>Sabahın onunda Faubourg-Saint-Denis Sokağı ateş altındaki bir savaş alanını andırıyordu. Kaldırımlar ve yollar çılgın bir insan seline dönüşmüştü; yayalar, kıpırdayamaz duruma gelmiş, sürekli korna çalan taşıt labirentinde ustaca ilerliyordu. Renksiz gökyüzünün altında, her şey su dolu bir torba gibi her an patlamaya hazırdı.</p>

  <p>Paul Petites-Ecuries Sokağı'nın köşesine park etmeyi yeğledi ve sırtlarında karton kutular, kucaklarında elbiseler ve çeşitli mallar taşıyan insanların arasında kendine açtığı yolda ilerleyen Schiffer'in peşine takıldı. Sanayi Pasajı'na girdiler ve dar bir sokağa açılan taştan bir geçit kemerinin altında buluştular.</p>

  <p>Sürelik Atölyesi, perçinli metal bir yapı kafesiyle desteklenmiş tuğla bir binaydı. Ön cephesinde ters eğmeçli bir alın duvarı, camlı bir alınlık tablası, pişmiş topraktan elle işlenmiş frizler vardı. Canlı kırmızı renkli bina insanda hayranlık uyandırıyordu.</p>

  <p>Kapıya birkaç metre kala, Paul, Schiffer'i sertçe pardösüsünün arkasından yakaladı ve onu bir kapı sundurmasının altına doğru itti. Usulüne uygun bir şekilde üzerini aradı, ama silah bulamadı.</p>

  <p>Yaşlı polis "çık, çık" diyerek onu ayıpladı:</p>

  <p>— Zaman kaybediyorsun, delikanlı. Esnek olacağımı sana söyledim.</p>

  <p>Paul hiçbir şey söylemeden doğruldu ve atölyeye doğru ilerledi.</p>

  <p>Birlikte demir kapıyı ittiler ve beyaz duvarlı, çimento zemini boyalı çok büyük bir yere girdiler. Etraf tertemiz, düzenli ve pırıl pırıldı. İri başlı perçin çivileriyle birbirine tutturulmuş solgun yeşil renkli metal taşıyıcılar, mekânın dayanaklılığını bir kat daha artırıyordu. Büyük pencerelerden sızan aydınlık, duvarlar boyunca, bir uzun yol gemisinin güvertelerini andıran ışık koridorları oluşturuyordu. Paul döküntü bir işyeri görmeyi bekliyordu, ama karşısında düzenli bir atölye buldu. Sadece erkeklerden oluşan kırk kadar işçi, birbirinden uzakta, etrafları kumaşlarla ve karton kutularla dolu dikiş makinelerinin arkasında çalışıyordu. Üzerlerindeki iş gömlekleriyle, İkinci Dünya Savaşı sırasında şifreli planları deşifre eden muhaberat ajanlarına benziyorlardı; bir radyolu kasetçalardan Türk müziği yayılıyor; bir mangalın üzerinde kahve cezvesi cızırdıyordu. Zanaatkârlara mahsus bir cennet.</p>

  <p>Schiffer topuğuyla yere vurdu:</p>

  <p>— Buranın altında ne olduğunu biliyor musun? Mahzende yani? Krep gibi üst üste, tıkış tıkış yüzlerce işçi. Hepsi kaçak. Biz içerdeyiz. Burası sadece vitrin.</p>

  <p>Paul'ü atölyenin kumanda ve kontrol sistemlerinin bulunduğu yere doğru sürükledi; işçiler onlara bakmamak için çaba sarf ediyordu.</p>

  <p>— Ne kadar sevimliler, değil mi? Örnek işçiler, evlat. Çalışkan. İtaatkâr. Disiplinli.</p>

  <p>— Neden alaylı bir tonla konuşuyorsun?</p>

  <p>— Buradaki Türkler çalışmayı sevmez, sadece kendi çıkarlarını düşünürler. İtaatkâr değil, kayıtsızdırlar. Kurallara uymazlar, kendi kuralları vardır. Dilimizi öğrenme gereği bile duymazlar. Çok para kazanmak ve olabildiğince kısa sürede ülkelerine dönmek için buradadırlar. Şiarları "Her şeyi almak, geride hiçbir şey bırakmamaktır".</p>

  <p>Schiffer, Paul'ün kolunu tuttu:</p>

  <p>— Bir veba gibi, oğlum.</p>

  <p>Paul onu sertçe itti:</p>

  <p>— Bana bu şekilde hitap etmeyin.</p>

  <p>Yaşlı polis, Paul ona bir silah doğrultmuş gibi ellerini kaldırdı; bakışları alaycıydı. Paul, Schiffer'in bu surat ifadesini bir yumrukta değiştirmek istedi, ama arkadan gelen bir ses onu frenledi:</p>

  <p>— Size nasıl yardımcı olabilirim, Beyler?</p>

  <p>Tertemiz mavi bir iş gömleği giymiş, kısa boylu bir adam onlara doğru yaklaşıyordu, bıyıklarının altında yumuşak bir gülümsemesi vardı.</p>

  <p>— Müfettiş? dedi, şaşkın bir ses tonuyla. Sizi görme mutluluğuna erişemeyeli uzun zaman oldu.</p>

  <p>Schiffer bir kahkaha attı. Müzik susmuştu. Makinelerin çalışması durmuştu. Etrafa bir ölüm sessizliği hâkimdi.</p>

  <p>— Ne oldu, bakıyorum bana artık Schiffer demiyorsun? "Sen" diye de hitap etmiyorsun.</p>

  <p>Cevap vermek yerine, atölye şefi, Paul'e kuşkulu gözlerle baktı.</p>

  <p>— Paul Nerteaux, dedi yaşlı aynasız. DPJ'de yüzbaşı. Hiyerarşik bakımdan benim amirim, ama her şeyden önce bir dost. (Alaylı bir edayla Paul'ün sırtına vurdu.) Onun önünde konuşmak, benim önümde konuşmak demektir.</p>

  <p>Sonra Türk'e doğru yaklaştı, kolunu adamın omzuna attı. Bale küçük adımlarla başlamıştı:</p>

  <p>— Ahmet Zoltanoğlu, dedi, Paul'e dönerek, Küçük Türkiye'nin en iyi atölye şefi. Üzerindeki kolalı gömleği gibi sert, ama yeri geldiğinde de iyi niyetli. Burada onu Tanoğlu diye tanırlar.</p>

  <p>Türk saygıyla selam verdi. Kömür karası kaşlarının altından bu yeni geleni dikkatle süzüyordu. Dost muydu yoksa düşman mı? Yeniden Schiffer'e döndü:</p>

  <p>— Sizin emekliye ayrıldığınızı söylemişlerdi.</p>

  <p>— Elde olmayan sebepler. Ama acil bir durumda kim çağırılır? Tabii ki Schiffer Amca.</p>

  <p>— Hangi acil durum, Müfettiş.</p>

  <p>Rakam kesim masasının üstündeki kumaş parçalarını eliyle süpürdü ve Rukiye Tanyol'un resmini koydu:</p>

  <p>— Onu tanıyor musun?</p>

  <p>Adam resme doğru eğildi, elleri ceplerinde, başparmaklarıysa bir tabancanın horozu gibi dışarıdaydı. İş gömleğinin kolalı plilerini dengede tutmak ister gibiydi.</p>

  <p>— Hiç görmedim.</p>

  <p>Schiffer polaroidi ters çevirdi. Resmin beyaz kenarına tükenmezkalemle yazılmış kurbanın adı ve Sürelik Atölyesi'nin adresi rahatça okunuyordu.</p>

  <p>— Marius itiraf etti. Ve şimdi sıra sizde, bana inanın.</p>

  <p>Türk çözüldü. Çekinerek fotoğrafı aldı, gözlüklerini taktı ve bütün dikkatini resme verdi.</p>

  <p>— Aslında, resim bana bir şeyler ifade ediyor.</p>

  <p>— Bence ifade etmekten çok daha fazla şey söylüyor. 2001 Ağustos'undan bu yana burada çalışıyordu. Doğru mu?</p>

  <p>Tanoğlu klişeyi yavaşça masanın üzerine bıraktı.</p>

  <p>— Evet.</p>

  <p>— Ne iş yapıyordu?</p>

  <p>— Makineciydi.</p>

  <p>— Aşağıda mı çalışıyordu?</p>

  <p>Atölye şefi kaşlarını kaldırdı, bir yandan da gözlüklerini çıkarıyordu. Arkalarında, işçiler yeniden çalışmaya başlamışlardı. Aynasızların kendileri için gelmediğini anlamışlardı, atölye şefleriyle sorunları olmalıydı.</p>

  <p>— Aşağıda mı? diye tekrar etti adam.</p>

  <p>— Evet mahzende, dedi öfkeli bir şekilde Schiffer. Kendine gel, Tanoğlu. Aksi takdirde, gerçekten sinirlenmeye başlayacağım.</p>

  <p>Türk hafifçe topukları üzerinde yaylandı. Yaşına rağmen, yaptıklarından pişman olmuş bir okul çocuğuna benziyordu.</p>

  <p>— Aşağıdaki atölyede çalışıyordu, evet.</p>

  <p>— Nereden gelmişti, Gaziantep mi?</p>

  <p>— Tam Gaziantep denilemez, yakınındaki bir köyden. Bir Güney lehçesiyle konuşuyordu.</p>

  <p>— Pasaportu kimde?</p>

  <p>— Pasaportu yoktu.</p>

  <p>Schiffer derin bir nefes aldı, bu yalana kanmış gibi davrandı.</p>

  <p>— Bana nasıl kaybolduğundan bahset.</p>

  <p>— Söyleyecek fazla bir şey yok. Kız perşembe sabahı atölyeden ayrıldı. Evine hiç gitmemiş.</p>

  <p>— Perşembe sabahı mı?</p>

  <p>— Saat altıda, evet. Gece çalışıyordu.</p>

  <p>İki polis bakıştı. Kadın işten evine dönerken katilin tuzağına düşmüştü, ama sabaha karşı. Saat dışında tahminleri doğru çıkmıştı.</p>

  <p>— Evine hiç gitmediğinden bahsettin, dedi Rakam. Bunu sana kim söyledi.</p>

  <p>— Nişanlısı.</p>

  <p>— Eve birlikte dönmüyorlar mıydı?</p>

  <p>— O gündüz çalışıyordu.</p>

  <p>— Onu nerede bulabiliriz?</p>

  <p>— Hiçbir yerde. Türkiye'ye döndü.</p>

  <p>Tanoğlu'nun cevapları iş gömleğinin dikişleri kadar sertti.</p>

  <p>— Cenazeyi almak istemedi mi?</p>

  <p>— Pasaportu, herhangi bir belgesi yoktu. Fransızca konuşamıyordu. Acısını kalbine gömerek kaçarcasına geri döndü. Türk'tü ve kaçaktı. Bir sürgünün kaderi.</p>

  <p>— Tamam içeri tıkmak yok. Diğer arkadaşları nerede?</p>

  <p>— Hangi arkadaşlar?</p>

  <p>— Öldürülen kızla birlikte çalışanlar. Onları sorgulamak istiyorum.</p>

  <p>— İmkânsız. Hepsi gitti. Ortadan kayboldu.</p>

  <p>— Neden?</p>

  <p>— Korkuyorlar.</p>

  <p>— Katilden mi?</p>

  <p>— Sizden. Polisten. Kimse bu işe karışmak istemiyor.</p>

  <p>Rakam, Türk'ün karşısına dikildi, ellerini arkasında yumruk yapmıştı.</p>

  <p>— Anlattıklarından çok daha fazlasını bildiğini düşünüyorum, koca oğlan. Birlikte mahzene ineceğiz. Belki bu sana bir ilham verir.</p>

  <p>Adam yerinden kımıldamadı. Geniş salonda dikiş makinelerinin sesi duyuluyordu. Müzik, yapı kafesinin çelik taşıyıcıları arasında kıvrıla kıvrıla dans ediyordu. Birkaç saniye daha tereddüt etti, sonra dip taraftaki demir bir merdivene yöneldi.</p>

  <p>Polisler onu izledi. En alt basamağa indiklerinde, karanlık bir koridora girdiler, metal bir kapıyı geçip başka bir koridora ulaştılar, zemin sıkıştırılmış topraktandı. Rahatça ilerleyebilmek için hafifçe eğilmişlerdi. Tavandaki boruların arasından sarkan çıplak ampuller yollarını aydınlatıyordu. Her biri tek bir kanattan oluşan ve üzerlerinde tebeşirle yazılmış numaralar bulunan iki sıra ahşap kapıyla karşılaştılar. Kapıların ardından uğultular geliyordu.</p>

  <p>Rehberleri bir anda durdu ve yayları fırlamış eski bir somyanın arkasına gizlenmiş demir çubuğu aldı. İhtiyatlı adımlarla yürürken bir yandan da tavandaki borulara vuruyordu; borulardan kulakları sağır eden çınlamalar duyulmaya başladı.</p>

  <p>Aniden saklı düşman ortaya çıktı. Bir sürü sıçan, başlarının üstünde, döküm bir boruya yapışmış duruyordu. Paul adli tabibin sözlerini hatırladı: <i>İkinci kadının öldürülme biçimi oldukça farklı. Katilin... katilin canlı bir şey kullandığını düşünüyorum.</i></p>

  <p>Atölye şefi Türkçe bir küfür savurdu ve elindeki sopayı var gücüyle onlara doğru salladı; sıçanlar ortadan kayboldu. Şimdi tüm koridor çınlıyordu. Her kapı topukdemirleri üzerinde sarsılıyordu. Sonunda Tanoğlu 34 numaralı kapının önünde durdu.</p>

  <p>Omzuyla yüklendi, kapıyı zorlukla açtı. Aynı anda etrafı dikiş makinelerinin gürültüsü kapladı. Karşılarında metrekaresi daha küçük bir atölye duruyordu. Otuz kadar kadın makinelerinin arkasında oturmuş, kendi süratlerinden serseme dönmüş bir halde büyük bir hızla çalışıyordu. Fluoresans lambaların altında iki büklüm olmuş işçi kadınlar, ziyaretçilere aldırmadan, kumaş parçalarını dikiyordu.</p>

  <p>Odanın genişliği yirmi metrekare bile değildi ve havalandırması yoktu. İçerinin havası o kadar ağırlaşmıştı ki –boya kokusu, uçuşan kumaş partikülleri, çeşitli solventlerden yayılan pis kokular– insan zorlukla nefes alıyordu. Bazı kadınlar eşarplarıyla ağızlarını, burunlarını kapatmıştı. Bazılarının kucağında bebekler bile vardı. Atölyede çocuklar da çalışıyordu, giysi yığınlarının etrafında kümelenmişler, onları katlayıp karton kutulara yerleştiriyorlardı. Paul'ün soluğu kesilmeye başlamıştı. Kendini gecenin bir yarısı uyanarak gördüğü kâbusun gerçek olduğunu anlayan film kahramanları gibi hissediyordu.</p>

  <p>Schiffer, "Bay Namuslu" edasıyla konuştu:</p>

  <p>— İşte Sürelik Şirketi'nin gerçek yüzü! Günde on iki-on beş saat çalışma, bir günde, bir işçinin ürettiği binlerce parça. Bir, en fazla iki ekiple gerçekleştirilen Türk usulü "üç vardiya". Ve biz her mahzende hep aynı masalı dinliyoruz, evlat. (Gördüğü acımasız manzaranın tadını çıkarıyordu sanki.) Ama şunu da unutma: devlet bunları görmezden geliyor. Herkes gözlerini yummuş. Konfeksiyon sanayii bir tür kölelik düzeni.</p>

  <p>Türk, utanmış gibi davranmaya çalışıyor, ama öte yandan da gözleri gururla parlıyordu. Paul kadın işçilere baktı. Birkaç göz de ona kaçamak bakışlar attı, ama eller çalışmaya devam ediyordu, bizi kimse engelleyemez der gibi bir havaları vardı.</p>

  <p>Bu donuk yüzler ile kurbanların bıçak yaraları ve kanla kaplı yüzlerini mukayese etti. Katil yer altında çalışan bu kadınlara nasıl ulaşıyordu? Aralarındaki bu benzerliği nasıl keşfetmişti?</p>

  <p>Rakam avazı çıktığı kadar bağırarak, sorgulamaya kaldığı yerden devam etti:</p>

  <p>— Vardiya değişirken, üretilen mallar arabalara yükleniyor, değil mi?</p>

  <p>— Doğru.</p>

  <p>— Eğer bunlara, atölyeden çıkan işçileri de eklersek, sabahın altısında sokakta hiç de yabana atılmayacak sayıda insan oluyor. Ama kimse bir şey görmemiş, öyle mi?</p>

  <p>— Size yemin ederim.</p>

  <p>Yaşlı aynasız duvara dayandı:</p>

  <p>— Yemin etme. Senin Tanrın, benimkinden daha az bağışlayıcı. Diğer kurbanların patronlarıyla konuştun mu?</p>

  <p>— Hayır.</p>

  <p>— Yalan söylüyorsun, ama bir önemi yok. Bu seri cinayetler hakkında ne biliyorsun?</p>

  <p>— Kadınların işkence gördüğü, yüzlerinin parçalandığı söyleniyor. Başka bir şey bilmiyorum.</p>

  <p>— Hiçbir polis seni görmeye gelmedi mi?</p>

  <p>— Hayır.</p>

  <p>— Peki ya sizin adamlarınız, onlar ne bok yiyor?</p>

  <p>Paul ürperdi... Hiç bundan söz edildiğini duymamıştı. Demek mahallenin kendi güvenlik birimi bile vardı. Tanoğlu, makinelerin gürültüsünü bastırmak için bağırdı:</p>

  <p>— Bilmiyorum. Bir şey bulamadılar.</p>

  <p>Schiffer işçi kadınları gösterdi:</p>

  <p>— Ya onlar, onlar bu konuda ne düşünüyor?</p>

  <p>— Buradan dışarı çıkmak istemiyorlar. Hepsi korkuyor. Tanrı'ya sığınıyorlar. Mahallenin lanetlendiğini düşünüyorlar. Azrail, ölüm meleği burada!</p>

  <p>Rakam gülümsedi, adamın sırtına dostça vurdu ve kapıyı işaret etti:</p>

  <p>— Hah işte böyle! Nihayet inançlı iyi bir insan gibi davranmaya başladın...</p>

  <p>Koridora çıktılar. Paul de peşlerinden, kapıyı makine cehenneminin üzerine kapatmayı ihmal etmemişti. Boğuk bir hırıltı duyduğunda henüz kapıyı yeni kapatmıştı. Schiffer, Tanoğlu'nu borulara yapıştırmıştı.</p>

  <p>— Kızları kim öldürüyor?</p>

  <p>— Ben... ben, bilmiyorum.</p>

  <p>— Kimi koruyorsunuz, salak herifler?</p>

  <p>Paul müdahale etmedi. Schiffer'in daha fazla ileri gideceğini tahmin etmiyordu. Onurunu kurtarmak için öfkeyle bir yumruk daha indirdi. Tanoğlu cevap vermiyordu, gözleri yuvalarından fırlamıştı.</p>

  <p>Rakam adamı bıraktı, bir sarkaç gibi sallanan ampulün çiğ ışığı altında Tanoğlu'nun solumasının düzelmesini bekledi, sonra mırıldandı:</p>

  <p>— Tüm bunları unutacaksın Tanoğlu. Kimseye buraya yaptığımız ziyaretten tek kelime etmeyeceksin.</p>

  <p>Atölye şefi, Schiffer'e baktı. Yeniden aşağılık yüz ifadesini takınmıştı.</p>

  <p>— Çoktan unuttum, Müfettiş.</p>
</body>
</html>
