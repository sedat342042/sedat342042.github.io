<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>52</h2>

  <p>Reims'in doğusuna on kilometre mesafedeki Falmières Garı, kırlık alanın ortasında, raylar boyunca uzanan tek bir bloktan oluşuyordu. Ufkun siyahlığı ile gecenin sessizliği arasına sıkışmış, değirmentaşından salaş bir binaydı. Yine de, sarı feneri ve birbiri üzerine bindirilmiş camdan kapı sundurmasıyla binanın güven verici bir görünümü vardı. Kiremit kaplı çatısı, mavi ve beyaz, iki renge boyanmış duvarları, ahşap bariyerleri ona cilalı bir oyuncak, bir elektrikli tren dekoru havası veriyordu.</p>

  <p>Mathilde arabayı park alanında durdurdu.</p>

  <p>Eric Ackermann, kendisini bir garda bırakmalarını istemişti. "Herhangi birinde, ben başımın çaresine bakarım" demişti.</p>

  <p>Hastaneden ayrıldıktan sonra hiç kimse tek kelime etmemişti. Ama sessizliğin niteliği değişmişti. Kin, öfke, güvensizlik yok olmuştu; üç kaçak arasında bir tür tuhaf suç ortaklığı bile başlamıştı sanki.</p>

  <p>Mathilde motoru stop etti. Dikiz aynasından, arkada oturan nöroloğun solgun yüzünü gördü. Parlak, beyaz bir metali andırıyordu. Üçü de aynı anda arabadan çıktı.</p>

  <p>Dışarıda fırtına çıkmıştı. Şiddetli rüzgâr asfaltın üzerine gürültüyle çullanıyordu. Uzakta sivri bulutlar, mızraklı askerlerden oluşan bir ordu gibi uzaklaşıyor, ay, mavi etli iri bir meyve gibi bütün duruluğuyla ortaya çıkıyordu.</p>

  <p>Mathilde mantosunun önünü kapattı. Nemlendirici bir krem için her şeyi verebilirdi. Esen rüzgâr cildini kurutuyor, yüzündeki kırışıklıkları biraz daha derinleştiriyor gibi geliyordu.</p>

  <p>Üzeri çiçek resimleriyle süslü bariyere kadar yürüdüler, hâlâ konuşmuyorlardı. Soğuk Savaş döneminde, eski Berlin'deki bir köprüde yapılan casus değiş tokuşları geldi aklına; asla elveda denmezdi.</p>

  <p>Birden Anna sordu:</p>

  <p>— Ya Laurent?</p>

  <p>Bu soruyu Anvers Meydanı'ndaki otoparkta da sormuştu. Bu da hikâyesinin bir başka yanıydı: ihanete, yalanlara, acımasızlığa rağmen devam eden bir aşkın ifşası.</p>

  <p>Ackermann yalan söylemeyecek kadar yorgun ve bitkindi.</p>

  <p>— Açıkçası, hâlâ hayatta olması için çok az şansı var. Charlier arkasında hiçbir iz bırakmak istemeyecektir. Ve Heymes güvenilebilecek bir adam değildir. En ufak bir sorgulamada derhal öter. Bizzat kendini bile ele vermekten kaçınmaz. Karısının ölümünden sonra, o...</p>

  <p>Nörolog sustu. Birkaç saniye boyunca Anna rüzgâra karşı koydu, sonra omuzları çöktü. Tek kelime söylemeden geri döndü ve arabaya gitti.</p>

  <p>Mathilde, pardösüsüne sarılmış, havuç rengi dağınık saçları olan fasulye sırığına son bir kez dikkatle baktı.</p>

  <p>— Ya sen? diye sordu, neredeyse acıma dolu bir sesle.</p>

  <p>— Alsace'a gidiyorum. Bir sürü "Ackermann"ın arasında kaybolacağım.</p>

  <p>Alaylı alaylı sırıttı. Sonra abartılı bir coşkuyla ekledi:</p>

  <p>— Sonra da kendime gidecek başka bir yer bulacağım. Ben bir göçebeyim!</p>

  <p>Mathilde cevap vermedi. Çantasını göğsüne bastırmış iki yana sallanıyordu. Tıpkı fakültedeki gibi. Ackermann bir şey söylemek için dudaklarını araladı, tereddüt etti, sonra fısıltı halinde konuştu:</p>

  <p>— Yine de, her şey için teşekkürler.</p>

  <p>İşaretparmağını alnına götürdü, bir kovboy selamı verdi ve topukları üzerinde dönerek tenha gara doğru yürüdü; omuzlarını rüzgâra karşı vermişti. Tam olarak nereye gidiyordu? "Kendime gidecek başka bir yer bulacağım. Ben bir göçebeyim!"</p>

  <p>Bir ülkeden mi yoksa beynin yeni bir bölgesinden mi söz ediyordu.</p>
</body>
</html>
