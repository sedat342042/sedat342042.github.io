<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>44</h2>

  <p>Schiffer, karakolun kapısını bir omuz darbesiyle açtı.</p>

  <p>Bütün gözler bir anda ona döndü. Schiffer de aynı şekilde onlara baktı, ter içindeydi, adamları ürkütmüş olmanın keyfini çıkarıyordu. Muşamba yağmurluklarını giymiş iki grup polis karakoldan çıkmak üzereydi. Sırtlarında deri ceketleriyle teğmenler kırmızı kolluklarını takıyorlardı. Büyük bir operasyonun hazırlığı içindeydiler.</p>

  <p>Schiffer tezgâhın üzerinde bir yığın robot resim gördü. Paul Nerteaux 10. Bölge'deki bütün karakollara bunları normal birer el ilanı gibi dağıtmıştı, bir an bile bu işte kullanılan bir kaz olduğunu aklına getirmemişti. Yeniden ter boşandı, ama bu kez öfkedendi.</p>

  <p>Hiçbir şey söylemeden, birinci kata çıkan merdivenleri tırmandı. İki yanında kontrplak kapılar bulunan bir koridora daldı ve doğrudan üçüncü kapıya gitti.</p>

  <p>Beauvanier hiç değişmemişti. Geniş omuzlar, siyah deri bir ceket, Nike marka basket ayakkabıları. Gitgide polisler arasında yaygınlaşan tuhaf bir ifadeyle sırıtıyordu: gençlik ifadesi. Ellisine yaklaşıyordu, ama hâlâ inatla genç görünmeye çabalıyordu.</p>

  <p>Kemerini takmakla meşguldü, gece baskınına hazırlanıyor olmalıydı.</p>

  <p>— Schiffer? dedi şaşkın bir ses tonuyla. Burada ne arıyorsun?</p>

  <p>— Nasılsın, toraman oğlan?</p>

  <p>Cevap vermesine fırsat tanımadan, Schiffer onu ceketinin yakalarından yakaladı ve duvara yapıştırdı. Diğer polisler yardımına gelmişti bile. Beauvanier, adamları sakinleştirmek için, Schiffer'in omzunun üstünden seslendi:</p>

  <p>— Sorun yok çocuklar! Bir arkadaş!</p>

  <p>Schiffer, adamın kulağına fısıldadı:</p>

  <p>— Sema Gökalp. Geçen 13 Kasım. Gürdilek'in hamamı.</p>

  <p>Gözleri fal taşı gibi açıldı. Dudakları titredi. Schiffer, adamın kafasını hızla duvara çarptı. Polisler yeniden ileri doğru bir hamle yaptı. Elleriyle Beauvanier'yi omuzlarından sıkı sıkı tutuyordu, ama yüzbaşı gülümsemeye çalışarak polisleri durdurmak için bir el hareketi yapmaya muvaffak oldu:</p>

  <p>— Bir dost, size söyledim. Her şey yolunda!</p>

  <p>Polisler sakinleşti. Birkaç adım gerilediler. Sonunda kapı, istemeye istemeye de olsa, yavaş yavaş kapandı. Schiffer de Beauvanier'yi bıraktı ve bu kez daha sakin bir sesle sordu:</p>

  <p>— O kadını, yani tanığı ne yaptın? Onu nasıl ortadan yok ettin?</p>

  <p>— Aslanım, dedi. Sandığın gibi değil. Onun ortadan kaybolmasıyla benim hiçbir ilgim yok...</p>

  <p>Schiffer, onu daha iyi görebilmek için birkaç adım geriledi. Yüz hatları tuhaf bir biçimde yumuşaktı. Simsiyah saçları, masmavi gözleri olan bir kız yüzü gibi. Schiffer'e İrlandalı gençlik aşkını hatırlatmıştı: bir "Black-İrish", İrlandalıların klasik "kızıl saçlı ve beyaz tenli" ırkına ters düşen "siyah saçlı ve beyaz tenli" bir kızdı.</p>

  <p>Gençlik budalası polisin başında, siperliği ensesine çevrili bir beyzbol şapkası vardı, şüphesiz sokaklarda dolaşırken polis kimliğini gizlemek, sıradan bir insan gibi gözükmek için.</p>

  <p>Schiffer bir sandalye aldı ve Beauvanier'yi zorla oturttu:</p>

  <p>— Seni dinliyorum. Bütün ayrıntılarıyla anlatmanı istiyorum.</p>

  <p>Beauvanier'ye gülümsemeye çalıştı, ama başaramadı.</p>

  <p>— O gece, bir devriye arabası bir BMW'yle karşılaştı. Herifler Mavi Kapı Hamamı'ndan çıkıyordu ve...</p>

  <p>— Bunları biliyorum. Sen ne zaman olaya müdahale ettin?</p>

  <p>— Yarım saat sonra. Çocuklar telsizle beni aradı. Onlara Gürdilek'in orada katıldım. Olay Yeri İnceleme Bürosu'nun polisleriyle birlikte.</p>

  <p>— Kızı sen mi buldun?</p>

  <p>— Hayır. Ben gelmeden önce bulmuşlar. Islanmıştı. Orada kadınların hangi şartlarda çalıştığını biliyorsun. Bu...</p>

  <p>— Bana kızı tarif et.</p>

  <p>— Ufak tefek. Siyah saçlı. Çok zayıf. Dişleri takırdıyordu. Anlaşılmaz bir şeyler mırıldanıyordu. Türkçe.</p>

  <p>— Gördüklerini anlattı mı?</p>

  <p>— Hiçbir şey. Bizi görmüyordu bile. Kadın şoka girmişti.</p>

  <p>Beauvanier yalan söylemiyordu; sesi bunu doğruluyordu. Schiffer odanın içinde bir aşağı bir yukarı dolaşıyor, gözlerini ondan ayırmıyordu.</p>

  <p>— Sana göre, hamamda ne oldu?</p>

  <p>— Bilmiyorum. Sanırım bir haraç işi. Herifler gözdağı vermek için gelmişler.</p>

  <p>— Haraç almak mı? Gürdilek'ten? Buna kim kalkışabilir?</p>

  <p>Yüzbaşı deri ceketini düzeltti, yakalarını indirdi.</p>

  <p>— Türklerin işine akıl sır ermez. Belki mahalleye bir başka çete musallat olmuştur. Ya da Kürt gruplardır. Bu onların arasındaki bir mesele. Gürdilek şikâyette bile bulunmadı. Sadece zabıt tutmakla yetindik ve...</p>

  <p>Başka bir gerçek daha ortaya çıkmıştı. Mavi Kapı'nın adamları ne Zeynep'in kaçırılışından ne de Bozkurtlar'dan bahsetmişti. Beauvanier, bu olayın gerçekten bir haraç alma işi olduğuna inanıyordu. Kimse hamama yapılan bu basit "ziyaret" ile iki gün sonra bulunan ceset arasında bir bağ kurmamıştı.</p>

  <p>— Peki Sema Gökalp'i ne yaptın?</p>

  <p>— Karakolda ona bir eşofman ile bir battaniye verdik. Her tarafı titriyordu. Eteğinin iç kısmına tutturulmuş pasaportunu bulduk. Vizesi yoktu. Göçmen Bürosu'nu haberdar etmek gerekiyordu. Onlara faksla raporumu geçtim. İşimi sağlama almak için Beauvau Meydanı'ndaki müdürlüğe de bir tane yolladım. Beklemekten başka yapacak bir şey yoktu.</p>

  <p>— Sonra?</p>

  <p>Beauvanier derin bir iç çekti, boynunu kaşıdı:</p>

  <p>— Titremeleri devam ediyordu. Hatta daha da fazlalaşmıştı. Dişleri takırdıyor, hiçbir şey yiyemiyor ve içemiyordu. Sabaha karşı 5'te, onu Sainte-Anne Hastanesi'ne götürmeye karar verdim.</p>

  <p>— Neden çocuklar değil de sen karar verdin?</p>

  <p>— Onlar kızı kımıldayamaz hale getirip burada tutmak istiyordu. Ve sonra... Bilmiyorum. Bu kızda bir şeyler vardı. Bir "32 13" doldurdum ve kızı alıp götürdüm.</p>

  <p>Sustu. Ensesini kaşımaya devam ediyordu. Schiffer küçük, kırmızı kabartıları gördü. "Uyuşturucudan" diye düşündü.</p>

  <p>— Ertesi sabah, VPE'den çocuklara haber verdim. Onları Sainte-Anne'a yolladım. Öğlene doğru beni aradılar; kızı bulamamışlardı.</p>

  <p>— Kaçmış mı?</p>

  <p>— Hayır. Sabah 10'da polisler gelip onu götürmüşler.</p>

  <p>— Hangi polisler?</p>

  <p>— Bana inanmayacaksın.</p>

  <p>— Sen yine de anlat.</p>

  <p>— Nöbetçi doktorun söylediğine göre, DNAT'a bağlı polislermiş.</p>

  <p>— Terörle Mücadele Şubesi'nin polisleri mi?</p>

  <p>— Bizzat gidip kontrol ettim. Bir nakil emri göstermişler. Her şey kuralına uygun.</p>

  <p>Baba ocağına geri dönüşü şerefine böyle bir havai fişek gösterisi beklemiyordu. Çalışma masasının köşesine dayandı. Yaptığı her hareketle, sanki hâlâ etrafa nane kokuları saçıyordu.</p>

  <p>— Onlarla temas kurdun mu?</p>

  <p>— Denedim. Ama heriflerin ağzı çok sıkıydı. Anladığım kadarıyla, Beauvau Meydanı'na yolladığım raporu ele geçirmişlerdi. Sonra da Charlier gerekli emirleri vermişti.</p>

  <p>— Philippe Charlier mi?</p>

  <p>Yüzbaşı kafasını salladı. Schiffer tüm bu işittiklerine akıl sır erdiremiyordu. Charlier, Terörle Mücadele Şubesi'nin beş komiserinden biriydi. Schiffer'in 1977 yılında Asayiş Şubesi'nde görev yaparken tanıdığı Charlier hırslı, gözü yükseklerde olan bir polisti. Gerçek bir pislikti. Belki kendisinden bile daha habis bir herifti, ama daha az kaba olduğu kesindi.</p>

  <p>— Sonra?</p>

  <p>— Sonrası, hiç. Bir daha herhangi bir haber almadım.</p>

  <p>— Külahıma anlat.</p>

  <p>Beauvanier tereddüt etti. Alnında ter damlaları birikmişti. Önüne bakıyordu.</p>

  <p>— Ertesi gün, Charlier bizzat beni aradı. Bana olay hakkında bir yığın soru sordu. Kadın nerede bulunmuştu, durumu nasıldı gibi.</p>

  <p>— Ona ne cevap verdin?</p>

  <p>— Bildiğim her şeyi.</p>

  <p>"Yani hiçbir şey, geri zekâlı" diye düşündü Schiffer. Yüzbaşı devam etti:</p>

  <p>— Charlier bana bu dosyayla kendisinin ilgilendiğini söyledi. Savcılığa, Yabancılar Masası'na iletildiğini, her zamanki sürecin başlatıldığını belirtti. Çenemi kapamamı ima etmekten de geri kalmadı.</p>

  <p>— Peki ya hazırladığın rapor, hâlâ sende mi?</p>

  <p>Kaygı dolu yüzünü bir gülümseme kapladı.</p>

  <p>— Sen ne düşünüyorsun? Aynı gün gelip benden aldılar</p>

  <p>— Ya not defterin?</p>

  <p>Gülümseme kahkahaya dönüştü.</p>

  <p>— Hangi not defteri? Aslanım her şeyi sildiler. Telsiz konuşmalarının kayıtlarını bile. Tanığı ortadan kaldırdılar! Bu kadar basit ve açık.</p>

  <p>— Neden?</p>

  <p>— Nereden bileyim. Bu kız hiçbir şey söylemedi. Tamamen kafayı yemişti.</p>

  <p>— Peki sen, neden olayı örtbas ettin?</p>

  <p>Polis sesini alçalttı:</p>

  <p>— Mecburdum. Eski bir hikâye...</p>

  <p>Schiffer, Beauvanier'nin koluna dostça bir yumruk attı, sonra ayağa kalktı. Tüm bu bilgileri kafasında ölçüp biçiyordu, yeniden odanın içinde dolanmaya başlamıştı. Bu iş göründüğünden çok daha karmaşıktı, Sema Gökalp'ın DNAT tarafından kaçırılmasının ardında başka bir şey vardı. Seri cinayetlerle ve Bozkurtlar'la ilgisi olmayan bir şey. Ama tüm bunlar, bu tanığın araştırmasında taşıdığı önemi göz ardı etmesine neden olamazdı. Sema Gökalp'ı bulmak zorundaydı; çünkü o bir şeylere tanık olmuştu.</p>

  <p>— Göreve geri mi döndün? diye sordu Beauvanier.</p>

  <p>Schiffer ıslak pardösüsünü giydi, soruyu geçiştirdi. Çalışma masasının üstünde Nerteaux'nun hazırlattığı robot resimlerden birini gördü. Bir ödül avcısı edasıyla resmi aldı ve sordu:</p>

  <p>— Sainte-Anne Hastanesi'nde Sema'yla ilgilenen doktorun adını hatırlıyor musun?</p>

  <p>— Evet. Jean-François Hirsch. Bana yazdığı reçeteyle ilgili bilgi vermişti ve...</p>

  <p>Schiffer artık dinlemiyordu. Gözleri yeniden robot resme takıldı. Öldürülen üç kadının bir senteziydi. Geniş ve yumuşak yüz hatları kızıl saçlarının altında ışıldıyordu. Aklına bir Türk şiiri geldi:</p>

  <blockquote style="margin: 20px 0 20px 40px; border: none; padding: 0px;">
    <p>"Padişahın bir kızı varmış,<br />
    Ayın ondördü gibi güzelmiş..."</p>
  </blockquote>

  <p>Beauvanier bir soru sorma gafletinde bulundu:</p>

  <p>— Mavi Kapı olayının bu kadınla bir alakası olabilir mi?</p>

  <p>Schiffer robot resmi cebine koydu. Polisin kasketinin siperliğini tuttu ve düzeltti:</p>

  <p>— Eğer bir soru sorulacaksa, onu ben sorarım, "aslanım".</p>
</body>
</html>
