<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>56</h2>

  <p>Yeniden sessizlik.</p>

  <p>Yeniden küllerin yakıcı kokusu.</p>

  <p>Urnalar etrafa saçılmıştı, hepsinin kapakları açıktı.</p>

  <p>Yerlerde, dağınık bir halde, rengârenk plastik çiçekler vardı.</p>

  <p>Ceset, Mathilde'in birkaç santimetre önünde yatıyordu, kan içindeydi, beyni dağılmış, kafatası paramparça olmuştu. Bir eliyle bacağını tuttu, ama yerden kalkmaya mecali yoktu. Kalp atışları o kadar yavaşlamıştı ki, her iki atım arasındaki zaman aralığı her seferinde, işte bu son kalp atışı dedirtiyordu.</p>

  <p>— Gitmemiz lazım. Bekçiler gelmek üzeredir.</p>

  <p>Mathilde gözlerini ona çevirdi.</p>

  <p>Görüntüsü Mathilde'in yüreğini parçaladı.</p>

  <p>Anna'nın yüzü taş kesilmişti. Ölülerin külleri yüz hatlarının çukurluklarını kaplamış, çatlak çatlak kırış kırış bir görünüm vermişti. Buna karşılık yuvalarından farlayacakmış gibi duran gözleri çok canlıydı.</p>

  <p>Mathilde'in aklına cam saplı göz geldi; kusacaktı.</p>

  <p>Anna'nın elinde bir spor çantası vardı, mezar yuvasından almış olmalıydı.</p>

  <p>— Uyuşturucu boku yemiş, dedi. Ama buna ağlayacak zamanımız yok.</p>

  <p>— Kimsin sen? Tanrı aşkına, kimsin sen?</p>

  <p>Anna çantayı yere bıraktı ve açtı:</p>

  <p>— Yine de bize karşı hiç de kötü davranmamışlar, inan bana.</p>

  <p>Dolar ve euro destelerini aldı, hızla saydı sonra yeniden çantanın içine koydu.</p>

  <p>— Bu adam benim Paris'teki bağlantımdı, dedi. Uyuşturucuyu Avrupa'ya dağıtacak, dağıtım ağıyla ilgilenecek olan kişiydi.</p>

  <p>Mathilde gözlerini cesede çevirdi. Bir zamanlar gözün olduğu yerde şimdi kahverengimsi bir leke vardı. Adamın bir ismi olmalıydı, en azından mezar taşına yazılacak bir ismi:</p>

  <p>— Adı neydi?</p>

  <p>— Jean-Louis Schiffer. Bir polisti.</p>

  <p>— Bir polis mi, bağlantın bir polis miydi?</p>

  <p>Anna cevap vermedi. Çantanın dibinden bir pasaport çıkardı, hızla yapraklarını karıştırdı. Mathilde cesede doğru yaklaştı:</p>

  <p>— Siz... Siz ortak mıydınız?</p>

  <p>— O beni hiç görmemişti, ama ben onun yüzünü tanıyordum. Birbirimiz tanımak için aramızda kararlaştırdığımız bir işaret vardı. Haşhaş çiçeği biçiminde bir broş. Ayrıca bir de parola belirlemiştik: dört hilal.</p>

  <p>— Bunun anlamı ne?</p>

  <p>— Boş ver.</p>

  <p>Bir dizi yerde, çantanın içini karıştırmaya devam ediyordu. Bir sürü şarjör buldu. Mathilde kuşkulu gözlerle onu izliyordu. Yüzü, kurumuş çamurdan bir maskeyle kaplı gibiydi; kilden yapılmış bir ayin maskesiyle. Anna'da insani hiçbir şey yoktu.</p>

  <p>— Ne yapmayı düşünüyorsun? diye sordu Mathilde.</p>

  <p>Genç kadın doğruldu ve belinden bir tabanca çıkardı; mezar yuvasında bulduğu otomatik olmalıydı. Kabzanın üstündeki düğmeye basıp boş şarjörü çıkardı. Hareketlerinden bu işlere talimli olduğu anlaşılıyordu:</p>

  <p>— Gitmeyi. Paris'te benim için artık gelecek yok.</p>

  <p>— Nereye?</p>

  <p>Tabancaya yeni bir şarjör taktı.</p>

  <p>— Türkiye'ye.</p>

  <p>— Türkiye'ye mi? Ama neden? Eğer oraya gidersen, seni bulurlar.</p>

  <p>— Nereye gitsem, beni bulurlar. Kaynağı kurutmam gerekiyor.</p>

  <p>— Kaynağı mı?</p>

  <p>— Bu düşmanlığın kaynağını. Bu kinin kökenini. İstanbul'a dönmem gerek. Onları şaşırtmalıyım. Oraya gideceğimi asla düşünmezler.</p>

  <p>— "Onlar" kim?</p>

  <p>— Bozkurtlar. Er veya geç, yeni yüzümü öğreneceklerdir.</p>

  <p>— Peki sonra? Saklanabileceğin binlerce yer var.</p>

  <p>— Hayır. Yeni yüzümü keşfettikleri andan itibaren, nereye gidersem gideyim beni bulurlar.</p>

  <p>— Neden?</p>

  <p>— Çünkü şefleri yeni yüzümü gördü, tamamen farklı bir ortamda.</p>

  <p>— Hiçbir şey anlamıyorum.</p>

  <p>— Bir kez daha tekrarlıyorum; tüm bunları unut! Ölene kadar beni takip edeceklerdir. Onlar için bu, sıradan bir anlaşma değildi. Bu işi bir onur meselesi yapacaklardır. Ben onlara ihanet ettim. Yeminime ihanet ettim.</p>

  <p>— Hangi yemin? Neden söz ediyorsun?</p>

  <p>Mathilde, soluk almakta güçlük çektiğini hissetti, kan dolaşımı yavaşlamıştı. Anna diz çöktü ve onu omuzlarından tuttu. Yüzünün rengi solmuştu, ama konuşmaya başladığında, dudaklarının arasından pembe dili görünüyordu, neredeyse ışıl ışıldı.</p>

  <p>Ağzı çiğ bir et parçasıydı sanki.</p>

  <p>— Hayattasın ve bu bir mucize, dedi yumuşak bir sesle. Her şey bittiğinde sana yazacağım. İsimleri, ayrıntıları, her şeyi sana vereceğim. Gerçeği bilmeni istiyorum, zamanı geldiğinde. Bu iş sona erdiğinde sen de güvende olacaksın.</p>

  <p>Mathilde cevap vermedi, ürkmüş, afallamıştı. Birkaç saat boyunca, bu genç kadını kendi canı gibi korumuştu. Kendi kızı, kendi yavrusu gibi.</p>

  <p>Ama gerçek olan tek bir şey vardı: o bir katildi.</p>

  <p>Şiddet yanlısı, acımasız bir varlıktı.</p>

  <p>Vücudunun alt tarafından iğrenç bir koku geliyordu. Bu boktan yerde bir bok birikintisinin içinde yatıyordu. Gevşeyen bağırsaklarının saldığı yeşil bir ıslaklığın içinde.</p>

  <p>O anda, gebelik düşüncesi soluğunu kesti.</p>

  <p>Evet; bu gece bir canavar doğurmuştu.</p>

  <p>Anna yeniden doğruldu, spor çantasını yerden aldı.</p>

  <p>— Sana yazacağım. Söz veriyorum. Her şeyi açıklayacağım.</p>

  <p>Küllerin arasında gözden kayboldu.</p>

  <p>Mathilde bir süre hareketsiz kaldı, gözlerini boş galeride gezdirdi.</p>

  <p>Uzaktan, mezarlığın sirenleri duyuluyordu.</p>
</body>
</html>
