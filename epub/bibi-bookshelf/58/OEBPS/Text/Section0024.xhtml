<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>18</h2>

  <p>— Anlamıyorum. Tam olarak ne tür bir ameliyat sizi ilgilendiriyor.</p>

  <p>Didier Laferrière, donuk yüz hatlarına sahip, kıvırcık gri saçlı, ufak tefek bir adamdı; görüntüsü vurgusuz sesiyle bağdaşıyordu. Kibar, ölçülü, kimi zaman da anlaşılmaz el kol hareketleri yapan bir adam. Pirinç kâğıdından bir duvarın arkasından konuşuyor gibiydi. Anna, eğer kendisini ilgilendiren bilgileri almayı istiyorsa bu duvarı delmesi gerektiğini anladı.</p>

  <p>— Henüz tam olarak ne olduğunu bilmiyorum, dedi Anna. Öncelikle, bir yüzü değiştirmeyi sağlayan ameliyatları öğrenmek istiyorum.</p>

  <p>— Ne dereceye kadar değiştirmek?</p>

  <p>— Tamamen.</p>

  <p>Cerrah, bir uzman havasıyla anlatmaya başladı:</p>

  <p>— Yüzde önemli değişiklikler yapmak için, öncelikle kemik yapısından işe başlamak gerekir. İki temel teknik vardır. Çıkıntılı hatları yumuşatmak için tıraşlama yöntemi ve tam tersine var olan bazı bölgeleri değerlendirmek için kemik nakli yöntemi.</p>

  <p>— Tam olarak nasıl yapıyorsunuz?</p>

  <p>Adam derin bir soluk aldı, bir süre düşünüyormuş gibi yaptı. Muayenehanesi boştu. Pencerelerdeki storlar kapalıydı. Zayıf bir ışık Asya tarzı mobilyaları yalıyordu. İçeriye, kiliselerdeki günah çıkarma yerlerinin havası hâkimdi.</p>

  <p>— Tıraşlama yönteminde, dedi. Derinin altına girerek kemikteki çıkıntıları azaltıyoruz. Nakil yönteminde ise, önce parçalar alıyoruz, genellikle de kafatasının tepesinden, yankafa kemiğinden, sonra bunları saptadığımız bölgelere monte ediyoruz. Bazen de protez kullanıyoruz.</p>

  <p>Ellerini iki yana açtı, sesi yumuşadı:</p>

  <p>— Her şey mümkün. Tek amaç sizi tatmin etmek.</p>

  <p>— Bu müdahaleler neticesinde iz kalır, değil mi?</p>

  <p>Adam hafifçe gülümsedi:</p>

  <p>— Pek sayılmaz. Endoskopi yöntemiyle çalışıyoruz. Dokuların altına optik borular ve mikroaygıtlarla giriyoruz. Sonra ekranda görerek çalışıyoruz. Bu nedenle yara izleri belli olmayacak kadar küçük.</p>

  <p>— Bu yaraların fotoğraflarını görebilir miyim?</p>

  <p>— Elbette. Ama en baştan başlayalım, ister misiniz? Birlikte sizi ilgilendiren ameliyat tipini belirleyelim, arzu ediyorum.</p>

  <p>Anna, bu adamın kendisine, en ufak bir izin bile görülmediği rötuşlu klişeler göstereceğini anladı. Konuşmanın yönünü değiştirdi:</p>

  <p>— Peki burun? Burun için ne gibi operasyonlar yapılabiliyor?</p>

  <p>Doktorun alnı kırıştı, kuşkulanmıştı. Anna'nın burnu düzgün, dar ve ufaktı. Değişiklik gerektiren bir şey yoktu.</p>

  <p>— Burnunuzda da bir değişiklik istiyor musunuz?</p>

  <p>— Bütün olasılıkları göz önünde bulundururum. Bu kısımla ilgili neler yapabiliyorsunuz?</p>

  <p>— Bu alanda büyük bir ilerleme kaydettik. Kelimenin tam anlamıyla hayallerinizin burnunu yapabiliyoruz. İsterseniz burnunuzun bütün hatlarını birlikte çizerek oluşturabiliriz. Bu konuda bize yardımcı olacak bilgisayar programı...</p>

  <p>— Peki cerrahi anlamda, ne tür teknikler kullanıyorsunuz?</p>

  <p>Doktor, gömlek yerine giydiği beyaz spencer'in içinde kıpırdandı.</p>

  <p>— Bu bölgeyi yumuşattıktan sonra...</p>

  <p>— Nasıl? Kıkırdakları kırarak, değil mi?</p>

  <p>Bir kez daha gülümsedi, ama artık meraklı gözlerle bakıyordu. Didier Laferrière, Anna'nın niyetini anlamaya çalışıyordu.</p>

  <p>— Kuşkusuz oldukça radikal olan bu işlemi uygulamamız gerekir. Ama her şey anestezi altında yapılıyor?</p>

  <p>— Sonra, sonra ne yapıyorsunuz?</p>

  <p>— Kemikleri ve kıkırdakları kararlaştırdığımız profile göre yerleştiriyoruz. Bir kez daha tekrar ediyorum: her şeyi istediğiniz gibi yapabilirim.</p>

  <p>Anna konuşmanın hâkimiyetini bırakmıyordu:</p>

  <p>— Bu tür bir operasyon iz bırakır, değil mi?</p>

  <p>— Hayır. En ufak bir iz bile kalmaz. Burun deliklerinden içeri aletler sokulur. Deriyle hiçbir temasımız olmaz.</p>

  <p>— Peki lifting için, diye sordu. Hangi tekniği kullanıyorsunuz?</p>

  <p>— Daima endoskopi. Deriyi ve kasları çok küçük penslerle çekiyoruz.</p>

  <p>— Öyleyse bu teknikte de iz kalmıyor değil mi?</p>

  <p>— Bir izin gölgesi bile söz konusu değil. Kulak memesinin üstünden giriyoruz. Burası tamamen bu işe müsait bir bölge. (Elini salladı.) Bu yara izi işini unutun: bunların hepsi eskide kaldı.</p>

  <p>— Ya liposuccion?</p>

  <p>Dider Laferrière kaşlarını çattı:</p>

  <p>— Bana yüz demiştiniz?</p>

  <p>— Boyun bölgesine de liposuccion yapılıyor, değil mi?</p>

  <p>— Evet, doğru. Ayrıca bu en kolay uygulanabilen operasyonlardan biridir.</p>

  <p>— İz bırakıyor mu?</p>

  <p>Bu soru artık çok fazlaydı. Doktor düşmanca bir tavır takındı:</p>

  <p>— Anlamıyorum, sizi ilgilendiren estetik iyileştirmeler mi yoksa yara izleri mi?</p>

  <p>Anna soğukkanlılığını yitirdi. Bir an, sanat galerisinde olduğu gibi paniğe kapıldığını hissetti. Bütün vücudunu ateş bastı, boynundan alnına kadar kıpkırmızı olmuş olmalıydı.</p>

  <p>Bir şeyler mırıldandı, kelimeleri doğru düzgün bir araya getiremiyordu:</p>

  <p>— Özür dilerim. Ben çok korkuyorum. Ben... Ben memnun olacağım... Yani, karar vermeden önce estetik ameliyatlara ait fotoğrafları görmekten memnun olacağım.</p>

  <p>Laferrière'in sesi biraz yumuşadı: demli bir çaya konulan bir miktar bal gibi.</p>

  <p>— Bu söz konusu bile olamaz. Bunlar çok çarpıcı fotoğraflardır. Biz şu an sadece sonuçlar üzerinde konuşalım, anlıyor musunuz? Gerisi, benim işim.</p>

  <p>Anna koltuğun kollarını sıktı. Öyle ya da böyle bu doktordan gerçeği öğrenmeliydi.</p>

  <p>— Gözlerimle bana ne yapacağınızı görmeden, asla ameliyat olmayacağım.</p>

  <p>Doktor ayağa kalktı, özür belirten bir hareket yaptı.</p>

  <p>— Çok üzgünüm. Bu tip bir ameliyata psikolojik olarak hazır olduğunuzu sanmıyorum.</p>

  <p>Anna oturduğu yerden kıpırdamadı.</p>

  <p>— Sakladığınız şey nedir?</p>

  <p>Laferrière donup kaldı.</p>

  <p>— Sizden özür diliyorum.</p>

  <p>— Size yara izlerinden söz ediyorum. Bana söz konusu bile olmadığını söylüyorsunuz. Size ameliyat fotoğraflarını görmek istediğimi söylüyorum. Reddediyorsunuz. Sakladığınız şey nedir?</p>

  <p>Doktor eğildi ve iki yumruğuyla masanın üzerine abandı:</p>

  <p>— Günde yirmiden fazla kişiyi ameliyat ediyorum, Hanımefendi. Salpêtrière Hastanesi'nde plastik cerrahi dersi veriyorum. Bu, insanların yüzlerini iyileştirerek onları mutlu etmeye dayanan bir meslektir. Bu mesleğin amacı bisturi yaralarından söz ederek veya kırılmış kemiklerin fotoğraflarını göstererek insanları ruhen travmaya uğratmak değildir. Ne aradığınızı bilmiyorum, ama adresi şaşırdığınızdan eminim.</p>

  <p>Anna, doktorun bakışlarını yakaladı:</p>

  <p>— Siz bir yalancısınız.</p>

  <p>Lafferrière doğruldu, kuşku dolu bir kahkaha attı:</p>

  <p>— Ne... ne?</p>

  <p>— Çalışmanızı göstermeyi reddediyorsunuz. Elde ettiğiniz sonuçlar hakkında yalan söylüyorsunuz. Sizin bir sihirbaz olduğunuza inanmamı istiyorsunuz, ama bir dolandırıcıdan başka bir şey değilsiniz. Mesleğinizdeki yüzlercesi gibi.</p>

  <p>"Dolandırıcı" kelimesi beklenen etkiyi yaptı. Laferrière'in suratı, karanlıkta parlayacak kadar beyazlaştı. Arkasını döndü ve panjurlu bir dolabı açtı. İçinden naylon föylü bir klasör çıkardı ve hışımla masanın üzerine koydu.</p>

  <p>— Görmek istediğiniz bu mu?</p>

  <p>Klasörü açıp ilk fotoğrafı gösterdi. Bir eldiven gibi ters yüz edilmiş bir yüz, kan dindirici penslerle deri etten ayrılmıştı.</p>

  <p>— Yoksa bu mu?</p>

  <p>İkinci resmi çıkardı: kıvrılmış dudaklar, bir makas kan içindeki dişetlerini kesiyordu.</p>

  <p>— Belki de bu, ha?</p>

  <p>Üçüncü fotoğraf: küçük bir çekiçle burun deliklerinden birinin içine çivi çakılıyordu. Anna resme bakmak için kendini zorladı, midesi bulanmıştı.</p>

  <p>Bir sonraki fotoğrafta bir bisturi, yuvasından fırlamış gibi duran bir gözün gözkapağını kesiyordu.</p>

  <p>Anna kafasını kaldırdı. Doktoru tuzağa düşürmeyi başarmıştı, artık devam etmeye gerek yoktu.</p>

  <p>— Bu tip operasyonlar sonucunda hiçbir iz kalmaması imkânsız, dedi.</p>

  <p>Laferrière içini çekti. Yeniden dolabını karıştırdı, sonra masanın üzerine ikinci bir klasör koydu. Bitkin bir sesle ilk fotoğrafı yorumladı:</p>

  <p>— Bir alın düzgünleştirme operasyonu. Endoskopi yöntemiyle. Ameliyattan dört ay sonra.</p>

  <p>Anna dikkatle operasyon geçirmiş yüzü inceledi. Aslında, saç diplerinden aşağıya doğru her biri on beş milimetre uzunluğunda üç çizgi vardı. Doktor sayfayı çevirdi:</p>

  <p>— Kemik naklinde kullanılmak üzere yankafa kemiğinden parça alma operasyonu. Müdahaleden iki ay sonra.</p>

  <p>Fotoğraf, saçları yeni uzamış bir kafayı gösteriyordu, saçların altından "S" biçimindeki pembemsi yara izi net olarak görünüyordu.</p>

  <p>— Saçlar hemen yarayı örter, diye ekledi, zaten bir süre sonra da iz tamamen yok olur.</p>

  <p>Sayfayı çevirdi:</p>

  <p>— Endoskopi yöntemiyle üçlü lifting. Deri altı dikişi, eriyen iplik. Bir ay sonra, hemen hemen hiçbir iz kalmaz.</p>

  <p>Sayfada bir kulağın önden ve profilden iki fotoğrafı yer alıyordu. Anna kulakmemesinin üst kısmında belli belirsiz zikzak biçiminde bir iz gördü.</p>

  <p>— Boyun liposuccion'ı, dedi Laferrière, yeni bir fotoğrafı gösterirken. Operasyondan iki buçuk ay sonra. Burada gördüğünüz çizgi kaybolacak. Bu en az iz bırakan bir operasyondur.</p>

  <p>Bir sayfa daha çevirdi ve kışkırtıcı, neredeyse sadistçe bir ses tonuyla devam etti:</p>

  <p>— Tümünü görmek isterseniz, işte elmacıkkemiği nakli yapılmış bir yüzün skanografisi. Deri altındaki ameliyat izleri asla kaybolmaz...</p>

  <p>En etkili resim buydu. Kemikli kısmında vidalar ve ganklar bulunan maviye çalan bir ölü kafası.</p>

  <p>Anna klasörü kapattı.</p>

  <p>— Size teşekkür ederim. Görmek istediğim kesinlikle buydu.</p>

  <p>Doktor masanın çevresini dolaştı, hâlâ bu ziyaretin ardındaki gizemli amacı anlamaya çalışıyordu.</p>

  <p>— Ama... ama yani, anlamıyorum, ne istiyorsunuz?</p>

  <p>Anna ayağa kalktı ve yumuşak siyah renkli mantosunu giydi. İlk kez gülümsedi:</p>

  <p>— Düşünüp karar vermem gerekiyor.</p>
</body>
</html>
