<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>43</h2>

  <p>Türk mahallesinde onun hikâyesini bilmeyen yoktu. 1961'de çift hazneli bir tankerle Avrupa'ya gelmişti. Onu ve yol arkadaşlarını bu ikinci hazneye yerleştirmişler ve somunlu vidalarla sıkıca kapattıktan sonra tanker Anadolu'dan yola çıkmıştı. Ve kaçak yolcular, bu şekilde, ışıksız ve havasız uzun bir süre yaklaşık kırk sekiz saat yolculuk yapmıştı.</p>

  <p>Sıcaktan, havasızlıktan nefes almakta güçlük çekiyorlardı. Sonra, Bulgaristan dağlarını geçerken, soğuk, metal haznenin de etkisiyle, iliklerine kadar işlemişti. Ama gerçek cehennem azabını Yugoslavya sınırında yaşamışlardı, tankere yüklenen kadmiyum asit sızdırmaya başlamıştı.</p>

  <p>Yavaş yavaş, zehirli buhar, içinde bulundukları metal tabuta doluyordu. Türkler bağırmış, metal haznenin duvarlarına vurmuş, ama tanker yoluna devam etmişti. Talat, gidecekleri yere varmadan kimsenin onları dışarı çıkarmayacağını anlamıştı, bağırmak, hareket etmek asidin tahribatını artırmaktan başka bir işe yaramayacaktı.</p>

  <p>Mümkün olduğunca az nefes alarak, kımıldamadan durmuştu.</p>

  <p>İtalya sınırında, kaçaklar el ele tutuşmuş ve dua etmeye başlamıştı. Alman sınırına vardıklarındaysa çoğu ölmüştü. Nancy'de kaçak yolcuları indirmek için duran şoför, sidiğe ve boka bulanmış otuz cesetle karşılaşmıştı, hepsinin ağzı son bir nefes almak ister gibi bir karış açıktı.</p>

  <p>Sadece içlerinden biri, genç bir adam yaşıyordu. Ama solunum sistemi harap olmuştu. Solukborusu, gırtlağı, burun delikleri ciddi bir şekilde kavrulmuştu, tedavisi imkânsızdı; delikanlı bir daha asla koku alamayacaktı. Ses telleri de onarılmaz derecede tahriş olmuştu; bundan böyle sesi zımpara kâğıdı gibi hışırtılı çıkacaktı. Solunuma gelince, akciğerlerinde kronik bir iltihap vardı; sürekli olarak sıcak ve nemli buhar solumak zorundaydı.</p>

  <p>Hastanede, doktor, bu üzücü tabloyu genç göçmene açıklamak ve on gün zarfında bir charter uçağıyla İstanbul'a yollanacağını bildirmek için bir tercüman çağırmıştı. Üç gün sonra Talat Gürdilek, suratı bir mumya gibi bandajlı bir şekilde hastaneden kaçtı ve yürüyerek başkente ulaştı.</p>

  <p>Talat Gürdilek hep inhalatörüyle birlikte dolaştı. Genç bir atölye şefiyken onu hiç yanından ayırmaz, konuşurken sürekli ilaç püskürtürdü. Daha sonra tarazlı sesini biraz daha boğuklaştıran saydam bir maske takmaya başlamıştı. Rahatsızlığı gitgide kötüleşiyor, ama maddi olanakları da artıyordu. 80'lerin sonunda Gürdilek, Faubourg-Saint-Denis Sokağı'ndaki Mavi Kapı Hamamı'nı açmış, kendisi için özel bir oda yaptırmayı da ihmal etmemişti. Burası onun için, dev bir akciğer, mentollü balsofümin buharıyla dolu bir sığınaktı.</p>

  <p>— Selamünaleyküm Talat. Yıkanırken seni rahatsız ettiğim için üzgünüm.</p>

  <p>Adam bir kahkaha daha attı, her yanı buharla kaplıydı:</p>

  <p>— Aleykümselam Schiffer. Ölülerin arasından geri mi döndün?</p>

  <p>Türk'ün sesi, bir söğüt dalı gibi havada ıslık çaldı.</p>

  <p>— Beni ölüler gönderdi demek, daha doğru olur.</p>

  <p>— Seni bekliyordum.</p>

  <p>Schiffer pardösüsünü çıkardı (terden sırılsıklamdı), sonra havuzun basamaklarını indi.</p>

  <p>— Bugünlerde herkes beni bekliyor. Cinayetler hakkında bana ne söyleyebilirsin?</p>

  <p>Türk derin bir iç çekti. Metal sürtünmesi gibi bir ses duyuldu:</p>

  <p>— Ülkemden ayrılırken annem arkamdan su dökmüştü. Yolda bahtımın açık olması, tez gidip tez dönmem için. Ama asla geri dönmedim kardeşim. Paris'te kaldım ve her şeyin hep kötüye gittiğini gördüm. Burada artık hiçbir şey eskisi gibi değil.</p>

  <p>Schiffer, adamdan en fazla iki metre uzaktaydı ama, hâlâ yüzünü seçemiyordu.</p>

  <p>— "Gurbetlik zor zanaat" demiş şair. Ve benim için gitgide daha zorlaşıyor. Eskiden bize köpek muamelesi yaparlardı. Bizi sömürürler, hakkımızı gasp ederler, tutuklarlardı. Şimdi de kadınlarımızı öldürüyorlar. Bu nerede sona erecek?</p>

  <p>Schiffer'in bu martavallara karnı toktu.</p>

  <p>— Sınırları sen belirliyorsun, diye karşılık verdi. Senin bölgenden üç işçi kadın öldürüldü, hatta içlerinden biri senin atölyende çalışıyordu; bu oldukça dikkat çekici.</p>

  <p>Gürdilek belli belirsiz bir hareket yaptı. Karanlıkta kalan omuzları kömür tepelerini andırıyordu.</p>

  <p>— Fransa topraklarındayız. Bizi koruması gereken sizin polisleriniz.</p>

  <p>— Bırak da güleyim. Bozkurtlar burada ve sen bunu biliyorsun. Kimi arıyorlar? Ve neden?</p>

  <p>— Bilmiyorum.</p>

  <p>— Hayır bilmek istemiyorsun.</p>

  <p>Bir sessizlik oldu. Gürdilek'in soluk alışları hâlâ kaygı vericiydi.</p>

  <p>— Ben bu mahallenin patronuyum. Ülkemin değil. Bu işin kökeni Türkiye'ye dayanıyor.</p>

  <p>— Onları kim yolladı? diye sordu, bu kez daha sert bir sesle. İstanbul'daki gruplar mı? Antepli aileler mi? Lazlar mı? Kim?</p>

  <p>— Schiffer, bilmiyorum. Yemin ederim.</p>

  <p>Polis ona doğru ilerledi. Aynı anda havuzun kenarında, buhar dumanının içinde ayak sesleri duyuldu: korumalar. Hemen olduğu yerde kaldı, hâlâ Gürdilek'in yüz hatlarını ayırt edemiyordu. Sadece omuzlarının bir kısmını, ellerini ve gövdesini görüyordu. Mat, siyah, suyun etkisiyle krepon kâğıdı gibi buruşmuş bir cilt.</p>

  <p>— Yani bu cinayetlere seyirci mi kalacaksın?</p>

  <p>— İşleri hale yola koyduklarında sona erecektir, yani kızı bulduklarında.</p>

  <p>— Ya da ben kızı bulduğumda.</p>

  <p>Siyah omuzları titredi.</p>

  <p>— Şimdi gülme sırası bende. Bu iş senin harcın değil, dostum.</p>

  <p>— Bu konuda bana kim yardımcı olabilir?</p>

  <p>— Kimse. Eğer bir şey bilen biri olsa çoktan söylerdi. Ama sana değil. Onlara. Mahalleli sadece huzur istiyor.</p>

  <p>Schiffer bir an düşündü. Gürdilek doğru söylüyordu. Bu, en başından beri onun aklını meşgul eden bir sırdı. Bu kadın, onu ihbar etmeyi kafasına koymuş mahalleliden bugüne kadar kurtulmayı nasıl başarmıştı? Ve neden Kurtlar onu hâlâ mahallede arıyordu? Onun yakınlarda bir yerlerde saklandığından nasıl bu kadar emin olabiliyorlardı?</p>

  <p>Konuyu değiştirdi:</p>

  <p>— Senin atölyende, olay nasıl oldu?</p>

  <p>— O sırada ben Münih'teydim ve...</p>

  <p>— Bu kadar saçmalık yeter, Talat. Bütün ayrıntıları istiyorum.</p>

  <p>Türk kaderine boyun eğen biri gibi iç geçirdi:</p>

  <p>— Buraya, atölyeye paldır küldür geldiler. 13 Kasım gecesi.</p>

  <p>— Saat kaçta?</p>

  <p>— Gecenin 2'sinde.</p>

  <p>— Kaç kişiydiler?</p>

  <p>— Dört.</p>

  <p>— Yüzlerini gören biri var mı?</p>

  <p>— Kar başlığı takmışlardı. Kızların söylediğine göre tepeden tırnağa silahlıymışlar. Tüfekler. Tabancalar. Aklına ne gelirse.</p>

  <p>Adidas ceketli adam da aynı şeyleri söylemişti. Komando elbiseli adamlar Paris'in göbeğinde cirit atıyordu. Kırk yıllık meslek hayatında, böyle çılgınca bir şey görmemişti. Bu kadın böyle bir müfrezeyi gerektirecek ne yapmıştı?</p>

  <p>— Devam et, diye mırıldandı Schiffer.</p>

  <p>— Kızı almışlar, sonra etrafa ateş açmışlar. Her şey üç dakika içinde olup bitmiş.</p>

  <p>— Atölyeye girince, kızı hemen nasıl tanımışlar?</p>

  <p>— Ellerinde bir fotoğraf varmış.</p>

  <p>Schiffer bir adım geri çekildi ve buharın içinde, dersini ezberlemiş çocuk gibi anlatmaya başladı:</p>

  <p>— Adı Zeynep Turna. Yirmi yedi yaşında. Birol Turna'yla evliymiş. Çocuğu yok. Fidélité Sokağı, 34 numarada oturuyormuş. Gaziantep kökenli. 2001 Eylül'ünden beri Paris'teymiş.</p>

  <p>— Dersini iyi ineklemişsin, kardeşim. Ama bu kez, bir sonuç elde edemeyeceksin.</p>

  <p>— Kocası nerde?</p>

  <p>— Türkiye'ye geri döndü.</p>

  <p>— Ya diğer işçi kadınlar?</p>

  <p>— Bu işi unut. Bu tür boktan işler sana göre değil.</p>

  <p>— Bilmece gibi konuşmaktan vazgeç.</p>

  <p>— Bizim zamanımızda, her şey çok basit ve açıktı. Kampların sınırları belliydi. Bu sınırlar artık yok.</p>

  <p>— Açık konuş, pislik herif!</p>

  <p>Talat Gürdilek kısa bir mola verdi. Buhar dumanı hâlâ siluetini gizliyordu. Sonra tükürür gibi konuştu:</p>

  <p>— Eğer daha fazla şey öğrenmek istiyorsan, polise sor.</p>

  <p>Schiffer ürperdi:</p>

  <p>— Polis mi? Hangi polis?</p>

  <p>— Tüm bunları, Louis-Blanc Karakolu'ndan gelenlere anlattım.</p>

  <p>Nane kokusu bir anda çok daha fazla yakıcı geldi.</p>

  <p>— Ne zaman?</p>

  <p>Gürdilek oturduğu fayans blok üzerinde öne doğru eğildi:</p>

  <p>— Beni iyi dinle, Schiffer; bir daha tekrar etmeyeceğim. Kurtlar o gece buradan ayrıldıktan sonra bir devriye arabasıyla karşılaştı. Kısa bir takip oldu. Ama katiller sizin çocukları atlattı. Ardından da aynasızlar atölyeye gelip, etrafa şöyle bir baktılar.</p>

  <p>Schiffer, ne yapacağını, ne diyeceğini bilemez bir halde bu önemli ve beklenmedik açıklamayı dinliyordu. Bir an, Nerteaux'nun bu olayı kendisinden saklamış olduğunu düşündü. Ama, böyle düşünmesine hiçbir sebep yoktu. Çaylağın bundan haberi yoktu, hepsi o kadar.</p>

  <p>Talat anlatmaya devam ediyordu:</p>

  <p>— Bu arada benim kızlar çoktan tabanları yağlamıştı. Polisler sadece atölyedeki hasarla ilgilendi. Atölye şefi onlara ne kaçırma olayından ne de komando giysili heriflerden bahsetti. Aslında, kızı bulmamış olsalardı hiçbir şeyden söz etmeyecekti.</p>

  <p>Schiffer irkildi:</p>

  <p>— Kız mı?</p>

  <p>— Polisler, hamamın dip tarafında, makine dairesine gizlenmiş bir kadın işçi buldu.</p>

  <p>Schiffer kulaklarına inanamıyordu. Demek bu kadın baskına en başından beri tanık olmuş ve Bozkurtlar'ı görmüştü. Ve bu kadın 10. Bölge polisleri tarafından sorgulanmıştı. Peki nasıl oluyorda da Nerteaux'nun böyle bir şeyden haberi yoktu? Ama artık kesin olan bir şey vardı: karakol polisleri bu olayı sumen altı etmişti; kahrolası herifler.</p>

  <p>— Bu kadın; adı neydi?</p>

  <p>— Sema Gökalp.</p>

  <p>— Yaşı?</p>

  <p>— Otuzlarında.</p>

  <p>— Evli mi?</p>

  <p>— Hayır. Bekâr. Tuhaf bir kızdı. Hep yalnızdı.</p>

  <p>— Nereliydi?</p>

  <p>— Gaziantep.</p>

  <p>— Zeynep Turna gibi mi?</p>

  <p>— Atölyede çalışan diğer kızlar gibi. Birkaç haftadır burada çalışıyordu. Ekim ayından beri sanırım.</p>

  <p>— Kaçırma olayını gördü mü?</p>

  <p>— Olup biteni görebilecek en uygun yerdeymiş. İki kız makine dairesinde ısı ayarı yapıyorlarmış. Kurtlar, Zeynep'i kaçırmış. Sema da dip tarafa saklanmış. Polisler onu bulduğunda şok geçiriyormuş. Korkudan ödü patlamış.</p>

  <p>— Sonra?</p>

  <p>— Bir daha haber alamadık.</p>

  <p>— Onu Türkiye'ye mi yolladılar?</p>

  <p>— Hiçbir fikrim yok.</p>

  <p>— Cevap ver Talat. Bildiğin başka şeyler de olmalı.</p>

  <p>— Sema Gökalp ortadan yok oldu. Ertesi gün karakolda yoktu. Gerçekten buharlaştı. Yemin ederim. İnan bana!</p>

  <p>Schiffer hâlâ derin derin nefes alıyordu. Sesini kontrol etmeye çalıştı:</p>

  <p>— O gece operasyonun başında kim vardı?</p>

  <p>— Beauvanier.</p>

  <p>Christophe Beauvanier, Louis-Blanc'ın yüzbaşılarından biriydi. Günlerini spor salonlarında geçiren adaleli vücutlu küçük beyinli biriydi. Tek başına böyle bir işin üstesinden gelebilecek bir polis tipi değildi. Daha yukarılara tırmanmak lazımdı... Vücudunu sarsan heyecan titremeleri ıslak elbiselerini de titretiyordu.</p>

  <p>Talat Gürdilek düşüncelerini söylemeye devam etti:</p>

  <p>— Bozkurtlar'ı koruyorlar, Schiffer.</p>

  <p>— Ne dediğini bilmiyorsun.</p>

  <p>— Gerçeği söylüyorum ve bunu sen de biliyorsun. Bir tanığı ortadan kaldırdılar. Her şeyi görmüş bir kadını. Belki katillerden birinin yüzünü bile gördü. Ya da onların teşhis edilmesini kolaylaştıracak bir ayrıntıyı. Bozkurtlar'ı koruyorlar, bu kadar basit. Diğer cinayetlerin sebebi onlar. Artık adaleti korumak için başvurduğun yöntemleri gözden geçirebilirsin. Bu konuda bizden daha iyi değilsiniz.</p>

  <p>Schiffer gırtlağındaki yanmanın daha da kötüleşmemesi için yutkunmamaya çalıştı. Gürdilek yanılıyordu; Türklerin etkisi Fransız polis teşkilatının üst kademelerine kadar ulaşamazdı. Bunu bilecek kadar tecrübesi vardı; yirmi yıl boyunca, iki dünya arasında tampon görevi yapmıştı.</p>

  <p>Bunun başka bir açıklaması olmalıydı.</p>

  <p>Yine de, bir ayrıntı kafasını kurcalıyordu. Yukarılarda bir dolapların döndüğüne dair bazı ihtimalleri kuvvetlendiren bir ayrıntı. Üç cinayet soruşturmasının, Paul Nerteaux gibi tecrübesiz bir yüzbaşıya, Ay'dan gelmiş bir çaylağa emanet edilmesi ilginçti. Ancak bir çocuk, ona bu denli güvenilebileceğini düşünürdü. Tüm bunlar, sanki onu ıskartaya ayırmak için yapılmıştı.</p>

  <p>Düşünceler alev alev yanan şakaklarının altında akıp gidiyordu. Eğer bu boktan iş doğruysa, eğer bu olay bir Fransız-Türk ittifakına dönüşmüşse, eğer iki ülkenin siyasi iktidarları, menfaatlerini bu zavallı kızların hayatları ve genç bir polisin umutları pahasına her şeyin üstünde tutuyorsa, Schiffer sonuna kadar bu çaylağa yardım edecekti.</p>

  <p>Herkese karşı ikisi.</p>

  <p>Buharın içinde biraz daha geri çekildi, yaşlı paşayı selamladı, sonra tek kelime etmeden basamakları çıktı.</p>

  <p>Gürdilek arkasından seslendi:</p>

  <p>— Şimdi kendi evini temizleme vakti, kardeşim.</p>
</body>
</html>
