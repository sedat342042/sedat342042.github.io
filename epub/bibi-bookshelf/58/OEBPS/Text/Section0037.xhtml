<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>29</h2>

  <p>Mathilde, hâlâ uyumakta olan Anna'ya doğru yaklaştı. Herhangi bir iğne izi var mı diye kollarına baktı: iz yoktu. Saçlarını inceledi, sürekli sedatif kullanımı saçlı deride elektrostatik bir yangıya neden olurdu: hiçbir belirti yoktu.</p>

  <p>Doğruldu, bu kadının hikâyesine inanmakla hata mı yapıyordu? Hayır, ama belki kendisi de aklını oynatmaya başlamıştı. O an, genç kadının alnındaki yara izlerini yeniden gördü; yukarıdan aşağıya doğru uzanan, birkaç santimetre uzunluğunda belli belirsiz üç çizgi. Şakaklarını ve çenesini de elleriyle yokladı: protezler derinin altında hareket ediyordu.</p>

  <p>Bunu ona kim yapmıştı? Anna böyle bir cerrahi müdahaleyi nasıl unutmuş olabilirdi?</p>

  <p>İlk gelişinde, bazı tomografik testlerden geçtiği bir enstitüden söz etmişti. <i>Orsay'de. Askerlerle dolu bir hastane.</i> Mathilde enstitünün adını notlarının arasına, bir yerlere yazmış olmalıydı.</p>

  <p>Hızla bloknotunu karıştırdı ve her zamanki gibi anlamsız şekiller çiziktirdiği bir sayfayla karşılaştı. Sayfanın sağ köşesine "Henri-Becquerel" yazmıştı.</p>

  <p>Mathilde, çalışma ofisinin bitişiğindeki küçük odadan bir şişe su aldı, bir bardak dolusu suyu bir dikişte içtikten sonra telefonun ahizesini kaldırdı. Bir numara çevirdi:</p>

  <p>— René? Ben Mathilde. Mathilde Wilcrau.</p>

  <p>Kısa bir tereddüt oldu. Bu saatte. Bunca yıl sonra. Beklenmedik bir olay... Sonunda pes bir ses cevap verdi:</p>

  <p>— Nasılsın?</p>

  <p>— Seni rahatsız etmiyorum ya?</p>

  <p>— Şaka mı yapıyorsun. Sesini duymak benim için daima büyük bir mutluluk olmuştur.</p>

  <p>René Le Garrec, Mathilde Val-de-Grâce Hastanesi'nde stajyer doktor olarak görev yaparken hocası ve profesörü olmuştu. Ordunun psikiyatrıydı, savaşın yol açtığı ruhsal travmalarda uzmandı, terör, savaş ve doğal afet kurbanlarının tedavi gördüğü mediko-psikoloji bölümünün kurucusuydu.</p>

  <p>— Sana bir soru sormak istiyordum. Henri-Becquerel Enstitüsü'nü biliyor musun?</p>

  <p>Yeniden kısa bir tereddüt anı oldu.</p>

  <p>— Biliyorum, evet. Askeri bir hastane.</p>

  <p>— Orada, ne üzerinde çalışıyorlar?</p>

  <p>— Başlangıçta, çalışma alanları nükleer tıptı.</p>

  <p>— Ya şimdi?</p>

  <p>Yeni bir duraksama daha. Mathilde'in artık şüphesi kalmamıştı; hiç gereği yokken bir işe bulaşmıştı.</p>

  <p>— Tam olarak bilmiyorum, dedi doktor. Bazı ruhsal travmaları iyileştiriyorlar.</p>

  <p>— Savaşın neden olduğu ruhsal travmalar mı?</p>

  <p>— Sanıyorum. Bu konuda bilgi edinmem gerekiyor.</p>

  <p>Mathilde, Le Garrec'in servisinde üç yıl kadar çalışmıştı. Ama asla bu enstitünün adını andığını duymamıştı. Beceriksizce söylediği yalanı toparlamak için, asker atağa geçti:</p>

  <p>— Bu soruların sebebi ne?</p>

  <p>Mathilde soruya kaçamak cevap vermek istemedi:</p>

  <p>— Orada bazı testlerden geçmiş bir hastam var.</p>

  <p>— Ne tür testler?</p>

  <p>— Tomografik testler.</p>

  <p>— Onlarda bir Petscan olduğunu bilmiyordum.</p>

  <p>— Testleri Eric Ackermann yapmış.</p>

  <p>— Haritacı mı?</p>

  <p>Eric Ackermann, dünya üzerindeki çeşitli ekiplerin çalışmalarını bir araya getirerek beynin henüz keşfedilmemiş yönlerini açığa çıkaran teknikler üzerine bir kitap yazmıştı. Kitap daha sonra bir başvuru kaynağı olmuştu. Kitabın yayımlanmasıyla birlikte de nöroloğun adı, insan beyni üzerine çalışmalar yapan en önemli topograflar arasında geçmeye başlamıştı. İnsan, bu anatomik bölgede, sanki altıncı kıtada dolaşır gibi dolaşabilirdi.</p>

  <p>Mathilde onayladı. Le Garrec devam etti:</p>

  <p>— Bizimle çalışıyor olması tuhaf.</p>

  <p>"Biz" demesi Mathilde'in dikkatini çekti. Demek artık ordu bir şirket değil, bir aileydi.</p>

  <p>— Senin de söylediğin gibi, dedi Mathilde. Ackermann'ı fakültede tanıdım. Tam bir asiydi. İnancı gereği askerlik görevini yapmayı bile reddetmişti. Onun askerlerle çalışıyor olmasına ben de şaşırdım. Hatta bir keresinde "yasadışı yollarla uyuşturucu imal etmekten" tutuklanmıştı, sanıyorum.</p>

  <p>Le Garrec bir kahkaha attı:</p>

  <p>— Herhalde bunun bir nedeni olmalı. Onunla temasa geçmemi ister misin?</p>

  <p>— Hayır. Teşekkür ederim. Sadece orada yapılan çalışmalar hakkında bilgin olup olmadığını öğrenmek istemiştim, hepsi bu.</p>

  <p>— Hastanın adı ne?</p>

  <p>Mathilde o anda gereğinden fazla konuşmuş olduğunu anladı. Le Garrec onun soruşturmasını kendine mal edebilir ya da daha da kötüsü, üstlerini bu konudan "haberdar" edebilirdi. Birden, Valérie Rannan'ın anlattıkları ona olanaklı gibi geldi. Yüce bir sebep adına yürütülen çok gizli, anlaşılması çok güç deneyler.</p>

  <p>Gerginliği azaltmak istedi:</p>

  <p>— Üzerinde durmana gerek yok. Sadece bir ayrıntı.</p>

  <p>— Hastanın adı ne? diye üsteledi Le Garrec.</p>

  <p>Mathilde tüm vücudunun ürperdiğini hissetti.</p>

  <p>— Teşekkür ederim, diye karşılık verdi. Ben... Ben Ackermann'ı arayacağım.</p>

  <p>— Nasıl istersen.</p>

  <p>Le Garrec de geri adım atıyordu: her ikisi de normal rollerine, samimi konuşmalarına geri döndüler. Bu kısa konuşma süresince, aynı mayın tarlasından geçtiklerini biliyorlardı. Mathilde telefonu kapatmadan önce birlikte bir öğle yemeği yemek için söz verdi.</p>

  <p>Kuşku götürmez bir şey vardı: Henri-Becquerel Enstitüsü bir sır saklıyordu. Ve işin içinde Eric Ackermann'ın bulunması da bu sırrı daha gizemli hale getiriyordu. Mathilde'e Anna'nın "hezeyanları" gitgide daha az psikotik gibi görünüyordu.</p>

  <p>Mathilde, dairesinin özel bölümüne geçti. Kendine has bir yürüyüş stili vardı: omuzlar dik, kollar vücudun iki yanında sarkık, eller bilekten bükük ve özellikle de kalçalar hafifçe yana kaçık. Gençken, bu yürüyüş stili için uzun uzun çalışmıştı, kendisini daha alımlı gösterdiğine inanıyordu. Bugün ise bu yürüyüş biçimi onun bir özelliği haline gelmişti.</p>

  <p>Odasına girince, palmiye yapraklarıyla süslü, cilalı yazı masasının çekmecesini açtı. 1740 tarihli bir Meissonnier'ydi bu. Çekmecenin kilidini açmakta kullandığı küçük anahtarı daima yanında taşırdı, çekmeceyi çekti.</p>

  <p>İçinden, üzeri sedef kaplamalı bambu bir kutu çıkardı. Kutunun dibinde güderiye sarılı bir şey vardı. Başparmağı ve işaretparmağıyla kenarlarından tutup güderiyi açtı ve altın gibi ışıldayan yasak şey ortaya çıktı.</p>

  <p>Glock marka, 9 milimetrelik otomatik bir tabancaydı bu.</p>

  <p>Oldukça hafif, mekanik sürgülü, Safe-Action tetik emniyeti olan bir silahtı. Eskiden bu tabancayı atış müsabakalarında kullanmıştı, ruhsatı vardı. Ama on altı zırh delici kurşunla doldurulduğunda hiçbir ruhsat geçerli değildi elbette. Fransız makamlarının labirentlerinde unutulmuş bir ölüm makinesine dönüşmüştü.</p>

  <p>Mathilde silahı avucunda tartarken, durumunu düşünüyordu. Yazı masasının çekmecesinde otomatik bir silah saklayan, dul ve penis özlemi çeken bir psikiyatr.</p>

  <p>Muayenehanesine geri dönünce bir telefon görüşmesi daha yaptı, sonra kanepenin yanına gitti. İyice uyanması için Anna'yı sert bir şekilde sarsmak zorunda kaldı.</p>

  <p>Sonunda genç kadın ağır ağır yattığı yerden doğruldu. Ev sahibesine dikkatle baktı, yüzünde hiçbir şaşkınlık belirtisi yoktu, kafası yana doğru eğikti. Mathilde alçak sesle sordu:</p>

  <p>— Buraya geldiğinden kimseye söz ettin mi?</p>

  <p>Başıyla "hayır" işareti yaptı.</p>

  <p>— Bizim tanıştığımızı bilen biri var mı?</p>

  <p>Yine aynı işaret. Mathilde, onun takip edilmiş olabileceğini düşündü; ya kazanacak ya da tümden kaybedecekti.</p>

  <p>Anna gözlerini ovuşturdu, hâlâ uyku sersemliği geçmemişti: gözkapaklarının bu tembelliği, elmacıkkemiklerinin üzerinde, şakaklarına doğru uzanan bu bitkinlik, evet henüz tam kendine gelememişti. Yanağında hâlâ örtünün izleri vardı.</p>

  <p>Mathilde kendi kızını düşündü, omzunda, "gerçek" anlamına gelen Çince bir dövmeyle çekip giden kızını.</p>

  <p>— Gel, diye fısıldadı. Gidiyoruz.</p>
</body>
</html>
