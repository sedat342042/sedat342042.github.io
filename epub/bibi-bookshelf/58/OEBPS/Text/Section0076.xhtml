<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>63</h2>

  <p>Paul metroya binmedi. Aklı başında hiçbir polis metroyu kullanmazdı.</p>

  <p>Mezarlığın yüksek duvarları boyunca Gambetta Meydanı'na kadar koştu ve Emile-Landrin Sokağı'na park ettiği arabasına ulaştı. Torpido gözünden, üzerinde hâlâ kan lekeleri bulunan eski Paris planını çıkardı ve ziyaret etmesi gereken cerrahların listesine yeniden bir göz attı.</p>

  <p>Yedi cerrah vardı.</p>

  <p>Paris'in dört bölgesinde ve iki banliyö şehrinde.</p>

  <p>Adresleri plan üzerinde kalemle daire içine aldı, sonra birbiri ardına onları sorguya çekebilmek için 20. Bölge'den ayrılmadan önce elverişli güzergâhı belirledi.</p>

  <p>Yola çıkınca tepe lambasını taktı ve gaza sonuna kadar yüklenip, tüm dikkatini ilk isme verdi.</p>

  <p>Doktor Jérôme Chéret.</p>

  <p>Rocher Sokağı, 18 numara, 8. Bölge.</p>

  <p>Batıya doğru yol alıyordu, Villette Bulvarı'nı, Rochechouart Bulvarı'nı, sonra da Clichy Bulvarı'nı geçti. Otobüsler için ayrılmış tercihli yolda ilerliyor, kimi kez bisiklet yoluna giriyor, kaldırıma tecavüz ediyordu, hatta iki kez ters yöne girdi.</p>

  <p>Batignolles Bulvarı'na ulaşınca, yavaşladı ve Naubrel'i aradı.</p>

  <p>— Neredesin?</p>

  <p>— Matak Şirketi'nden çıkıyorum. Sağlık Müdürlüğü'nden gelmiş gibi davrandım. Beklenmedik bir ziyaret.</p>

  <p>— Sonuç?</p>

  <p>— Pırıl pırıl, tertemiz bir fabrika. Gerçek bir laboratuvar. Yüksek basınç odasını da gördüm. Dikkatle temizlenmiş: en ufak bir iz bile bulmak imkânsız. Mühendislerle de konuştum...</p>

  <p>Paul, terk edilmiş, kir pas içinde, kimsenin insan bağırtılarını duyamayacağı bir sanayi tesisi hayal etmişti hep. Ama tertemiz bir alan düşüncesi onda, birden sonradan ayarlanmış bir dekor intibası uyandırdı.</p>

  <p>— Patronu sorguya çektin mi? diye sordu.</p>

  <p>— Evet. Çaktırmadan. Bir Fransız. Bana temiz gibi geldi.</p>

  <p>— Peki daha üst kademe? Firmanın Türk sahiplerine ulaşabildin mi?</p>

  <p>— Tesis, YALIN AŞ adında bir anonim şirkete ait, bu şirket de Ankara'ya kayıtlı bir holdinge bağlı. Ticaret Odası'yla da temas...</p>

  <p>— Elini çabuk tut. Şirketin hissedarlarının bir listesini bul. Ve listenin başında Azer Akarca'nın adının olup olmadığına bak.</p>

  <p>Telefonu kapattı, saatine baktı; mezarlıktan ayrılalı yirmi dakika olmuştu.</p>

  <p>Villiers kavşağında, sola saptı ve Rocher Sokağı'na ulaştı. Sireni kapattı, tepe lambasını söndürdü, mecburi girişe doğru ağırbaşlı adımlarla ilerledi.</p>

  <p>Saat 11.20'de, Doktor Jérôme Chéret'nin zilini çalıyordu. Müşterileri ürkütmemek için onu gizli bir kapıdan içeri aldılar. Doktor onunla, küçük cerrahi müdahalelerde bulunduğu salonun dışındaki bekleme odasına görüştü.</p>

  <p>— Sadece bir göz atmanızı istiyorum, dedi Paul, birkaç kelimelik bir açıklamadan sonra.</p>

  <p>Bu kez elindeki iki fotoğrafı da gösterdi: Sema'nın robot resmi ve Anna'nın yeni yüzü.</p>

  <p>— Aynı kişi mi? diye sordu doktor, hayranlık dolu bir sesle. Güzel bir iş.</p>

  <p>— Onu tanıyor musunuz?</p>

  <p>— Ne bunu ne de öbürünü, hayır. Üzgünüm.</p>

  <p>Paul kırmızı halı kaplı merdivenleri indi.</p>

  <p>Listedeki ismin üzerini çizdi ve yola çıktı.</p>

  <p>Saat 11.40'tı.</p>

  <p>Doktor Thierry Dewaele.</p>

  <p>Phalsbourg Sokağı, 22 numara, 17. Bölge.</p>

  <p>Aynı tip mobilyalar, aynı sorular, aynı cevap.</p>

  <p>Saat 12.15'te bir kez daha kontak anahtarını çevirdiği sırada cep telefonu bipledi. Matkowska'dan bir mesaj vardı; doktorla yaptığı kısa görüşme sırasında onu aramıştı. Ama bu lüks apartmanın kalın duvarlarının arkasında telefon çekmiyordu. Derhal Matkowska'yı aradı.</p>

  <p>— Antik döneme ait heykeller hakkında yeni bir şey öğrendim, dedi Matkowska. Dev kafaların yer aldığı arkeolojik bir sit var. Fotoğraflarını gördüm. Bu heykellerin çatlakları... Cesetlerin yüzlerindeki yara izleriyle büyük bir benzerlik arz ediyor...</p>

  <p>Paul gözlerini kapattı. Onu en fazla neyin heyecanlandırdığını bilmiyordu: adım adım çılgın bir katile yaklaşması mı yoksa en baştan beri haklı olduğunun ispatlanması mı?</p>

  <p>Matkowska titrek bir sesle devam ediyordu:</p>

  <p>— Bunlar tanrı kafaları, Pers ve Makedon tanrılara ait heykeller, İsa'dan önceki dönemlerden kalma. Türkiye'nin doğusunda, bir dağın tepesindeki bir kral mezarının çevresinde...</p>

  <p>— Tam olarak nerede?</p>

  <p>— Güneydoğuda. Suriye sınırına yakın bir yerde.</p>

  <p>— Bana o bölgedeki önemli şehirlerin isimlerini söyle.</p>

  <p>— Biraz bekleyin.</p>

  <p>Paul kâğıt hışırtıları, kısık sesle edilen küfürler işitti. Ellerine baktı: titremiyorlardı. Kendini hazır hissediyordu, sanki bir buz torbasının içindeymiş gibi hissizdi.</p>

  <p>— İşte. Haritayı buldum. Sit alanının adı Nemrut Dağı, Adıyaman ile Gaziantep şehirlerine yakın.</p>

  <p>Gaziantep. Azer Akarca'yı işaret eden yeni bir şüphe daha. <i>"Doğduğu bölgede, Gaziantep yakınlarında uçsuz bucaksız bağları var,"</i> demişti Ali Acun. Bu bağlar, heykellerin bulunduğu dağın eteklerinde olabilir miydi? Azer Akarca, bu dev gibi heykellerin gölgesinde mi büyümüştü?</p>

  <p>Paul esas konuya döndü. Matkowska'nın bir kez daha doğruladığını işitmek istiyordu:</p>

  <p>— Bu yüzler gerçekten kurbanların yüzlerini hatırlatıyor mu?</p>

  <p>— Yüzbaşım, hem de şaşırtıcı derecede. Aynı yarıklar, aynı bıçak izleri. Kommagene Krallığı'na ait bir heykel var, bir doğurganlık tanrıçası, suratı üçüncü kurbanın yüzüyle bir benzerlik gösteriyor. Burun yok, çene tıraşlanmış. İki resmi yan yana koyup baktım. Yıpranma sebebiyle oluşmuş çatlaklar milimi milimine yara izleriyle örtüşüyor. Bunun ne demek olduğunu bilmiyorum, ama beni rahatsız etti ve...</p>

  <p>Ali Acun'un sesi bir kez daha kulağında çınladı: <i>"Türkiye'nin zengin ve büyüleyici geçmişi onda takıntı haline gelmiş. Onun da kurduğu bir vakıf var, arkeoloji çalışmalarını finanse ediyor."</i></p>

  <p>Bu "golden-boy" bu sit alanının restorasyon çalışmalarını da finanse ediyor muydu? Geçmişe ait bu heykellerin yerleriyle özel bir sebepten dolayı mı ilgileniyordu?</p>

  <p>Paul durdu, derin bir nefes aldı, sonra kendine en önemli soruyu sordu: Azer Akarca esas katil olabilir miydi, yani Kurtlar'ın şefi? Antik döneme ait taşlara olan tutkusu, onu işkencelerde bu şekilde vahşice davranmaya yöneltiyor olabilir miydi? Ama bu kadar ileri gitmek için elindeki kanıtlar yetersizdi. Bu teorisinden vazgeçti, sonra Matkowska'ya emretti:</p>

  <p>— Bu anıtlar üzerinde çalışmaya devam et. Herhangi bir restorasyon çalışması yapılıyor mu veya en son ne zaman yapılmış bulmaya çalış. Eğer yapılmış veya yapılıyorsa kim finanse etmiş öğren.</p>

  <p>— Düşündüğünüz bir şey mi var?</p>

  <p>— Belki bir vakıf, evet, ama adını bilmiyorum. Eğer bir enstitüye veya vakfa rastlarsan örgütlenme şemasını bul ve bağış yapanların, vakıf yöneticilerinin listesini kontrol et. Özellikle de Azer Akarca ismini ara.</p>

  <p>Bir kez daha ismi kodladı. Sanki harflerin arasından, birbirine sürtünen çakmaktaşları gibi kıvılcımlar çıkıyordu.</p>

  <p>— Hepsi bu mu? diye sordu Matkowska.</p>

  <p>— Hayır, dedi hattın öbür ucundan Paul. Geçen kasımdan bu yana Türk uyruklulara verilmiş vizeleri de kontrol et. Akarca'nın ismi bunlar arasında var mı bak.</p>

  <p>— Ama bu saatler sürer!</p>

  <p>— Hayır, her şey bilgisayar ortamında. Vize Dairesi'nde bir adamım var. Onunla temas kur ve bu ismi ver. Acele et.</p>

  <p>— Ama...</p>

  <p>— Kımılda!</p>
</body>
</html>
