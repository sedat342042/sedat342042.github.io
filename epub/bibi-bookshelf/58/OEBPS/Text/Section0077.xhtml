<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>64</h2>

  <p>Didier Laferrière.</p>

  <p>Boissy-d'Anglas Sokağı, 12 numara, 8. Bölge.</p>

  <p>Apartmandan içeri girerken, Paul tuhaf bir hisse kapıldı; polisleri harekete geçiren, açıklanamaz bir histi bu. Buradan sanki eli boş çıkmayacaktı.</p>

  <p>Muayenehane oldukça loştu. Kıvırcık, kır saçlı ufak tefek bir adam olan cerrah çalışma masasının arkasında duruyordu. Tınısız bir sesle sordu:</p>

  <p>— Polis mi? Ne oldu?</p>

  <p>Paul ona durumu açıkladı ve cebinden resimleri çıkardı. Doktor sanki biraz ufaldı. Masa lambasını yaktı ve fotoğraflara doğru eğildi.</p>

  <p>Hiç tereddüt etmeden işaretparmağını Anna Heymes'in portresinin üzerine koydu.</p>

  <p>— Onu ben ameliyat etmedim, ama bu kadını tanıyorum.</p>

  <p>Paul yumruklarını sıktı. Evet, sonunda talihi dönmüştü.</p>

  <p>— Birkaç gün önce beni görmeye geldi, diye devam etti adam.</p>

  <p>— Kesin bir tarih veremez misiniz?</p>

  <p>— Geçtiğimiz pazartesi. İsterseniz ajandama bakabilirim.</p>

  <p>— Ne istiyordu?</p>

  <p>— Tuhaf bir hali vardı.</p>

  <p>— Nasıl?</p>

  <p>Cerrah kafasını salladı.</p>

  <p>— Bana, bazı cerrahi müdahaleler sonucunda oluşan yara izlerini sordu.</p>

  <p>— Bunda tuhaf olan ne?</p>

  <p>— Hiç. Sadece... Ya bir oyun oynuyordu ya da belleğini yitirmişti.</p>

  <p>— Neden?</p>

  <p>Doktor işaretparmağıyla Anna Heymes'in portresine vurdu:</p>

  <p>— Çünkü bu kadın daha önce bir estetik ameliyat geçirmişti. Görüşmemizin sonunda yara izlerini fark ettim. Beni görmeye gelmesinin sebebini bilmiyorum. Belki de kendisini ameliyat eden kişiye dava açmak istiyordu. (Resme dikkatle baktı.) Çok güzel bir çalışma, yine de...</p>

  <p>Schiffer bir konuda daha haklı çıkmıştı: "Benim fikrime göre, kim olduğunu araştırıyordur." Evet gerçekten de böyle olmuştu: Anna Heymes Sema Gökalp'ın izini sürüyordu. Kendi geçmişine doğru yolculuk yapıyordu.</p>

  <p>Paul ter içinde kalmıştı, bir ateşin ayak izlerini takip ediyordu sanki. Av oradaydı, tam önünde, elinin uzanabileceği bir uzaklıkta.</p>

  <p>— Tüm söyledikleri bu mu? diye sordu. Herhangi bir adres, telefon numarası bırakmadı mı?</p>

  <p>— Hayır. Giderken sadece "Düşünüp karar vermem gerekiyor" dedi ya da buna benzer bir şey. Anlaşılır gibi değildi. Tam olarak kim bu kadın?</p>

  <p>Paul cevap vermeden ayağa kalktı. Masanın üzerinden bir post-it aldı ve cep telefonunun numarasını yazdı.</p>

  <p>— Eğer, olur da yeniden size gelirse, onu oyalayın. Ona ameliyatından söz edin. Yan etkilerden. Ne bileyim herhangi bir şeyden. Ama onu burada tutun ve beni arayın. Anladınız mı?</p>

  <p>— Her şeyin yolunda olduğundan emin misiniz?</p>

  <p>Paul durdu, eli kapı tokmağındaydı.</p>

  <p>— Ne demek istiyorsunuz?</p>

  <p>— Bilmiyorum. Kıpkırmızı oldunuz.</p>
</body>
</html>
