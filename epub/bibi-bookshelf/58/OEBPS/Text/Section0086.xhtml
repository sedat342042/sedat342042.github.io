<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>72</h2>

  <p>Saat beş.</p>

  <p>Haydarpaşa Garı.</p>

  <p>Hem demiryoluyla hem de denizyoluyla geliş ve gidiş noktası. Her şey hatıralarındaki gibiydi. İki kulesi olan "U" biçimli ana bina Boğaz'ın tam girişinde, denizi kucaklıyordu. Etrafı mendireklerle çevriliydi. Bir su labirentini andırıyordu. İkinci mendireğin ucunda bir fener vardı. Kanal geçişlerine yerleştirilenler gibi yalnız bir fenerdi.</p>

  <p>Bu saatte, her yer karanlık, soğuk ve ışıksızdı. Sadece garın girişinden dışarıya loş bir ışık sızıyordu.</p>

  <p>İskelenin ucunda bulunan kulübeden de dışarı ışık vuruyor, denize yansıyordu.</p>

  <p>Boynu omuzlarının arasında, yakaları kalkık bir şekilde Sema bina boyunca yürüdü, sonra kıyıya indi. Çevrenin bu sessizliği onun işine geliyordu; bu sessizlik, kıpırtısızlık, uyuşukluk istediği şeydi. Gezi motorlarının iskelesine doğru ilerledi. Sanki halatlar, yelkenler belli belirsiz bir tıkırtıyla peşinden geliyordu.</p>

  <p>Sema her tekneyi, her sandalı dikkatle inceledi. Sonunda, sahibi bir örtünün altına büzülmüş uyuyan bir kayık gözüne takıldı. Adamı uyandırdı ve hemen pazarlığa girişti. Afallamış kayıkçı Sema'nın önerdiği parayı kabul etti; bir servetti. Adama ikinci mendirekten daha uzağa gitmeyeceğine dair güvence verdi, teknesi hep onun gözünün önünde olacaktı. Denizci kabul etti, tek kelime etmeden motoru çalıştırdı, sonra karaya çıktı.</p>

  <p>Sema dümene geçti. Diğer teknelerin arasından manevra yaparak rıhtımdan ayrıldı. Birinci mendireği takip etti, bitiminden dönerek ikinci mendirek boyunca, fenere kadar ilerledi. Mendireğin çevresinde ne bir insan ne de gürültü vardı. Sadece, uzaktaki bir yük gemisinin köprü ışıkları karanlığı deliyordu. Projektörlerin ışığı altında bazı gölgeler hareket halindeydi. Bir an kendine suç ortakları bulmuş gibi hissetti, sanki bu uzaktaki hayatlerle bir dayanışma içindeydi.</p>

  <p>Kayalıklara yanaştı. Teknesini bağladı ve fenere doğru ilerledi. Hiç zorluk çekmeden, kapıyı açtı. İçerisi dar ve soğuktu. Fener otomatik olarak çalışıyor, insan müdahalesine gerek kalmıyordu. Kulenin tepesindeki dev projektör ağır ağır dönüyor, belli aralıklarla yanıp sönüyordu.</p>

  <p>Sema el fenerini yaktı. Hemen yakınındaki yuvarlak duvar pis ve nemliydi. Yerlerde su birikintileri vardı. Kulenin tam ortasındaki sarmal demir merdiven üst kata çıkıyordu. Sema ayaklarının altında dalgaların şıpırtısını hissediyordu. Issız bir yerdi. İdeal bir mekândı. Tam istediği gibi.</p>

  <p>Kürşat'ın telefonunu cebinden çıkardı ve Azer Akarca'nın numarasını tuşladı.</p>

  <p>Çalıyordu. Açıldı. Sessizlik. Her şeye rağmen saat sabahın beşiydi...</p>

  <p>Türkçe olarak:</p>

  <p>— Ben Sema, dedi.</p>

  <p>Sessizlik devam ediyordu. Sonra Azer Akarca'nın sesini duydu, sanki çok yakındaydı:</p>

  <p>— Neredesin?</p>

  <p>— İstanbul'da.</p>

  <p>— Ne istiyorsun?</p>

  <p>— Bir randevu. Sen ve ben, yalnız. Tarafsız bir yerde.</p>

  <p>— Nerede?</p>

  <p>— Haydarpaşa Garı'nda. İkinci mendirekte, fenerin olduğu yerde.</p>

  <p>— Kaçta?</p>

  <p>— Hemen şimdi. Yalnız gel. Kayıkla.</p>

  <p>Akarca güldü:</p>

  <p>— Beni bir tavşan gibi avlaman için mi?</p>

  <p>— Bu benim sorunumu halletmez.</p>

  <p>— Senin sorunlarını halledebilecek bir şey göremiyorum.</p>

  <p>— Gelirsen görürsün.</p>

  <p>— Kürşat nerede?</p>

  <p>Numara onun telefonunun ekranında görünmüş olmalıydı. Yalan söylemenin âlemi yoktu.</p>

  <p>— O öldü. Seni bekliyorum. Haydarpaşa. Yalnız. Ve kürekle.</p>

  <p>Telefonu kapattı ve demir kafesli pencereden dışarı baktı. Gar hareketlenmeye başlamıştı.</p>

  <p>Bulunduğu yer, konum itibariyle mükemmeldi. Buradan hem garı ve iskelesini, hem de rıhtımı ve birinci mendireği görüyordu: görünmeden birinin gelmesi imkânsızdı.</p>

  <p>Titreyerek merdivenin basamaklarına oturdu.</p>

  <p>Bir sigara yaktı.</p>

  <p>Düşüncelere daldı; anlaşılmaz bir şekilde geçmişe ait bir anı geldi aklına. Cildindeki alçının sıcaklığı. Ölmüş, tüm hissini kaybetmiş etini saran gazlı bez. Pansumanlar sırasındaki dayanılmaz acılar. Müsekkinlerin etkisiyle, yarı uyanık yarı uyur vaziyette geçen nekahat dönemi. Ve özellikle de şişmiş, yer yer hematomlarla, kabuk bağlamış yaralarla kaplı yüzünü gördüğünde yaşadığı büyük dehşet...</p>

  <p>Bunların hepsini ödeyeceklerdi.</p>

  <p>Saat 5.15.</p>

  <p>Soğuk gitgide kendini daha fazla hissettirmeye başlamıştı. Sema ayağa kalktı, ayaklarını yere vurdu, kollarını ovuşturdu, soğuktan uyuşmamaya çalışıyordu. Ameliyat anıları onu doğrudan, birkaç saat önce İstanbul'daki bir hastanede yaptığı son keşfine götürdü. Aslında, bu keşiften ziyade bir doğrulamaydı. Şimdi gayet net bir şekilde, 1999 Mart'ında Londra'da yaşadığı o günü hatırlıyordu. Basit bir kolit sebebiyle röntgen çektirmek zorunda kalmıştı. Ve gerçeği kabul etmek.</p>

  <p>Ona bunu nasıl yapabilmişlerdi?</p>

  <p>Ebediyen onu sakat bırakmayı.</p>

  <p>İşte bu yüzden kaçmıştı.</p>

  <p>İşte bu yüzden onların hepsini öldürecekti.</p>

  <p>Saat 5.30.</p>

  <p>Soğuk iliklerine işliyordu. Hayati organlarına akan kan, yavaş yavaş uç noktalara ulaşmıyor onları soğuğa ve donmaya terk ediyordu. Birkaç dakika içinde donacaktı.</p>

  <p>Mekanik adımlarla kapıya kadar yürüdü. Fenerden dışarı çıktı, sanki kötürüm olmuştu, bacaklarının uyuşmasını gidermeye çalıştı. Vücudundaki tek sıcak şey belki de kanıydı, onu harekete geçirmek, tüm bedenine yayılmasını sağlamak lazımdı.</p>

  <p>Uzaktan bazı sesler duyuldu. Sema kafasını kaldırdı. Balıkçılar birinci mendireğe yanaşıyordu. Bunu düşünmemişti. En azından bu kadar erken saatte.</p>

  <p>Karanlıkta, suyun yüzeyine çarpan oltaları gördü.</p>

  <p>Acaba gerçekten balıkçılar mıydı?</p>

  <p>Saatine baktı: 5.45.</p>

  <p>Birkaç dakika sonra gidecekti. Azer Akarca'yı daha fazla bekleyemezdi. Bu saatte, İstanbul'un herhangi bir yerinden en fazla yarım saat içinde gara gelinebileceğini biliyordu. Eğer bundan daha uzun sürerse bir şeyler hazırlıyor, bir tuzak kuruyor demekti.</p>

  <p>Bir şıpırtı duydu. Karanlıkta, bir kayık suyu yararak geliyordu. Tekne birinci mendireği geçti. Küreklerin üzerine eğilmiş bir silueti ayırt etti. Ağır ve düzenli bir şekilde kürek çekiyordu. Ay ışığı kadife omuzlarını aydınlatıyordu.</p>

  <p>Sonunda kayık, kayalıklara ulaştı.</p>

  <p>Adam ayağa kalktı, halatı aldı. Hareketleri, çıkardığı gürültü o kadar sıradandı ki, neredeyse gerçekdışı gibiydi. Sema, onun ölümünü görmekten başka bir şey istemeyen adamın iki metre uzağında olduğuna inanamıyordu. Işık olmadığından, ancak adamın eskimiş zeytin yeşili kadife ceketini, uzun atkısını, kirpi gibi saçlarını ayırt edebiliyordu... Halatı ona atmak için yaklaştığında, bir anlık adamın gözlerinin açık mor renkli parlaklığını fark etti.</p>

  <p>Halatın ucunu yakaladı ve kendi halatına bağladı. Azer karaya çıkmaya hazırlanıyordu ki, Sema Glock'unu doğrultarak onu durdurdu.</p>

  <p>— Örtü, dedi.</p>

  <p>Adam, kayığın içinde yığın halinde duran eski örtülere baktı.</p>

  <p>— Kaldır onları.</p>

  <p>Denileni yaptı; kayıkta başka kimse yoktu.</p>

  <p>— Yaklaş. Çok yavaş.</p>

  <p>Mendireğe çıkması için biraz geri çekildi. Adamdan ellerini havaya kaldırmasını istedi. Sol eliyle üstünü aradı; silah yoktu.</p>

  <p>— Oyunu kurallarına göre oynarım, diye mırıldandı Azer.</p>

  <p>Onu fenerin kapısına doğru itekledi, arkasından ilerliyordu. Fenere girdiğinde o, demir basamaklara çoktan oturmuştu bile.</p>

  <p>Elinde şeffaf küçük bir torba vardı.</p>

  <p>— Çikolata?</p>

  <p>Sema cevap vermedi. Adam torbadan bir şekerleme aldı ve ağzına attı.</p>

  <p>— Şeker, dedi mazeret belirten bir ses tonuyla. Ensülin tedavisi kanımdaki şeker oranını düşürüyor. En uygun dozu bulmak imkânsız. Haftada birkaç kere, şiddetli hipoglisemi krizine tutuluyorum. Heyecanlandığım zamanlarda da iyice artıyor. Hemen şeker yüklemesi yapmam lazım.</p>

  <p>Kristal görünümlü kâğıt parmaklarının arasında parlıyordu. Sema, Çikolata Evi'ni, Paris'i, Clothilde'i düşündü. Başka bir dünyaydı.</p>

  <p>— İstanbul'da, üzeri kakao kaplı bademezmeleri alıyorum. Beyoğlu'ndaki bir şekercinin spesiyalitesi. Paris'teyse jikolaları tercih ediyordum.</p>

  <p>Torbayı, özenle yanına demir basamağa bıraktı. Aldatmaca ya da gerçek, vurdumduymaz bir hali vardı. Fenerin içi yavaş yavaş kurşun mavisi bir ışıkla dolmaya başlamıştı. Hava aydınlanıyordu, ama kulenin tepesindeki fener hâlâ dönmeye devam ediyordu.</p>

  <p>— Bu çikolatalar olmasaydı, diye ekledi. Seni asla bulamazdım.</p>

  <p>— Beni sen bulmadın.</p>

  <p>Güldü. Elini yeniden ceketinin içine soktu. Sema silahını doğrulttu. Azer hareketlerini yavaşlattı, sonra cebinden siyah beyaz bir fotoğraf çıkardı. Sıradan bir polaroiddi; bir kampüste çekilmiş bir grup fotoğrafı.</p>

  <p>— Boğaziçi Üniversitesi, Nisan 1993, dedi. Sana ait tek fotoğraf. Senin eski yüzüne, demek istiyorum.</p>

  <p>Birden elinde bir çakmak belirdi. Alev karanlığı deldi, sonra yavaş yavaş parlak kâğıdı sardı, etrafa kesin bir kimyasal koku yayıldı.</p>

  <p>— Bu halinle seni tanıyabilecek insan çok azdır Sema. İsmini, görüntünü, ülkeni değiştirmiş olmanı hesaba bile katmıyorum...</p>

  <p>Yanmakta olan resmi hâlâ parmaklarının arasında tutuyordu. Pembe alevler yüz hatlarını aydınlatıyordu. Sema halüsinasyonlardan birini gördüğünü düşündü. Belki de bir krizin başlangıcıydı... Ama hayır: sadece katilin yüzü alevleri yutuyordu.</p>

  <p>— Tam bir sır perdesi, dedi. Bir şekilde, üç kadının hayatına mal olan bir sır perdesi. (Parmaklarının arasındaki aleve hayranlıkla bakıyordu.) Acı içinde işkence gördüler. Uzun süre. Çok uzun süre.</p>

  <p>Sonunda yanan kâğıdı bir su birikintisinin içine attı:</p>

  <p>— Estetik ameliyat yaptırmış olabileceğini düşünmeliydim. Bu akla yakın bir şeydi. Büyük bir değişim...</p>

  <p>Hâlâ dumanı yükselmekte olan siyah su birikintisine baktı:</p>

  <p>— Biz en iyileriyiz Sema. Her birimiz kendi alanında. Evet önerin nedir?</p>

  <p>Adam onu bir düşmandan çok bir rakip olarak görüyordu. Hatta kendisinin bir benzeri olarak. Bu av, basit bir anlaşmaydı. Bir meydan okuma. Bir aynanın içinden geçiş... İçgüdüsel olarak onu kışkırttı:</p>

  <p>— Biz, babaların elinde bir maşa, bir oyuncaktan başka bir şey değiliz.</p>

  <p>Azer kaşlarını çattı. Yüz hatları kasılmıştı.</p>

  <p>— Tam tersi, dedi sinirli bir şekilde. Davamız için ben onları kullanıyorum. Onların paraları...</p>

  <p>— Bizler sadece onların esiriyiz.</p>

  <p>Sesinde bir öfke vardı:</p>

  <p>— Ne istiyorsun? (Birden bağırmıştı, çikolatalar yere düştü.) Teklifin nedir?</p>

  <p>— Hiç. Senden istediğim hiçbir şey yok. Sana hiçbir teklifim de. Sadece Tanrı'ya hesap vereceğim.</p>
</body>
</html>
