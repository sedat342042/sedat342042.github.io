<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>47</h2>

  <p>Artık çaylağı aramanın zamanı gelmişti.</p>

  <p>Jean-Louis Schiffer, Faubourg-Saint-Honoré Sokağı boyunca yürüdü, Matignon Caddesi'ne saptı, sonra Champs-Elysées göbekli kavşağında bir telefon kulübesi gördü. Cep telefonunun şarjı bitmişti.</p>

  <p>Tek çalıştan sonra, Paul Nerteaux'nun sesi duyuldu:</p>

  <p>— Tanrı aşkına, Schiffer neredesiniz?</p>

  <p>Sesi öfkeden titriyordu.</p>

  <p>— 8. Bölge'de. Büyük başların mahallesinde.</p>

  <p>— Neredeyse geceyarısı oluyor. Ne haltlar karıştırıyorsunuz? Kafe Sancak'ta sizi beklemekten ağaç oldum ve...</p>

  <p>— Çılgın bir hikâye, ama sana iyi haberlerim var.</p>

  <p>— Telefon kulübesinden mi arıyorsunuz? Bir kulübe de ben bulayım ve sizi arayayım; şarjım bitmek üzere.</p>

  <p>Schiffer telefonu kapattı, polisler bir gün yüzyılın tutuklamasını ıskalayacaklar, sırf iyon-lityum pilleri yüzünden, diye düşündü. Kulübenin kapısını araladı; üzerine sinmiş nane kokusu onu boğuyordu.</p>

  <p>Gece yumuşaktı, ne yağmur ne rüzgâr vardı. Yoldan geçenlere, şık mağazalara, büyük taş binalara baktı. Bir zamanlar elinden kaçırdığı, ama şimdi belki de çok yakınında olan şatafatlı, rahat bir yaşam...</p>

  <p>Telefonun zilini duydu. Nerteaux'nun konuşmasına fırsat vermedi.</p>

  <p>— Devriyelerinle durum nasıl?</p>

  <p>— Emrimde iki polis minibüsü ile üç telsizli araba var, dedi gururla. Yetmiş kadar karakol polisi ile müfettiş mahalleyi karış karış arıyor. Tüm bölgeyi "suç alanı" ilan ettim. Robot resimleri 10. Bölge'deki bütün karakollara ve polis birimlerine dağıttım. Mahalledeki barlar, kafeler, kulüpler, dernekler arandı. Ama Küçük Türkiye'de resmi tanıyan bir kişi bile çıkmadı. 2. Bölge'nin polis müdürlüğüne gitmeyi düşünüyorum ve...</p>

  <p>— Bütün bunları unut.</p>

  <p>— Nasıl?</p>

  <p>— Askercilik oynamanın zamanı değil. Sendeki resmin, kızın şu anki haliyle ilgisi yok.</p>

  <p>— NASIL?</p>

  <p>Schiffer derin bir soluk aldı.</p>

  <p>— Aradığımız kadın bir estetik ameliyat geçirmiş. İşte bu nedenle Bozkurtlar onu bugüne kadar bulamadı.</p>

  <p>— Ka... kanıtınız, kanıtınız var mı?</p>

  <p>— Hatta yeni yüzünün resmi bile var. Her şey örtüşüyor. Eski yüzünü, kimliğini silecek bir operasyon için yüz binlerce frank ödemiş. Fiziksel görüntüsünü tamamen değiştirmiş; saçlarını kahverengiye boyatmış, yirmi kilo vermiş. Sonra Türk mahallesine gizlenmiş, altı ay kadar önce.</p>

  <p>Sonra bir sessizlik oldu. Paul Nerteaux yeniden konuşmaya başladığında biraz önceki heyecanını yitirmişti:</p>

  <p>— Pe... peki o kadın kim? Ameliyat için parayı nereden bulmuş?</p>

  <p>— Hiçbir fikrim yok, diye yalan söyledi Schiffer. Ama sıradan bir işçi kadın olmadığı açık.</p>

  <p>— Başka ne biliyorsunuz?</p>

  <p>Schiffer birkaç saniye düşündü. Sonra her şeyi anlattı. Bozkurtlar'ın hamam baskınını, yanlış kadını kaçırdıklarını; Sema Gökalp'ın şoka girdiğini; Louis-Blanc Karakolu'nda gözaltında tutulduğunu, ardından Sainte-Anne Hastanesi'ne götürüldüğünü. Ve tabii kadının Charlier tarafından hastaneden çıkarılışını ve onun salak programını da.</p>

  <p>En sonunda da, kadının yeni kimliğini söyledi: Anna Heymes.</p>

  <p>Sustuğunda, Schiffer, genç polisin beyninin son hızla çalıştığını hisseder gibi oldu. Tamamen aklını yitirmiş, 10. Bölge'nin herhangi bir yerindeki telefon kulübesinin içinde kendini kaybetmiş olmalıydı. Tıpkı kendi gibi. Her biri kendi kafesinde, denizin derinliklerine inen iki mercan avcısı gibiydiler.</p>

  <p>Paul kuşkulu bir ses tonuyla sordu:</p>

  <p>— Tüm bunları size kim anlattı?</p>

  <p>— Charlier'nin kendisi.</p>

  <p>— Onunla görüştünüz mü?</p>

  <p>— Biz iki eski suç ortağıyız.</p>

  <p>— Beni ilgilendirmiyor!</p>

  <p>Schiffer bir kahkaha attı.</p>

  <p>— İçinde yaşadığın dünyayı anlamaya başladığını görüyorum. 1995'te Saint-Michel RER İstasyonu'na yapılan saldırıdan sonra DNAT –o sıralar hâlâ ismi Altıncı Şube'ydi– öfke içindeydi. Çıkarılan yeni bir yasayla sebepsiz gözaltına almalara izin çıktı. Tam bir karmaşa yaşanıyordu; ben de işin içindeydim. Arama taramalar artırıldı, her yere, İslamcı çevrelere, özellikle de 10. Bölge'dekilere baskınlar yapılmaya başladı. Bir gece Charlier, Louis-Blanc Karakolu'na geldi. Bir şüpheliyi sorguya çekmek istiyordu, adı Abdül Saraui'ydi. Adamın üzerine çullandı. Ben yan taraftaki ofisteydim. Herif ertesi gün Saint-Louis Hastanesi'nde öldü, karaciğeri patlamıştı. Bu gece ona bu güzel anısını hatırlattım.</p>

  <p>— Sizler gerçekten kokuşmuş insanlarsınız, bu da size bir tür... bir tür tencere kapak hikâyesi yani.</p>

  <p>— Sonuç elde ettikten sonra bu neyi değiştirir ki?</p>

  <p>— Benim mücadelemin farklı olduğunu düşünüyorum, hepsi bu.</p>

  <p>Schiffer yeniden telefon kulübesinin kapısını açtı ve dışarıdaki temiz havayı ciğerlerine çekti.</p>

  <p>— Peki şimdi Sema nerede? diye sordu Paul.</p>

  <p>— Bu pastanın üzerindeki kiraz, evlat. Eşyalarını toplamış, yolculuğa hazırlanıyor olmalı. Dün sabah onları ekmiş. Onların tezgâhını anlamış. Şu anda belleğini, yani eski belleğini yeniden bulmuş ya da bulmak üzere olmalı.</p>

  <p>— Ha siktir...</p>

  <p>— Söylediğin gibi. Şu anda bir kadın, iki kimlikli bir kadın Paris'in göbeğinde, peşindeki iki grup insandan kaçıyor ve biz de tam ortadayız. Kim olduğu hakkında bilgi edinmeye çalıştığını düşünüyorum. Gerçekten kim olduğunu öğrenmeye çalışıyor.</p>

  <p>Telefonun diğer ucunda yeniden bir sessizlik oldu.</p>

  <p>— Peki ne yapacağız?</p>

  <p>— Charlier'yle bir pazarlık yaptım. Onu, bu kadını bulabilecek tek insan olduğuma ikna ettim. Bir Türk'ün benim konum olduğunu söyledim. O da bir geceliğine işi bana verdi. Kıçından soluyordu. Beyin yıkama programı yasadışı; gırtlağına kadar boka batmış durumda. Yeni Sema'ya ait dosya bende ve izlememiz gereken iki yol var. Birincisi senin için, eğer hâlâ bu işte varsan.</p>

  <p>Schiffer bazı hışırtılar duydu. Nerteaux not defterini çıkarıyordu.</p>

  <p>— Evet, sizi dinliyorum.</p>

  <p>— Estetik ameliyat. Sema, Paris'in en iyi plastik cerrahlarından birine başvurmuş olmalı. Onu bulmak gerekiyor, gerçek Sema'yla ilişkisi olan tek kişi bu cerrah. Yani yüzünü değiştirmeden önce. Beyni yıkanmadan önce. Kurtların aradığı gerçek kadın hakkında bize bir şeyler söyleyebilecek tek herif o. Anlıyor musun?</p>

  <p>Nerteaux hemen cevap vermedi, yazmakla meşgul olmalıydı.</p>

  <p>— Listemde yüzlerce plastik cerrah adı var.</p>

  <p>— Hepsine gerek yok. En iyileri, bu konuda usta olanları sorgulamak lazım. Ve bunlar arasında da en paragöz olanları. Bir yüzü tamamen yeniden yaratmak, asla dürüst, masum bir insanın işi olamaz. Bu herifi bulman için önünde koca bir gece var. İşlerin gidişatına göre, doktoru arama konusunda yalnız olmayabilirsin.</p>

  <p>— Charlier'nin adamları mı?</p>

  <p>— Hayır. Charlier bile Sema'nın yüzünü değiştirdiğini bilmiyor. Sana Bozkurtlar'dan söz ettim. Onların bu işe uyanma ihtimalleri üç kat daha fazla. Yanlış kadını aradıklarını er geç anlayacaklardır. Estetik ameliyattan şüphelenecekler ve cerrahı aramaya başlayacaklardır. Onlarla bir yerlerde karşılaşacağız, bunu hissediyorum. Kızın dosyasını, yeni yüzünün fotoğrafıyla birlikte Nancy Sokağı'na bırakıyorum. Geçerken uğra ve onu al, sonra da işe koyul.</p>

  <p>— Fotoğraf, fotoğrafı devriyelere vereyim mi?</p>

  <p>Schiffer bir anda soğuk terler döktü.</p>

  <p>— Kesinlikle hayır. Resmi sadece doktorlara göster, robot resimle birlikte, anlıyor musun?</p>

  <p>Hatta yeniden bir sessizlik oldu.</p>

  <p>İki dalgıç derinliklerde kaybolmuştu.</p>

  <p>— Ya siz? diye sordu Nerteaux.</p>

  <p>— Ben ikinci yolu izleyeceğim. DNAT'ın adamları Sema'nın eski elbiselerini imha etmeyi unutmuşlar. Bu kez şans yüzümüze güldü. Belki bu elbiselerde bir ipucu, bir ayrıntı, bizi asıl kadına götürecek bir şeyler bulabilirim.</p>

  <p>Saatine baktı; geceyarısı olmuştu. Zaman geçiyordu, ama son bir soru daha sormak istiyordu:</p>

  <p>— Peki sende yeni bir şey yok mu?</p>

  <p>— Türk mahallesi ateşe ve kana bulandı, ama şimdi...</p>

  <p>— Naubrel ve Matkowska'nın araştırmasından bir sonuç çıkmadı mı?</p>

  <p>— Hayır, hâlâ hiçbir şey yok.</p>

  <p>Bu soru Nerteaux'yu şaşırtmıştı. Schiffer'in yüksek basınç odaları fikriyle ilgilenmediğini düşünmüştü. Yanılıyordu. En başından beri, bu azot hikâyesi onun aklını bulandırmıştı.</p>

  <p>Scarbon ona bunu anımsattığında, "Ben dalgıç değilim" demişti. Ama Schiffer, bir dalgıçtı. Gençliğinde Kızıldeniz'de ve Çin Denizi'nde dalışlar yapmıştı. Hatta bir ara Pasifik'te bir dalgıç okulu bile açmayı düşünmüştü.</p>

  <p>Yüksek basıncın sadece kanda hava kabarcıklarına neden olmadığını, halüsinasyona yol açan bir etki de yarattığını biliyordu; tüm dalgıçların derinlik sarhoşluğu olarak bildiği bir etki.</p>

  <p>Soruşturmanın başında, cinayetlerin bir seri katilin işi olduğunu düşündükleri zaman, Schiffer kanda rastlanan hava kabarcıklarının manasını pek çözememişti; neden bir katil bir vajinayı usturayla parçalayabilecekken kurbanlarının kanında azot kabarcıkları oluşturmakla vakit kaybetsin ki. Bu seri cinayetlerle örtüşen bir şey değildi. Buna karşılık, bir sorgulama sırasında derinlik sarhoşluğunun bir anlamı vardı.</p>

  <p>İşkence yöntemlerinden biri de, tutukluya sırayla sıcak ve soğuk hava üflemekti. Tutukluyu sille tokat dövdükten sonra ona sigara vermekti. Ya da elektrik verdikten sonra sandviç ikram etmekti. İşte bu soluklanmalar sırasında adam ötmeye başlardı.</p>

  <p>Kurtlar da, yüksek basınç odasıyla aynı şeyi yapmış, önce yüksek basınç vermişlerdi. Uzun süren bir acıdan sonra, bir anda basınç uygulamayı kesip kurbanlarını rahatlatmışlar, aşırı basıncın yol açtığı sarhoşluğun etkisiyle onları konuşturmayı denemişlerdi. Kadınların bu şekilde pes edeceklerini ya da bu derinlik sarhoşluğunun onlar üzerinde, kimi kez gerçeği söyletmekte kullanılan bir serum etkisi yapacağını düşünmüşlerdi...</p>

  <p>Bu kâbus gibi işkence tekniğinin arkasında, acımasız bir işkencecinin olduğuna inanıyordu Schiffer. Bir işkence uzmanının.</p>

  <p>Kim?</p>

  <p>Kendi korkularını bir kenara bıraktı ve mırıldandı:</p>

  <p>— Bir yüksek basınç odası, Paris'te sık bulunan bir şey olmamalı.</p>

  <p>— OPJ'den çocuklar hiçbir şey bulamadı. Bu tip cihazları bulunduran yerlere gidildi. Mukavemet testleri yapan sanayi tesisi sahipleri sorgulandı. Sıfıra sıfır elde var sıfır.</p>

  <p>Schiffer, Nerteaux'nun ses tonunda bir tuhaflık hissetti. Kendisinden bir şey mi saklıyordu? Ama bununla kaybedecek vakti yoktu.</p>

  <p>— Ya Antikçağ'a ait masklar? diye sordu.</p>

  <p>— Onlarla da mı ilgileniyorsunuz?</p>

  <p>Paul'ün kuşkusu artmıştı.</p>

  <p>— Bu bağlamda, dedi Schiffer. Her şey beni ilgilendiriyor. Kurtlar'dan birinin belki bir takıntısı, özel bir ruhsal bozukluğu vardır. Bu konuda bir sonuca ulaştın mı?</p>

  <p>— Maalesef. Buna, yani bu konu üzerine eğilmeye vakit bulamadım. Benim çocukların da bir şey bulup bulmadığını bilmiyorum ve...</p>

  <p>Schiffer, Nerteaux'nun sözünü kesti:</p>

  <p>— İki saat içinde haberleşelim. Ve bu arada cep telefonunu şarj etmeye bak.</p>

  <p>Telefonu kapattı. Bir an, bir şimşek hızıyla Nerteaux'nun silueti gözlerinin önünden geçti. Hintli saçları, badem gözleri. Bir polis için yüz hatları çok yumuşaktı, sert görünmek için tıraş olmuyor ve hep siyah renkli elbiseler giyiyordu. Ama tüm saflığına rağmen doğuştan polisti.</p>

  <p>Bu çocuğu seviyordu. Henüz ona karşı yumuşamamıştı, ama onu, artık "kendi" soruşturması haline dönüşen bu işe ortak etmişti. Acaba ona gereğinden fazla şey mi söylemişti?</p>

  <p>Telefon kulübesinden çıktı, yoldan geçen bir taksiye el etti.</p>

  <p>Hayır. En önemli kozu kendine saklamıştı.</p>

  <p>Nerteaux'ya en önemli gerçeği söylememişti.</p>

  <p>Taksiye bindi ve şoföre Quai des Orfèvres'deki adresi verdi.</p>

  <p>Artık avın kim olduğunu ve neden Bozkurtlar'ın onun peşinde olduğunu biliyordu.</p>

  <p>On aydan beri onun izini sürmesinin basit bir sebebi vardı.</p>
</body>
</html>
