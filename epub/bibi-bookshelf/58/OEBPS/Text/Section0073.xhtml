<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>60</h2>

  <p>Telefonu çaldığında Paul, Golf'e binmek üzereydi:</p>

  <p>— Yüzbaşım, sanıyorum bir şey yakaladım. Arayan Naubrel'di.</p>

  <p>— Nedir?</p>

  <p>— Bir kazan imalatçısıyla konuşurken, basıncın, bizim henüz araştırmadığımız başka bir iş alanında da kullanıldığını öğrendim.</p>

  <p>Aklı hâlâ kurtlarda ve bozkırlarda olduğundan genç polisin neden söz ettiğini ilk anda anlayamadı. Rasgele sordu:</p>

  <p>— Hangi alanda?</p>

  <p>— Besinleri konserveleme işleminde. Japonların geliştirdiği bir teknik, henüz çok yeni. Isıtmak yerine, ürünlere yüksek basınç uygulanıyormuş. Pahalı bir yöntem, ancak vitaminlerin yok olmasını önlüyor ve...</p>

  <p>— Kahrolası, dilinin altındaki baklayı çıkar. Bir ipucu yakaladın mı?</p>

  <p>Naubrel suratını ekşitti.</p>

  <p>— Paris'in banliyölerinde bulunan birçok fabrikada bu teknik uygulanıyor. Lüks yiyecekler, biyolojik gıdalar ve nitelikli bakkaliye ürünleri. Bièvre Havzası'ndaki bir yer bana çok ilginç geldi.</p>

  <p>— Neden?</p>

  <p>— Bir Türk şirketine ait.</p>

  <p>Paul, saç diplerinin karıncalandığını hissetti.</p>

  <p>— Adı ne?</p>

  <p>— Matak Şirketi.</p>

  <p>Bu iki heceli kelime elbette ona bir şey ifade etmiyordu.</p>

  <p>— Ne tür ürünleri işliyorlar?</p>

  <p>— Meyve suları, lüks gıda konserveleri. Edindiğim bilgilere göre, burası bir sanayi tesisinden çok bir laboratuvar. Gerçek bir pilot ünite.</p>

  <p>Karıncalanmalar, elektrik dalgalarına dönüşmeye başlamıştı. Azer Akarca. Başarısını narenciye ve tarımsal gıda üretimine borçlu olan şu milliyetçi golden-boy. Gaziantepli haylaz çocuk. Bir bağlantı olabilir miydi?</p>

  <p>Paul sesini sertleştirdi:</p>

  <p>— Şimdi gelelim ne yapacağına; derhal gidip orayı ziyaret ediyorsun.</p>

  <p>— Hemen mi?</p>

  <p>— Sen ne zaman gitmeyi düşünüyorsun? Tepeden tırnağa her yeri, her şeyi araştırmanı istiyorum. Ama sakın unutma: arama izni çıkarmak, polis kimliğini göstermek yok.</p>

  <p>— Peki nasıl yapmamı istiyorsunuz?..</p>

  <p>— Başının çaresine bak. Ayrıca fabrikanın Türkiye'deki sahiplerinin kim olduğunu da öğrenmeni istiyorum.</p>

  <p>— Bir holding veya anonim şirket olabilir!</p>

  <p>— Şirketin buradaki sorumlularıyla konuş. Fransız Ticaret Odası'yla temas kur. Gerekiyorsa Türkiye'yle de. Önemli hissedarların listesini istiyorum.</p>

  <p>Naubrel, amirinin bu konudaki kararının kesin olduğunu anlamış gibi davrandı.</p>

  <p>— Ne arıyoruz?</p>

  <p>— Belki bir isim: Azer Akarca.</p>

  <p>— Kahretsin, bu isimler... Kodlayabilir misiniz?</p>

  <p>Paul istenileni yaptı. Tam telefonu kapatmak üzereydi ki Naubrel başka bir soru daha sordu:</p>

  <p>— Telsiziniz kapalı mı?</p>

  <p>— Neden?</p>

  <p>— Bir ceset bulundu, bu gece, Père-Lachaise'de. Ceset berbat bir haldeymiş.</p>

  <p>Paul ürperdiğini hissetti.</p>

  <p>— Bir kadın mı?</p>

  <p>— Hayır. Bir erkek. Bir polis. 10. Bölge'de görev yapmış eski bir polis. Jean-Louis Schiffer. Türkler konusunda uzman ve...</p>

  <p>Ana hasara, insan vücuduna saplanan mermi değil, merminin geçtiği yerlerde yaptığı ağır tahribat, açtığı ölümcül delikler neden olurdu, tıpkı bir kuyrukluyıldızın kuyruğu gibi eti, dokuları ve kemiği delip geçerdi.</p>

  <p>Paul, kelimelerin de aynı şekilde onu delip geçtiğini, bağırsaklarında patladığını, acıyla bağırmasına sebep olan bir yol boyunca ilerlediğini hissetti. Ama kendi çığlığını işitmedi, çünkü tepe lambasını arabanın üzerine takmış ve sirenini çalıştırmıştı bile.</p>
</body>
</html>
