<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>30</h2>

  <p>— Bana ne yaptılar?</p>

  <p>İki kadın Saint-Germain Bulvarı'nda, Sen yönüne doğru son hızla gidiyorlardı. Yağmur durmuş, ama her yere izlerini bırakmıştı: gecenin titreşimi içinde harelenmeler, renk almaşmaları, su birikintileri.</p>

  <p>Mathilde, kuşkularını daha iyi gizlemek için profesörlere mahsus bir ses tonuyla cevap verdi:</p>

  <p>— Bir tür müdahale, dedi.</p>

  <p>— Ne tür bir müdahale.</p>

  <p>— Şüphesiz yeni bir yöntem, belleğinin bir bölümünü etkileyen bir yöntem.</p>

  <p>— Bu mümkün mü?</p>

  <p>— Normal şartlarda, hayır. Ama Ackermann bir şeyler keşfetmiş olmalı... devrim yaratacak bir şeyler. Tomografiye ve beynin sınırlarını belirlemeye dayanan bir teknik.</p>

  <p>Bir yandan arabayı sürerken, diğer yandan da, sabit gözlerle etrafına bakan, ellerini bacaklarının arasına sıkıştırmış bitkin görünümlü Anna'ya kaçamak bakışlar atıyordu.</p>

  <p>— Bir şok, kısmi bir bellek yitimine yol açabilir, diye devam etti. Bir maç sırasında beyin sarsıntısı geçiren bir futbolcuyu tedavi ettim. Hayatının bir bölümünü hatırlıyordu, ama diğer bölümü kesinlikle silinmişti. Belki Ackermann da, kimyasal bir madde kullanarak ya da ışınlama yoluyla veya ne bileyim herhangi bir teknikle aynı etkiyi elde etmeyi sağlayan bir yöntem buldu. Belleğine bir tür filtre yerleştirdi.</p>

  <p>— Peki neden bunu bana yaptılar?</p>

  <p>— Bana göre, bu işin anahtarı Laurent'ın mesleğinde gizli. Görmemen gereken bir şey gördün ya da onun işiyle ilgili bazı bilgileri öğrendin veya seni bu deney için sadece bir kobay olarak kullandılar... Her şey mümkün. Çılgınca bir işin içindeyiz.</p>

  <p>Saint-Germain Bulvarı'nın sonuna ulaştıklarında, sağ tarafta Arap Dünyası Enstitüsü göründü. Binanın cam cephesinde yansıyan bulutlar hızla yer değiştiriyordu.</p>

  <p>Mathilde bu kadar sakin oluşuna şaşırıyordu. Saatte yüz kilometre hızla yol alıyordu, çantasında otomatik bir tabanca vardı, yanında marazi bir genç kadın oturuyordu ve en ufak bir korku hissetmiyordu.</p>

  <p>— Belleğim, belleğim yeniden yerine gelebilir mi?</p>

  <p>Anna, inatçı bir sesle konuşuyordu. Mathilde bu ses tonundaki değişikliği çok iyi biliyordu: Sainte-Anne'daki hasta muayeneleri sırasında en az bin kez işitmişti bu ses tonunu. Bu saplantılı bir insanın sesiydi. Bu demansın sesiydi. Ama burada delilik gerçekle çakışıyordu.</p>

  <p>Mathilde kelimelerini dikkatle seçiyordu:</p>

  <p>— Onların hangi yöntemi kullandığını bilmeden sana cevap veremem. Eğer kimyasal maddeler kullandılarsa, bir antidotu olabilir. Ama bir cerrahi müdahale söz konusuysa, bu konuda ... kötümserim.</p>

  <p>Küçük Mercedes, Jardin des Plantes'ın<a href="../Text/Section0092.xhtml#Footnote0006" id="Feedback0006"><sup>[6]</sup></a> hayvanat bahçesinin siyah parmaklıkları boyunca yol alıyordu. Hayvanların derin uykusu, parkın durağanlığı, karanlığın içinde sanki derin bir sessizlik uçurumu gibiydi.</p>

  <p>Mathilde, Anna'nın ağladığını fark etti; genç kadın sessizce hıçkırıyordu. Uzun bir suskunluktan sonra yeniden konuştu, gözyaşlarına boğulmuştu.</p>

  <p>— Ama neden yüzümü değiştirdiler?</p>

  <p>— Bunu anlamak çok zor. Sanırım kötü zamanda, kötü yerde bulunuyordun. Ama yüzünü değiştirmeleri için herhangi bir neden göremiyorum. Ya da bu iş, bizim sandığımızdan çok daha karmaşık: senin kimliğini değiştirmek zorunda kaldılar.</p>

  <p>— Yani ben başka biri olabilir miyim?</p>

  <p>— Estetik ameliyatla her şey mümkün.</p>

  <p>— Ben... ben Laurent Heymes'in karısı değil miyim?</p>

  <p>Mathilde cevap vermedi. Anna ısrarla sorularına devam ediyordu:</p>

  <p>— Ama... ya benim duygularım? Ya ona olan aşkım?</p>

  <p>Mathilde sinirlenmeye başlamıştı. Bu kâbusun ortasında, Anna hâlâ eski aşk günlerinin hayalini kuruyordu. Ama yapacak bir şey yoktu: gemi batarken bile kadınlar için önemli olan tek şey "arzu ve duygular"dı.</p>

  <p>— Onunla olan tüm hatıralarım, onları da uydurmuş olmam imkânsız!</p>

  <p>Mathilde omuzlarını silkti, söyleyeceği şeyin önemini biraz olsun hafifletmek ister gibiydi:</p>

  <p>— Hatıraların da sonradan belleğine yerleştirilmiş olabilir. Bana, bizzat kendin onların hiçbir gerçekliği olmadığını, hepsinin değerini yitirdiğini söyledin... Aslında bu tür bir müdahale imkânsız. Ama Ackermann'ın kişiliği bütün ihtimalleri dikkate almamızı gerektiriyor. Ayrıca polisler ona sonsuz imkânlar da sağlamış olabilir.</p>

  <p>— Polisler mi?</p>

  <p>— Uyan, Anna. Henri-Becquerel Enstitüsü. Askerler. Laurent'ın mesleği. Çikolata Evi'ndeki işinin dışında, dünyan sadece polislerden ve üniformalılardan oluşuyordu. Tüm bunları yapanlar onlar. Ve şimdi seni arayanlar da onlar.</p>

  <p>Tamamen yenilenmiş Austerlitz Garı'nın yakınlarına gelmişlerdi. Garın cephelerinden biri, bir sinema dekoru gibi tamamen çıplaktı. Sol tarafta, arka planda, Sen Nehri görünüyordu. Çamurlu, karanlık su ağır ağır akıyordu...</p>

  <p>Uzun bir suskunluğun ardından Anna yeniden konuşma ihtiyacı duydu:</p>

  <p>— Bu olayda polis olmayan biri daha var.</p>

  <p>— Kim?</p>

  <p>— Dükkâna gelen müşterilerden biri. Tanıdığımı sandığım bir adam. İş arkadaşımla birlikte ona "Bay Kadife" adını taktık. Sana nasıl açıklayacağımı bilmiyorum, ama bu adamın tüm bu olanların dışında olduğunu hissediyorum. O, benim hayatımın silinmiş kısmına ait olmalı.</p>

  <p>— Peki neden yoluna çıkıyor?</p>

  <p>— Belki bir rastlantı.</p>

  <p>Mathilde kafasını salladı:</p>

  <p>— Dinle. Emin olduğum bir şey varsa o da bu işte herhangi bir rastlantıya yer olmadığıdır. Bu adam da diğerleriyle birlikte, bundan kuşkun olmasın. Ve eğer yüzü sana bir şeyler ifade ediyorsa, bunun nedeni onu Laurent'ın yanında görmüş olman.</p>

  <p>— Ya da Jikolaları sevmesi.</p>

  <p>— Neleri?</p>

  <p>— İçinde bademezmesi bulunan çikolatalar. Bizim bir spesiyalitemiz. (Gözyaşlarını kurularken hafifçe gülümsedi.) Her halükârda beni tanımaması gayet normal, çünkü yüzüm eskisi gibi değil. (Umutsuz bir ses tonuyla devam etti.) Onu bulmamız gerekiyor. Geçmişimle ilgili bir şeyler biliyor olmalı!</p>

  <p>Mathilde yorum yapmaktan kaçındı. Şimdi L'Hôpital Bulvarı'nda, havai metro hattının çelik kemerleri boyunca ilerliyorlardı.</p>

  <p>— Buradan, nereye gidiyoruz? diye haykırdı Anna.</p>

  <p>Mathilde caddeyi yanlamasına geçti, ve La Pitié-Salpêtrière Hastanesi kampüsünün önünde ters yönde park etti. Kontağı kapattı, el frenini çekti, sonra küçük Kleopatra'ya doğru döndü:</p>

  <p>— Bu meseleyi anlayabilmemizin bir tek yolu var, o da "geçmişte" senin kim olduğunu ortaya çıkarmak. Yara izlerinden anladığım kadarıyla yaklaşık altı ay önce ameliyat olmuşsun. Şöyle veya böyle, bu dönemin daha öncesine inmemiz gerekiyor. (İşaretparmağıyla alnına bastırdı.) Bu tarihten önce neler olduğunu hatırlaman lazım.</p>

  <p>Anna, üniversite hastanesinin levhasına baktı:</p>

  <p>— Beni... Beni hipnoz altında sorguya mı geçmek istiyorsun?</p>

  <p>— Bunun için zamanımız yok.</p>

  <p>— Peki ne yapmak istiyorsun?</p>

  <p>Mathilde, siyah bir saç tutamını Anna'nın kulağının arkasına yerleştirdi:</p>

  <p>— Eğer belleğin bize bir şey söylemiyorsa, eğer yüzün değiştirilmişse, geriye seni sana hatırlatacak tek bir şey kalıyor.</p>

  <p>— Ne?</p>

  <p>— Vücudun.</p>
</body>
</html>
