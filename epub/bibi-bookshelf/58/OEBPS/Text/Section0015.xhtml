<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>10</h2>

  <p>Elbiseleri içinde Jean-Louis Schiffer bayağı yakışıklı olmuştu. Zeytin yeşili Barbour bir av ceketi; iri birer kestane gibi parlak, kocaman Church ayakkabılarının üzerine dökülen açık yeşil kadife bir avcı pantolonu giymişti.</p>

  <p>Bu elbiseler, sert görünümünü bozmadan, ona belirgin bir zariflik kazandırmıştı. Tıknaz, geniş bir gövde, yay gibi bacaklar: güçlü, dayanıklı, zorlu bir adamda olması gereken her şey. Şüphesiz bu polisi, yönetmeliğe uygun bir silah olan 38'lik Manhurin'in geri tepme gücü bile yerinden kıpırdatamıyordu. Daha da önemlisi, tavrında, duruşunda geri adım atmayan bir adam edası vardı; bu onun tarzının bir parçasıydı.</p>

  <p>Paul'ün aklından geçenleri okumuş gibi, Rakam kollarını havaya kaldırdı:</p>

  <p>— Beni arayabilirsin, ufaklık. Metal taşımıyorum.</p>

  <p>— Umarım, dedi Paul. Burada hâlâ görevde olan tek bir polis var: bunu unutmayın. Ve ben sizin "ufaklığınız" değilim.</p>

  <p>Schiffer, topuklarını birbirine vurarak bir şaklaban gibi hazır ola geçti. Paul, sırıtmadı bile. Rakam'ın binmesi için arabanın kapısını açtı, kendisi de direksiyona geçti ve hemen hareket etti, kaygılarına, korkularına doğru yola çıktı.</p>

  <p>Yol boyunca Rakam tek kelime etmedi. Elindeki dosyaya gömülmüştü. Paul dosyadaki en ufak ayrıntıyı bile biliyordu. "Corpus"<a href="../Text/Section0092.xhtml#Footnote0002" id="Feedback0002"><sup>[2]</sup></a> diye adlandırdığı kimlikleri belirsiz bu cesetler hakkında bilinebilecek her şeyi biliyordu.</p>

  <p>Paris yakınlarına geldiklerinde, Schiffer dosyadan başını kaldırıp sordu:</p>

  <p>— Cinayet mahallerinin incelemesinden sonuç çıkmadı mı?</p>

  <p>— Hayır.</p>

  <p>— Peki Olay Yeri İnceleme Bürosu herhangi bir parmak izine, ipucuna rastlamadı mı?</p>

  <p>— Hiçbir şey yok.</p>

  <p>— Cesetlerde de mi?</p>

  <p>— Özellikle cesetlerde. Adli tabibe göre katil cesetleri sanayi deterjanıyla temizliyor. Yaraları dezenfekte ediyor, maktullerin saçlarını yıkıyor, tırnaklarını fırçalıyor.</p>

  <p>— Peki çevrede yapılan soruşturmalar?</p>

  <p>— Size bundan daha önce de bahsetmiştim. Her cinayet mahallinin çevresindeki işçileri, esnafı, fahişeleri, çöpçüleri sorguladım. Hatta evsizleri bile sorguya çektim. Kimse bir şey görmemiş.</p>

  <p>— Senin düşüncen?</p>

  <p>— Katilin bir arabayla dolaştığını, günün ilk saatlerinde, durum müsait olur olmaz da cesetten kurtulduğunu düşünüyorum. Temiz bir iş.</p>

  <p>Schiffer dosyanın sayfalarını çeviriyordu. Cesetlerin fotoğraflarına gelince durdu:</p>

  <p>— Peki yüzler, herhangi bir fikrin var mı?</p>

  <p>Paul derin bir nefes aldı; geceler boyunca bu bıçak darbelerini düşünmüştü.</p>

  <p>— Birçok olasılık var. Birincisi, katil sadece izleri yok etmek istiyor olabilir. Bu kadınlar katili tanıyordu ve kimliklerinin belirlenmesi onun için bir tehlike yaratabilirdi.</p>

  <p>— Öyleyse neden parmaklarını kesmemiş ve dişlerini sökmemiş?</p>

  <p>— Çünkü kadınlar kaçak işçi ve hiçbir yerde kayıtları yok.</p>

  <p>Rakam başıyla onu onayladı.</p>

  <p>— İkinci olasılık.</p>

  <p>— Psikolojik. Bu konu üzerine hayli kitap okudum. Psikologlara göre, katilin kimlik saptaması yapılabilecek organları parçalamasının, yok etmesinin nedeni kurbanlarını tanıyor olması ve onların bakışlarına tahammül edememesiymiş. Böylece kurbanlarını sıradan birer nesneye dönüştürerek, insan olma statülerini yok ediyor, onları kendinden uzak tutuyor.</p>

  <p>Schiffer yeniden dosyanın sayfalarını karıştırmaya başladı.</p>

  <p>— Bu tür "psiko" inceliklerine aklım basmaz. Üçüncü olasılık?</p>

  <p>— Katilin yüzlerle bir sorunu var. Bu kadınların yüz hatlarında onu korkutan, onda ruhsal bir travma yaratan bir şeyler var. Hayır sadece onları öldürmek değil, yüzlerini de parçalamak zorunda. Benim düşünceme göre, bu kızıl saçlı kadınlar birbirlerine benziyor. Onların yüzleri katilin krizlerini tetikliyor.</p>

  <p>— Yine de pek açık değil.</p>

  <p>— Cesetleri görmediniz, diye çıkıştı Paul, sesini yükselterek. Bir ruh hastasının işi. Su katılmamış bir psikopat. Bizim de onun çılgınlığına ayak uydurmamız lazım.</p>

  <p>— Peki, bu... bu ne?</p>

  <p>İçinde antik döneme ait heykellerin fotoğraflarının bulunduğu son zarfı da açmıştı. Başlar, masklar, büstler. Paul bu resimleri müze kataloglarından, gezi rehberlerinden, <i>Archeologia</i> ya da <i>Le Bulletin du Louvre</i> gibi dergilerden kesmişti.</p>

  <p>— Tamamen benim fikrim, dedi Paul. Yüzlerdeki bıçak yaralarının, bir taşın üzerindeki çatlaklara, çukurluklara benzediğini fark ettim. Ayrıca tıraşlanmış burunlar, kesilmiş dudaklar, törpülenmiş kemikler de taşlardaki yıpranma izlerini çağrıştırıyor. Katilin bu antik heykellerden esinlendiğini düşünüyorum.</p>

  <p>— Göreceğiz, bakalım.</p>

  <p>Paul kızardığını hissetti. Evet bu fikri gerçekten mantıksızdı, zaten o da tüm araştırmalarına rağmen, heykeller ile Corpus'ların vücutlarındaki yaralar arasında uzaktan veya yakından bir benzerlik olduğunu gösteren bir iz bulamamıştı. Yine de düşüncesini söyledi:</p>

  <p>— Katil için bu kadınlar, hem saygı duyduğu hem de tiksindiği birer tanrıça olabilir. Ama katilin Türk olduğuna ve Akdeniz mitolojisiyle yoğrulduğuna eminim.</p>

  <p>— Hayal gücün çok geniş.</p>

  <p>— Bugüne kadar hiç sezgilerinize göre hareket etmediniz mi?</p>

  <p>— Daima. Sezgilerimden başka bir şeye güvenmem. Ama inan bana, tüm bu "psiko" hikâyeleri çok öznel. Bütün dikkatimizi, her şeyden çok katilin muamma dolu yöntemleri üzerinde yoğunlaştırmalıyız.</p>

  <p>Paul anladığından emin değildi. Schiffer devam etti:</p>

  <p>— Öncelikle onun çalışma biçimini düşünmeliyiz. Eğer sen haklıysan ve eğer öldürülen bu kadınlar gerçekten kaçak işçiyse, o zaman Müslüman olmaları gerekir. Elbette yüksek topuklu ayakkabılarla dolaşan İstanbullu Müslüman kadınlar değil. Duvara sinerek yürüyen ve tek kelime Fransızca bilmeyen köylü kadınlar. Onlarla yakınlık kurabilmek için onları tanımak gerekir. Ve Türkçe bilmek. Adamımız belki bir atölyede ustabaşı. Veya bir esnaf. Ya da bir yurt sorumlusu. Ayrıca bir de çalışma saatleri var. Bu kadın işçiler yer altında, mahzenlerde, sağlıksız atölyelerde çalışıyor. Katil, onları yeryüzüne çıktıklarında yakalıyor. Ne zaman? Nasıl? Bu ürkek kızlar onunla birlikte gitmeyi neden kabul ediyor? Bu soruların cevabını bulduğumuzda ancak bir miktar yol alabiliriz.</p>

  <p>Paul onunla aynı fikirdeydi, ama tüm bu sorular aynı zamanda hiçbir şey bilmediklerinin de bir göstergesiydi. Yani her şey mümkündü. Schiffer başka bir soru sordu:</p>

  <p>— Buna benzer cinayetleri araştırdın umarım?</p>

  <p>— Ne kadar suç dosyası varsa inceledim. Jandarmanın kayıtları da dahil. Cinayet Bürosu'ndaki bütün çocuklarla konuştum. Fransa'da, uzaktan bile olsa bunu çağrıştıran herhangi bir kaçıklık asla olmamış. Almanya'da, Türklerin yoğun olarak yaşadığı yerleri bile araştırdım. Hiçbir şey bulamadım.</p>

  <p>— Peki, ya Türkiye?</p>

  <p>— Sonuç aynı. Sıfıra sıfır, elde var sıfır.</p>

  <p>Schiffer başka bir soru sordu. Gerçek bir durum saptaması yapıyordu.</p>

  <p>— O mahalledeki devriyeleri artırdın mı?</p>

  <p>— Louis-Blanc Karakolu'nun patronu Monestier'yle uzlaşıldı. Kontroller sıklaştırıldı. Ama gizlice. Bölgede panik yaratmamız yersiz.</p>

  <p>Schiffer bir kahkaha patlattı:</p>

  <p>— Sen ne sanıyorsun? Zaten Türklerin olan bitenden haberi vardır.</p>

  <p>Paul, bu laf dokundurmanın üzerinde durmadı:</p>

  <p>— Yine de, bugüne kadar medyayı uzak tutmayı başardık. Bu, benim olay üzerinde yalnız başıma çalışabilmemin garantisi. Olayın etrafında fazla gürültü koparsa, Bomarzo başka müfettişleri de görevlendirir. Ama şimdilik bu Türklerin meselesi ve kimsenin umurunda değil. İstediğim gibi davranmakta serbestim.</p>

  <p>— Neden bunun gibi önemli bir davayla Cinayet Bürosu ilgilenmiyor.</p>

  <p>— Ben Cinayet Bürosu'ndan geliyorum. Ama bir ayağım hep buradaydı. Bomarzo bana güveniyor.</p>

  <p>— Ve sen yanına kimseyi istemedin, öyle mi?</p>

  <p>— Evet.</p>

  <p>— Bir araştırma grubu da mı oluşturmadın?</p>

  <p>— Hayır.</p>

  <p>Rakam sırıttı:</p>

  <p>— Demek bu davayı kendi başına çözmek istiyorsun, ha?</p>

  <p>Paul cevap vermedi. Schiffer elinin tersiyle pantolonunun üzerindeki ipliği yere attı:</p>

  <p>— Senin gerekçelerinin önemi yok. Benimkilerin de. Gereken yapılacak, inan bana.</p>
</body>
</html>
