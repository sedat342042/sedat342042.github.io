<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>35</h2>

  <p>İkinci kurbanın adı Rüya Berkes'ti, herhangi bir atölyede değil, Enghien Sokağı 58 numaradaki evinde çalışıyordu. Mantolara elle astar dikiyor, daha sonra bunları, Poissonnière Mahallesi'nin tam ortasından geçen Sainte-Cécile Sokağı 77 numarada bulunan Güzin Halman'ın kürk atölyesine teslim ediyordu. Sorguya işçi kadının oturduğu apartmanın sakinlerinden başlayabilirlerdi, ama Schiffer kadını uzun süreden beri tanıyan işvereni sorgulamayı tercih etmişti.</p>

  <p>Arabayla sessizce yol alırlarken Paul, temiz hava solumanın zevkini yaşıyordu. Ama şimdi de gördüklerinden kaygıya kapılmaya başlamıştı. Faubourg-Saint-Denis ve Faubourg-Saint-Martin sokaklarında ilerledikçe mağaza vitrinlerinin zevksizleştiğini, sergilenen siyah ve kahverengi malların arttığını, kumaşların ve dokumaların yerlerini postların ve kürklerin aldığını görüyordu.</p>

  <p>Paul sağa, Sainte-Cécile Sokağı'na saptı.</p>

  <p>Schiffer onu durdurdu: 77 numaraya gelmişlerdi.</p>

  <p>Paul bu kez yüzülmüş derilerle, kanlı göğüs kafesleriyle dolu, ölü hayvan eti kokan boktan bir yerle karşılaşmayı bekliyordu. Sağ taraftaki, çiçeklerle bezeli aydınlık avlunun kaldırım taşı döşeli zemini sabah yağan yağmurla ıslanmıştı. İki polis, avlunun dip tarafında yer alan camları demir parmaklıklı binaya doğru ilerlediler; bina görünen tek cephesiyle bir sanayi deposunu andırıyordu.</p>

  <p>— Sana söyleyeyim, dedi Schiffer kapının eşiğinden geçerken. Güzin Halman bir Tansu Çiller hayranıdır.</p>

  <p>— Kim o? Bir futbolcu mu?</p>

  <p>Yaşlı polis kıkır kıkır güldü. Gri renkli ahşap merdivene yöneldiler.</p>

  <p>— Tansu Çiller, Türkiye'nin eski başbakanlarından biridir. Harvard'da uluslararası ilişkiler konusunda eğitim görmüş, bir süre dışişleri bakanlığı yapmış biri. Sonra hükûmetin başına geçti. Tam bir başarı timsali.</p>

  <p>Paul bıkkın bir ses tonuyla konuştu:</p>

  <p>— Her siyaset adamının geçtiği yol.</p>

  <p>— Tek farkla ama, Tansu Çiller bir kadın.</p>

  <p>İkinci kata ulaştılar. Geçtikleri her merdiven sahanlığı geniş ve karanlıktı, kiliselerin mihraplı bölümlerini andırıyordu. Paul açıklama yapma ihtiyacı hissetti:</p>

  <p>— Bir erkeğin bir kadını kendine örnek alması Türkiye'de pek sık rastlanan bir şey olmasa gerek.</p>

  <p>Rakam yüksek sesle güldü:</p>

  <p>— Ama Güzin de bir kadın! Bir "teyze". Kelimenin tam anlamıyla bir vaftiz annesi. Erkek kardeşlerinin, yeğenlerinin, kuzenlerinin ve onun için çalışan bütün işçilerin üstünde büyük bir tahakkümü var. Evleri mi onarılacak ustaları o bulur ve onartır. Kolileri, havaleleri mi yollanacak o yollar. Gerektiğinde onu rahat bırakmaları için polisleri de görür. O da kaçak işçi çalıştırır, ama iyi niyetli bir kadındır.</p>

  <p>Üçüncü kat. Halman'ın atölyesi gri parke kaplı oldukça büyük bir yerdi. Salonun ortasında, dört ayaklı bir destek üzerine yerleştirilmiş tahtalar tezgâh görevi görüyordu. Tezgâhın üzerinde kraft kâğıdından karton kutular, akrilik sepetler, TATİ logosu taşıyan pembe bez torbalar, giysi kılıfları vardı...</p>

  <p>Birkaç adam kürk mantoların, ceketlerin, etollerin arasında dolaşıyordu. Astarları inceliyorlar, elleriyle dokunuyorlar, sonra askılara asılı giysileri tetkik ediyorlardı. Tam karşılarında, sıkma başlı, uzun etekli, asık suratlı kadınlar haklarındaki kararı bekler gibi sessizce duruyorlardı, yorgun, tükenmiş bir halleri vardı.</p>

  <p>Salonun tam üstünde, beyaz perdeli, camlı bir asmakat vardı: işçilerin bu küçük dünyasını gözetlemek için ideal bir yer olmalıydı. Schiffer hiç tereddüt etmeden ve çevresine bakmadan tırabzanı yakaladı ve asmakata çıkan dik merdiveni tırmanmaya başladı.</p>

  <p>Yukarıda, neredeyse alt salon kadar büyük kırma tavanlı bir odaya girmeden önce yeşil bitkilerle kaplı bir duvarla karşılaştılar. Perdeli pencerelerden arduvazdan ve çinkodan oluşan bir manzara görünüyordu: Paris çatıları.</p>

  <p>Boyutlarına rağmen, atölye dekorasyonu itibariyle 1900'lü yılların gelin odalarını andırıyordu. Paul ilerledi ve ilk ayrıntılar hemen dikkatini çekti. Küçük örtüler, bilgisayar, hi-fi müzik seti, televizyon gibi modern cihazların üstünü örtüyor, resim çerçevelerine, cam biblolara, dantel fırfırlar içindeki büyük bebeklere farklı bir değer katıyordu. Duvarlarda, İstanbul'un en güzel yerlerini gösteren turistik posterler vardı. Canlı renklere sahip küçük kilimler, stor gibi duvarlara asılmıştı. Hemen her yerde göze çarpan kâğıttan Türk bayrakları, çatı katını destekleyen ahşap direklere iğnelerle tutturulmuş kartpostallarla uyum içindeydi.</p>

  <p>Üzerinde deri bir sumen bulunan masif meşeden çalışma masası odanın sağ tarafındaydı, tam ortada, büyük bir halının üstünde yeşil kadife örtülü bir divan vardı. Ama ortalıkta kimse görünmüyordu.</p>

  <p>Schiffer, boncuklu bir perdeyle ayrılmış bir bölmeye doğru ilerledi ve bir güvercin gibi kuğurdadı:</p>

  <p>— Prensesim, benim, Schiffer. Sürüp sürüştürmene gerek yok.</p>

  <p>Cevap alamadı. Paul birkaç adım daha attı ve fotoğrafları dikkatle inceledi. Bunlar, kısa saçlı, güzel bir kadının Bill Clinton, Boris Yeltsin, François Mitterand gibi ünlü başkanlarla çekilmiş fotoğraflarıydı. Şüphesiz bu kadın meşhur Tansu Çiller olmalıydı...</p>

  <p>Paul duyduğu bir tıkırtıyla kafasını çevirdi. Açılan boncuklu perdeden sanki fotoğraflardaki kadın çıktı, çok daha gerçek, ama resimdekinden biraz daha iriydi.</p>

  <p>Güzin Halman'ın başbakanla büyük bir benzerliği vardı, şüphesiz bu da onun otoritesini bir kat daha artırıyor olmalıydı. Üzerinde siyah bir tünik ile pantolon vardı, taktığı yerinde birkaç mücevher sadeliğini bozmamıştı. Hareketleri, yürüyüşü bu sade görüntüsünü doğruluyor, ona mağrur bir işkadını havası veriyordu.</p>

  <p>Sanki çevresine görünmez bir duvar örmüştü. Mesaj açıktı: erkeklerden gelecek her tür girişime bütün kapılar kapalıydı.</p>

  <p>Ama yüzü, genel görünümüyle çok farklı, hatta tamamen zıttı. Lâl rengi saçları, öfkeyle parlayan gözleri, bir soytarı gibi pudralanmış bembeyaz geniş bir yüzü vardı: Güzin gözkapaklarını turuncu farla boyamış, küçük pullarla süslemişti.</p>

  <p>— Schiffer, dedi kadın boğuk bir sesle, neden burada olduğunu biliyorum.</p>

  <p>— Nihayet, anlayışlı bir insan!</p>

  <p>Dalgın hareketlerle masasının üzerindeki kâğıtları topladı.</p>

  <p>— Seni kutundan çıkaracaklarını tahmin ediyordum.</p>

  <p>Fransızca'yı düzgün bir aksanla konuşuyordu; sadece, sanki hoşluk olsun diye her cümlenin sonunu hafifçe ağzının içinde yuvarlıyordu.</p>

  <p>Schiffer onları tanıştırdı, cilveli ses tonundan vazgeçmişti. Paul, Schiffer'in kadınla aynı oyunu oynadığını hissediyordu.</p>

  <p>— Ne biliyorsun? diye doğrudan sordu.</p>

  <p>— Hiç. Önemsiz birkaç şey.</p>

  <p>Yeniden çalışma masasının üzerine eğilip, bir şeyler arıyormuş gibi yaptı, sonra gidip kanepeye oturdu, ağır ağır bacak bacak üstüne attı.</p>

  <p>— Tüm mahalle korkuyor, dedi güçlükle çıkan bir sesle. Herkes bir şeyler söylüyor.</p>

  <p>— Yani?</p>

  <p>— Söylentiler. Birbiriyle çelişen haberler. Hatta katilin sizinkilerden biri olduğunu bile duydum.</p>

  <p>— Bizimkiler mi?</p>

  <p>— Evet, bir polis.</p>

  <p>Schiffer bu söylentinin üstünde durmadı.</p>

  <p>— Bana Rüya Berkes'ten bahset.</p>

  <p>Güzin, kanepenin kolu üstündeki dantel örtüyü hafifçe okşadı:</p>

  <p>— Yaptığı işleri iki günde bir uğrayıp teslim ederdi. Son olarak 6 Ocak'ta atölyeye geldi. 8'inde değil. Sana söyleyebileceklerimin hepsi bu.</p>

  <p>Schiffer cebinden not defterini çıkardı ve bir şeyler okuyormuş gibi yaptı. Paul onun bu tavrının altında yatan şeyi anlamaya çalışıyordu. "Teyze" şüphesiz kolay teslim olan kadınlardan değildi.</p>

  <p>— Rüya, katilin ikinci kurbanı, diye devam etti Schiffer, gözleri hâlâ not defterindeydi. Cesedi 10 Ocak'ta bulundu.</p>

  <p>— Tanrı rahmet eylesin. (Parmaklarıyla dantelle oynamaya devam ediyordu.) Ama bu konu beni ilgilendirmiyor.</p>

  <p>— Aksine hepinizi ilgilendiriyor. Ve benim bilgiye ihtiyacım var.</p>

  <p>Sesinin tonu gitgide yükseliyordu, ama Paul bu ilişkide tuhaf bir yakınlık olduğunu hissediyordu. Soruşturmayla hiç ilgisi olmayan, ateş ile buz arasındaki suç ortaklığını andırıyordu.</p>

  <p>— Söyleyecek hiçbir şey yok, diye tekrar etti kadın. Mahalle bu olayı da örtbas edecek. Tıpkı diğer olaylar gibi.</p>

  <p>Kullandığı kelimeler, sesi, tonlaması Paul'ü, bu kadını daha iyi gözlemlemeye teşvik ediyordu. Turuncu boyalı gözkapaklarının altındaki siyah gözlerini Schiffer'e dikmişti. Paul portakal kabukları içine doldurulmuş çikolata parçalarını düşündü. Ama birden, üstü kapalı gerçeği anladı: Güzin Halman, Schiffer'in evlenmekten son anda vazgeçtiği Türk kadınıydı. Ne olmuştu? Bu hikâye neden aniden yön değiştirmişti?</p>

  <p>Kürk tüccarı bir sigara yaktı. Ağız dolusu mavi dumanı bezginlikle dışarı üfledi.</p>

  <p>— Ne öğrenmek istiyorsun?</p>

  <p>— Mantoları ne zaman teslim ediyordu?</p>

  <p>— Gün sonunda.</p>

  <p>— Yalnız mı?</p>

  <p>— Yalnız. Daima.</p>

  <p>— Hangi yoldan gidip geliyordu, biliyor musun?</p>

  <p>— Faubourg-Poissonnière Sokağı'ndan. O saatte, çok kalabalıktır, eğer sorun buysa.</p>

  <p>Schiffer daha genel sorulara geçti:</p>

  <p>— Rüya Berkes Paris'e ne zaman geldi?</p>

  <p>— 2001 Mayıs'ında. Marius'u görmedin mi?</p>

  <p>Schiffer duymazdan geldi:</p>

  <p>— Ne tür bir kadındı?</p>

  <p>— Bir köylü kadınıydı, ama şehirde de yaşamış.</p>

  <p>— Adana'da mı?</p>

  <p>— Önce Gaziantep, sonra Adana.</p>

  <p>Schiffer ona doğru hafifçe eğildi, bu ayrıntı ilgisini çekmiş gibiydi:</p>

  <p>— Peki köken olarak Gaziantepli miydi?</p>

  <p>— Sanırım, evet.</p>

  <p>Schiffer odanın içinde dolaşmaya başladı, bir yandan da biblolara hafifçe dokunuyordu:</p>

  <p>— Okuryazar mıydı?</p>

  <p>— Hayır. Ama modern bir kadındı. Geleneklere körü körüne bağlı değildi.</p>

  <p>— Paris'te dolaşır mıydı? Dışarı çıkar mıydı? Kulüplere, barlara gider miydi?</p>

  <p>— Sana onun modern bir kadın olduğunu söyledim, yoldan çıkmış bir kadın değil. O bir Müslüman'dı. Bunun ne anlama geldiğini en az benim kadar iyi bilirsin. Ayrıca, tek kelime Fransızca bilmezdi.</p>

  <p>— Nasıl giyinirdi?</p>

  <p>— Bir Batılı gibi. (Sesini yükseltmişti.) Schiffer, sen neyin peşindesin, Tanrı aşkına?</p>

  <p>— Katilin tuzağına nasıl düştüğünü öğrenmeye çalışıyorum. Evinden çıkmayan, kimseyle konuşmayan, herhangi bir eğlence mekânına gitmeyen bir kıza yaklaşmak pek kolay olmasa gerek.</p>

  <p>Sorgu bir kısırdöngü halini almıştı. Bir saat önceki aynı sorulara beklenen aynı cevapları alıyorlardı. Paul atölye tarafındaki pencerenin önünde duruyor, tülün arasından aşağı bakıyordu. Türkler oyunlarına devam ediyor; uyuklayan hayvanlar gibi sessizce duran kürklerin üzerinde para el değiştiriyordu.</p>

  <p>Schiffer konuşmayı sürdürüyordu:</p>

  <p>— Rüya'nın ruh hali nasıldı?</p>

  <p>— Diğerleri gibi. "Bedenim burada, ama kalbim orada." Ülkesine dönmeyi, evlenmeyi, çocuk sahibi olmayı düşünüyordu. Geçici bir hayattı buradaki. Dikiş makinesine bağlı olarak iki odalı bir evde iki başka kadınla birlikte yaşanan bir karınca hayatı.</p>

  <p>— Evini paylaştığı diğer iki kadını görmek istiyorum...</p>

  <p>Paul artık onları dinlemiyordu. Alt kattaki gidiş gelişleri dikkatle gözlüyordu. Bu hareketlilik ona bir mal değiş tokuşunu, atalardan kalma bir ritüeli anımsatıyordu. Rakam'ın sözleri yeniden kulaklarında çınlamaya başlamıştı:</p>

  <p>— Ya sen, sen katil hakkında ne düşünüyorsun?</p>

  <p>Bir sessizlik oldu. Bu o kadar uzun sürdü ki Paul yeniden odaya döndü.</p>

  <p>Güzin ayağa kalkmış, pencereden damları seyrediyordu. Yerinden hiç kımıldamadan mırıldandı:</p>

  <p>— Ben... ben daha çok bunun siyasi bir yanı olduğunu düşünüyorum.</p>

  <p>Schiffer, kadına doğru yaklaştı:</p>

  <p>— Ne demek istiyorsun?</p>

  <p>Güzin birden çark etti:</p>

  <p>— Bu iş, sıradan bir katilin basit çıkarlarının çok üzerinde olabilir.</p>

  <p>— Güzin, Tanrı aşkına, bana anlat.</p>

  <p>— Anlatacak bir şey yok. Mahalle korku içinde ve ben de bu kuralın dışına çıkma niyetinde değilim. Sana yardım edecek kimse bulamayacaksın.</p>

  <p>Paul ürperdi. Geçen gece kâbusunda gördüğü, tüm mahalleyi boyunduruğu altında tutan Moloh, hiç olmadığı kadar gerçek gelmeye başlamıştı Paul'e. Taştan bir tanrı, Küçük Türkiye'nin mahzenlerinde, derme çatma evlerinde av peşinde koşuyordu. "Teyze" devam etti:</p>

  <p>— Görüşme sona erdi, Schiffer.</p>

  <p>Polis not defterini cebine soktu ve hiç üstelemeden geri adım attı. Paul aşağıda yürütülen pazarlıklara son bir kez daha baktı.</p>

  <p>İşte o anda onu fark etti.</p>

  <p>Bir alıcı –siyah bıyıklı ve mavi Adidas ceketli– ambara giriyordu, kucağında karton bir kutu vardı. Bakışlarını istemdışı olarak asmakata doğru çevirdi. Paul'ü fark edince yüz ifadesi donup kaldı.</p>

  <p>Adam elindeki yükü bıraktı, askıların yanında duran bir işçiye bir şeyler söyledi, sonra kapıya doğru geri geri gitti. Paul'ün sezgilerini teyit etmek için asmakata son bir kez daha baktı: korkuyla.</p>

  <p>İki polis alt salona indi; Schiffer kendini tutamadı.</p>

  <p>— Bu kancık canımı sıkıyor, yaptığı imalar beni delirtiyor. Fahişe. Hepsi kaçık. Hepsi deli...</p>

  <p>Paul adımlarını sıklaştırdı ve kapı eşiğine ulaştı. Merdiven boşluğuna doğru bir göz attı: esmer bir el gördü tırabzanda. Adam son hızla kaçıyordu.</p>

  <p>Paul, Schiffer'e doğru seslendi, sahanlığa henüz ulaşmıştı.</p>

  <p>— Gelin. Çabuk.</p>
</body>
</html>
