<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>12</h2>

  <p>Kurban kadındı, Kafkas ırkındandı. Kas tonusundan yirmi ila otuz yaşları arasında olduğu anlaşılıyordu. Kısa boylu ve topluydu. 1,60 metre boy, 70 kilogram. Kızıllara özgü beyaz bir teni ve bu ten rengine uyan saçları vardı; ilk iki kurbanla fizik olarak büyük bir benzerlik arz ediyordu. Anlaşılan adamımız bu tiplerden hoşlanıyordu: otuzlu yaşlarda, kızıl, tombul.</p>

  <p>Scarbon monoton bir sesle konuşuyordu. Sanki hazırladığı raporu, uykusuz geçen bir gecenin sonunda yazdığı satırları ezbere okur gibiydi. Schiffer sordu:</p>

  <p>— Herhangi bir özel işaret yok mu?</p>

  <p>— Ne gibi?</p>

  <p>— Dövme. Kulakta delikler. Alyans izi. Kısacası katilin yok edemeyeceği şeyler.</p>

  <p>— Hayır.</p>

  <p>Rakam, cesedin sol elini tuttu, avucu dışa gelecek şekilde çevirdi. Paul titredi: bu tür bir hareketi yapmaya asla cesaret edemezdi.</p>

  <p>— Kına lekesi de yok mu?</p>

  <p>— Hayır.</p>

  <p>— Nerteaux, kadının parmaklarında terzilik yaptığını belirtir izler bulunduğunu söyledi. Siz bu konuda ne düşünüyorsunuz?</p>

  <p>Scarbon başıyla onaylar gibi bir işaret yaptı:</p>

  <p>— Bu kadınlar uzun süre el işçisi olarak çalışmışlar. Bu çok açık.</p>

  <p>— Yani terzilik yaptıklarını onaylıyor musunuz?</p>

  <p>— Kesin olarak bunu söylemek gerçekten çok zor. İğne izlerinin yanı sıra parmaklarda küçük yarıklar var. Ayrıca başparmak ile işaretparmağının arası da nasır tutmuş. Belki dikiş makinesi kullanmaktan, belki de ütüden. (Bakışlarını yerdeki karolara çevirdi.) Bu kadınlar Sentier Mahallesi yakınlarında bulundu, değil mi?</p>

  <p>— Yani?</p>

  <p>— Bunlar Türk kadın işçiler.</p>

  <p>Schiffer, kesinlik arz eden bu üsluba kulak asmadı. Cesedi inceliyordu. Paul yaklaştı. Böğürler, memeler, omuzlar ve uyluklar üzerindeki, çevresi iyice kararmış yaraları gördü. Bu yaralardan bazıları o kadar derindi ki, arasından kemiklerin beyazlığı fark ediliyordu.</p>

  <p>— Bize şu yaralardan bahsedin, dedi Rakam.</p>

  <p>Doktor, birbirine tutturulmuş kâğıtları hızla karıştırdı:</p>

  <p>— Bu cesette, yirmi yedi bıçak darbesi saptadım. Bazıları yüzeysel, bazıları derin. Katilin saatler boyunca işkence yaptığını söylemek hayalcilik olmaz. Diğer iki cesette de en az bundaki kadar bıçak darbesi var. (Elindeki kâğıtlara bakmayı bırakıp, bakışlarını iki adama çevirdi.) Genel olarak, burada söylediğim her şey diğer iki kurban için de geçerli. Üç kadın da aynı şekilde işkence edilip öldürülmüş.</p>

  <p>— Ne tür bir silahla?</p>

  <p>— Testere ağızlı, krom kaplı bir komando bıçağı. Birçok yarada bıçağın testere dişlerinin izleri net olarak görülüyor. İlk iki ceset üzerinde, bıçağın boyu ve ağız genişliğinin saptanması için bir inceleme yapılmasını istedim, ama ipucu olabilecek bir sonuç alamadık. Onlarca modeli olan, standart bir asker bıçağı.</p>

  <p>Rakam, gövde üzerindeki diğer yaraları yakından incelemek için eğildi; ısırık ya da yanık izlerini andıran, etrafında siyah hareler oluşmuş çok sayıda tuhaf yara dikkatini çekmişti. Paul, bu ayrıntıyı ilk cesette fark ettiğinde bunun bir iblisin işi olduğunu düşünmüştü. Bir cehennem yaratığı bu vücuttan büyük bir zevk almış olmalıydı.</p>

  <p>— Peki bunlar? diye sordu Schiffer işaretparmağıyla göstererek. Tam olarak nedir? Isırık izleri mi?</p>

  <p>— İlk bakışta, yanık izleri olduğu söylenebilir. Ama ben bu izlerle ilgili daha makul bir açıklama buldum. Katil, onlara elektrik şoku vermek için bir araba aküsü kullanmış. Daha açık olarak söylemek gerekirse, elektrik akımı vermekte çok sık kullanılan tırtıklı penslerden yararlanmış. Benim düşünceme göre elektrik akımının şiddetini artırmak için de kurbanlarının vücutlarını ıslatıyormuş. Bu da yaraların etrafındaki siyahlıkların nedenini açıklıyor. Bu cesette yirmiden fazla bu tür iz var. (Elindeki kâğıt tomarını salladı.) Her şey raporumda yazılı.</p>

  <p>Paul, tüm bu bilgileri ezberlemişti; ilk iki kurbanın otopsi raporunu birkaç kere okumuştu. Ama her seferinde aynı tiksintiyi duyuyordu. Bu tür bir çılgınlık karşısında tiksinti duymamak imkânsızdı.</p>

  <p>Schiffer, cesedin bacaklarına baktı, mavi-siyah bir renk almış ayaklar, olanaksız bir açıyla katlanmıştı.</p>

  <p>— Ya bunlar?</p>

  <p>Scarbon da cesedin diğer tarafından dolanıp, Schiffer'in yanına geldi. Bir haritadaki engebeleri inceleyen iki topografa benziyorlardı.</p>

  <p>— Röntgenler şaşırtıcı. Ayakkemeri, ayaktarağı ve parmak kemikleri, hepsi un ufak olmuş. Dokulara saplanmış yaklaşık yetmiş tane kemik kıymığı saptadık. Hiçbir düşme bu tür bir hasara neden olmaz. Katil çok ağır bir cisimle vurmuş olmalı. Demir bir çubuk ya da bir beyzbol sopası gibi. Diğer iki ceset de aynı işlemden geçmiş. Öğrendiğime göre bu, bir zamanlar Türkiye'de çok sık başvurulan bir işkence tekniğiymiş. Felaka ya da felika, tam olarak bilmiyorum.</p>

  <p>Schiffer boğazsıl bir sesle konuştu:</p>

  <p>— Falaka.</p>

  <p>Paul, Rakam'ın rahatça Arapça ve Türkçe konuşabildiğini hatırladı.</p>

  <p>— Hiç düşünmeden, diye devam etti. Bu işkence yönteminin on kadar ülkede hâlâ uygulanmakta olduğunu söyleyebilirim.</p>

  <p>Scarbon, gözlüklerini burnunun ucuna doğru itti.</p>

  <p>— Evet. Güzel. Şimdi de egzotizm...</p>

  <p>Schiffer, cesedin karın kısmına baktı. Sonra, yeniden cesedin ellerinden birini tuttu. Paul, siyahlaşmış ve şişmiş parmakları gördü. Doktor açıklamada bulundu:</p>

  <p>— Tırnaklar kerpetenle sökülmüş. Parmak uçları asitle yakılmış.</p>

  <p>— Ne tür bir asit?</p>

  <p>— Söylemesi zor.</p>

  <p>— Parmak izlerini yok etmek için bu geçerli bir teknik olmalı.</p>

  <p>— Eğer öyle olsa bile, katil amacına ulaşamamış. Parmak ve avuç içi izleri oldukça belirgin. Hayır, bunun daha çok ilave bir işkence olduğunu düşünüyorum. Katil, öyle ya da böyle başarısız olacak türden biri değil.</p>

  <p>Rakam, cesedin elini bırakmıştı. Şimdi bütün dikkati fırın gibi açık cinsiyet organına yönelmişti. Doktor da yaraya bakıyordu. Topograflar, akbabalar gibi toplanmaya başlıyordu.</p>

  <p>— Tecavüze uğramış mı?</p>

  <p>— Tam bir cinsel münasebetten söz edilemez.</p>

  <p>Scarbon ilk kez duraksadı. Paul gözlerini indirdi. Fırın gibi açılmış, genişlemiş, parçalanmış deliği gördü. İç kısımlar –büyükdudaklar, küçükdudaklar, klitoris– dayanılmaz bir et yığını halinde dışarı çıkmıştı. Doktor gırtlağını temizledikten sonra konuştu:</p>

  <p>— Katil, kızın içine, ustura bıçaklarıyla kaplı bir tür cop sokmuş. Burada, vulvanın içinde ve burada uyluklar boyunca yara izleri gayet iyi görülüyor. Klitoris parçalanmış. Dudaklar kesilmiş. Tüm bunlar bir iç kanamaya neden olmuş. İlk kurbanda da aynı yaralar var. İkinci...</p>

  <p>Yeniden duraksadı. Schiffer onun bakışlarını aradı:</p>

  <p>— Evet?</p>

  <p>— İkinci kurbanın durumu farklı. Sanırım onda başka bir şey... canlı bir şey kullanmış.</p>

  <p>— Canlı mı?</p>

  <p>— Bir kemirgen, evet. Bu türün en küçük hayvanı. Dış cinsel organlar, rahme kadar ısırılmış, parçalanmış. Sanırım Latin Amerika'da da işkenceciler bir zamanlar bu tekniği kullanmışlar...</p>

  <p>Paul'ün kafası sanki bir mengenenin arasındaydı. Tüm bu detayları biliyordu, ama bunların her biri onu yaralıyor, her kelime midesini bulandırıyordu. Mekanik bir hareketle, parmaklarını kokulu suya daldırdı ve aynı hareketi birkaç dakika önce Schiffer'in de yapmış olduğunu hatırladı. Hemen parmaklarını sudan çıkardı.</p>

  <p>— Devam edin, dedi Schiffer, boğuk bir sesle.</p>

  <p>Scarbon hemen cevap vermedi; turkuaz renkli salona sessizlik hâkim oldu. Üç adam da artık geri adım atamayacaklarını anlamışlardı; cesedin yüzünü incelemekten kaçamazlardı.</p>

  <p>— Burası en karmaşık kısım, dedi adli tabip, her iki işaretparmağıyla haşat edilmiş yüzde bir çerçeve çizerek. Şiddetin birçok safhasına maruz kalmış.</p>

  <p>— Açıklayın.</p>

  <p>— Öncelikle ezikler. Surata tamamen kan oturmuş. Katil uzun süre, vahşice vurmuş. Belki de bir muştayla. Metal bir şey, sanırım ve bir sopadan veya bir coptan daha etkili. Sonra kırıklar ve bıçak darbeleri de var. Ancak bu yaralarda kanama yok. Kadın öldükten sonra yapılmış.</p>

  <p>Şimdi bu korkunç maskeye çok yakındılar. Fotoğrafların insanı olaylara belli bir mesafede tutan o soğukluğu olmadan, bütün vahşetiyle derin yaraları çıplak gözle görebiliyorlardı. Yüzdeki boydan boya bıçak yaraları alında ve şakaklarda da vardı; yanaklar üzerindeki yarıklar ve diğer kesikler: tıraşlanmış burun, bir kısmı koparılmış çene, örselenmiş dudaklar...</p>

  <p>— Benim gibi siz de görüyorsunuz, katil kesmiş, doğramış, koparmış. Burada ilginç olan taraf, gösterdiği itina. Sanat eserini özenle hazırlayıp süslemiş. Bu onun imzası. Nerteaux adamın bir şeylere öykündüğünü...</p>

  <p>— Onun ne düşündüğünü biliyorum. Siz, siz ne düşünüyorsunuz?</p>

  <p>Scarbon cesedin yanından uzaklaştı, elleri arkasındaydı:</p>

  <p>— Katilin bu yüzlerle ilgili bir saplantısı var. Onun için, hem bir çekicilik hem de bir öfke kaynağı bu yüzler. Onları bir heykel gibi yontuyor, onlara biçim veriyor ve aynı zamanda da onların kişiliklerini yok ediyor.</p>

  <p>Schiffer, şüpheyle yaklaştığını belirten bir omuz hareketi yaptı.</p>

  <p>— Peki ölüm sebebi?</p>

  <p>— Size söylemiştim. İç kanama. Cinsel organların parçalanması sebebiyle. Bütün içi boşalmış olmalı.</p>

  <p>— Ya diğer ikisi?</p>

  <p>— İlk kadın da aynı şekilde, kanamadan. Tabii daha önce kalpten ölmedilerse. İkincisini, tam olarak bilmiyorum. Belki, sadece korkudan. Ama bu üç kadının da büyük acılar çekerek öldüğü söylenebilir. Bu ceset üzerinde DNA ve toksikoloji analizleri halen devam ediyor, ama bu incelemelerin sonuçlarının öncekilerden farklı olacağını sanmıyorum.</p>

  <p>Scarbon, duygusuz bir hareketle çarşafı yeniden cesedin üzerine örttü, sabırsız bir hali vardı. Schiffer söze başlamadan önce odada birkaç adım attı:</p>

  <p>— Olayların bir kronolojisini çıkartabilir misiniz?</p>

  <p>— Ayrıntılı olarak zaman belirtmem oldukça güç, ama bu kadının üç gün önce, yani perşembe akşamı kaçırıldığını sanıyorum. İşten çıktıktan sonra elbette.</p>

  <p>— Neden?</p>

  <p>— Çünkü midesi boştu. Diğer iki kadın gibi. Katil onları evlerine dönerken ansızın yakalıyor.</p>

  <p>— Varsayımları bir kenara bırakalım.</p>

  <p>Doktor öfkeyle iç çekti:</p>

  <p>— Sonra, yirmi ila otuz saat boyunca, sürekli işkence görmüş.</p>

  <p>— Bu süreyi nasıl belirlediniz?</p>

  <p>— Çırpınmış. Bağları derisini yakmış, etlerinin içine kadar işlemiş. Yaralar irinlenmiş. Bu iltihaplar sayesinde zaman saptaması yapılabilir. Yirmi ila otuz saat: hesabımda yanılmış olmam imkânsız. Yine de bu, insanın acıya dayanma sınırının eşiği.</p>

  <p>Schiffer salonu adımlarken, bir yandan da zeminin maviye çalan parlaklığına dikkatle bakıyordu:</p>

  <p>— Cinayet mahalli hakkında bize verebileceğiniz herhangi bir ipucu var mı?</p>

  <p>— Belki.</p>

  <p>Paul atıldı:</p>

  <p>— Ne?</p>

  <p>Scarbon dilini şaklattı:</p>

  <p>— Diğer iki cesette de fark etmiştim, ama bunda çok daha belirgin. Kurbanın kanında azot kabarcıklarına rastladım.</p>

  <p>— Bu ne demek?</p>

  <p>Paul not defterini çıkardı.</p>

  <p>— Oldukça şaşırtıcı. Kadının vücudu, yani henüz hayattayken, yeryüzündekinden çok daha fazla bir basınca maruz kalmış. Mesela denizin derinliklerindeki basınç.</p>

  <p>Doktor ilk kez bu ayrıntıdan bahsediyordu.</p>

  <p>— Ben dalgıç değilim, diye devam etti. Ama olayı biliyorum. Siz dibe daldıkça, basınç artar. Kandaki azot erir. Eğer basınca alışmak için belli mesafelerde beklemeden hızla yüzeye çıkarsanız, azot aniden gaz haline geçer ve vücutta kabarcıklar oluşturur.</p>

  <p>Schiffer bu kez çok ilgilenmiş gibiydi:</p>

  <p>— Peki kurbanın başına ne gelmiş?</p>

  <p>— Üç kurbanın. Organizmalarındaki azot kabarcıkları çoğalmış ve patlamış, bu da lezyonlara ve kuşkusuz yeni acılara neden olmuş. Bu yüzde yüz kesin değil, ama bu kadınlar "vurgun yemiş" olabilir.</p>

  <p>Paul yeni bir soru daha sordu, sürekli not alıyordu.</p>

  <p>— Büyük bir derinliğe mi dalmışlar?</p>

  <p>— Ben öyle demedim. Sualtı sporlarıyla ilgilenen stajyer doktorlarımızdan birine göre, kadınlar en az dört barlık bir basınca maruz kalmış. Bu da yaklaşık kırk metrelik bir derinliğe eşit. Paris'te bu derinlikte bir su kütlesi bulmak biraz zor gibi geliyor bana. Kadınların bir yüksek basınç odasına sokulduğunu düşünüyorum.</p>

  <p>Paul büyük bir coşkuyla yazıyordu:</p>

  <p>— Bu tür aygıtlar nerede bulunur?</p>

  <p>— Araştırmak lazım. Basınç gidermek için sadece profesyonel dalgıçlar tarafından kullanılan yüksek basınç odaları var, ama İle-de-France'da olup olmadığını bilmiyorum. Bir de hastanelerde kullanılanlar var.</p>

  <p>— Hastaneler mi?</p>

  <p>— Evet. Damar rahatsızlığı olan hastalara oksijen vermek için. Diyabet, aşırı kolesterol... Yüksek basınç, oksijenin organizmada daha iyi dağılmasını sağlıyor. Bu cihazdan Paris'te dört veya beş tane olduğunu sanıyorum. Ama katilimizin bir hastaneye girebileceğini düşünmüyorum. Sanayi tesislerine bakmak daha iyi olur.</p>

  <p>— Hangi sektörler bu teknikten yararlanıyor?</p>

  <p>— Hiçbir fikrim yok. Araştırın: bu sizin işiniz. Ve bir kez daha söylüyorum, hiçbir şeyden emin değilim. Bu kabarcıkların başka bir açıklaması da olabilir. Sanırım hepsi bu kadar, işimiz bitti...</p>

  <p>Ama Schiffer yeni bir soru sordu:</p>

  <p>— Üç ceset üzerinde, adamımızın fiziksel özelliği hakkında ipucu olarak değerlendirilebilecek herhangi bir şey var mı?</p>

  <p>— Hayır. Onları büyük bir özenle yıkıyor. Zaten eldivenle çalıştığına eminim. Onlarla cinsel ilişkiye girmiyor. Onları okşamıyor. Sarılıp öpmüyor bile. Bu onun tarzı değil. Kesinlikle değil. Adamımız daha çok klinik yöntemlere meraklı. Robot gibi. Bu katil... bu katil etten kemikten biri değil sanki.</p>

  <p>— Bu cinayetler boyunca onun bu çılgınlığında herhangi bir artış göze çarpıyor mu?</p>

  <p>— Hayır. İşkenceler hep aynı sertlik, acımazlık içinde uygulanmış. Hastalık derecesinde saplantılı biri. Ama asla soğukkanlılığını kaybetmiyor. (Dudaklarında yorgun bir gülümseme belirdi.) Kriminoloji kitaplarının yazdığı gibi düzenli intizamlı bir katil.</p>

  <p>— Sizin düşüncenize göre onu böyle davranmaya iten şey ne?</p>

  <p>— Istırap. Sadece ıstırap. Kurbanlarına, ölene dek büyük bir titizlikle, en ince ayrıntılara bile dikkat ederek işkence yapıyor. Onlara verdiği acı adamımızı tahrik ediyor, ona zevk veriyor. Ama bunun ardında kadınlara karşı duyduğu derin öfke var. Onların bedenlerinden, yüzlerinden nefret ediyor.</p>

  <p>Schiffer, Paul'e doğru döndü ve sırıttı:</p>

  <p>— Demek bugün psikologlarla da görüşmem gerekiyor.</p>

  <p>Scarbon kızardı:</p>

  <p>— Adli tıp, aynı zamanda psikoloji demektir. Bizim elimize gelen şiddet vakaları, hasta beyinlerin bir tezahüründen başka bir şey değildir...</p>

  <p>Schiffer, doktorun söylediklerini kabullendi, ama hâlâ sırıtıyordu. Scarbon'un mermer bloklardan birinin üzerinde bıraktığı kâğıtları aldı.</p>

  <p>— Teşekkür ederim, Doktor.</p>

  <p>Üç pencerenin aydınlattığı kapıya doğru yöneldi. Kapıyı açar açmaz salona yoğun bir güneş ışığı girdi ve mavinin hâkim olduğu geniş salon bir anda bembeyaz oldu.</p>

  <p>Paul, otopsi raporunun bir diğer kopyasını aldı:</p>

  <p>— Bunu alabilir miyim?</p>

  <p>Doktor cevap vermeden ona baktı, sonra:</p>

  <p>— Üstlerinizin Schiffer'den haberi var mı? diye sordu.</p>

  <p>Paul gülümsedi:</p>

  <p>— Endişelenmeyin. Her şey kontrol altında.</p>

  <p>— Sizin için endişeleniyorum. O bir canavardır.</p>

  <p>Paul ürperdi. Adli tabip vurucu cümleyi söyledi:</p>

  <p>— Gazi Hamdi'yi öldürdü.</p>

  <p>Bu isim hatıralarını yeniden canlandırdı. Ekim 2000: Türk, Thalys treninin altında paramparça olmuştu, Schiffer aleyhine kasti adam öldürmekten dava açıldı. Nisan 2001: savcılık, gizemli bir şekilde davadan vazgeçti. Paul buz gibi bir sesle karşılık verdi:</p>

  <p>— Ceset lime lime olmuştu. Otopsiden hiçbir sonuç alınamadı.</p>

  <p>— İkinci otopsi raporunu ben hazırladım. Yüzde tüyler ürpertici, çok kötü yaralar vardı. Bir gözü oyulmuştu. Şakaklar matkap ucuyla delinmişti. (Örtüyü işaret etti.) Bundan farklı bir yanı yoktu.</p>

  <p>Paul bacaklarının titrediğini hissetti; birlikte çalışacağı adam hakkında bu tür şüphelerin olmasını kabul edemezdi.</p>

  <p>— Rapor sadece bazı lezyonlardan söz ediyordu ve...</p>

  <p>— Benim hazırladığım raporu kaybettiler. Onda her şey yazılıydı.</p>

  <p>— Kim, kimler kaybetti?</p>

  <p>— Korkuyorlar. Hepsi korkuyor.</p>

  <p>Paul, dışarının aydınlığına doğru geri geri yürüdü. Claude Scarbon, lastik eldivenlerini çıkarırken fısıldadı:</p>

  <p>— Şeytanla işbirliği yapıyorsunuz.</p>
</body>
</html>
