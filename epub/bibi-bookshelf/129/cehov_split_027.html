<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_25">Arabada</h1>
				<p class="normal">Araba sabahın sekiz buçuğunda çıkmıştı kentten.</p>
				<p class="normal">Şose kuruydu, pırıl pırıl nisan güneşi sıcaktı. Ama hendeklerde, ormanda kar vardı hâlâ. Kış –o sert, uzun, kara kış– yeni gitmişti daha. Birden gelmişti ilkbahar. Gel gelelim, şimdi arabada oturan Mariya Vasilyevna için bu ılık havada da; ilkbaharın tatlı soluğuyla ısınmış, hüzünlü, çıplak ormanda da; her biri bir göle benzeyen büyük su birikintilerinin üstünde dönüp duran simsiyah kuş sürülerinin de; bu akıl almaz, dipsiz –sonsuzluğuna insanın seve seve gitmek isteyeceğinden kuşkulanılmayacak– gökte de yeni, ilginç en küçük bir şey yoktu. On üç yıldır öğretmendi Mariya Vasilyevna. Bu on üç yılda onun kente aylığını almaya kaç kez gittiğini hesaplamak çok güçtü. Şimdi olduğu gibi ilkbahar da olsa, yağmurlu bir sonbahar akşamı da... Hepsi birdi onun için. Gene aynı şeyi, köye bir an önce varmayı isteyecekti çünkü.</p>
				<p class="normal">Buralarda çok eski zamanlardan, yüz yıldan beri yaşıyormuş gibi bir duygu vardı içinde. Kentle okulu arasındaki yolda her taşı, her ağacı tanıyormuş gibi geliyordu ona. Geçmişi de, şimdiki zamanı da buralarda geçmişti. Okuldan, kente gidiş gelişten, gene okuldan, gene yoldan başka bir gelecek de düşünemiyordu kendine...</p>
				<p class="normal">Öğretmenliğe başlamadan önceki geçmişini anımsamayı bırakalı çok oluyordu... Hemen her şeyi unutmuştu. Bir zamanlar annesi, babası vardı. Moskova’da Kızılkapı yakınlarında geniş bir dairede oturuyorlardı. Ama o günlerden belleğinde şimdi düş gibi bulanık, dağınık birkaç şey kalmıştı yalnızca. Babası öldüğünde on yaşındaydı. Kısa bir süre sonra da annesi ölmüştü... Subay bir ağabeyi vardı. Önceleri mektuplaşıyorlardı. Sonra Mariya’nın mektuplarına yanıt vermez olmuştu ağabeyi. Unutup gitmişti küçük kız kardeşini. O günlerden Mariya Vasilyevna’da kalan tek şey, annesinin bir fotoğrafıydı. O da okulda rutubetten kararmıştı. Şimdi annesinin saçlarıyla kaşlarından başka bir şey gözükmüyordu bu fotoğrafta.</p>
				<p class="normal">Arabaya koşulu tek atı süren ihtiyar Semyon arkasına dönüp Mariya Vasilyevna ile konuşmaya başladığında üç versta yol almışlardı.</p>
				<p class="normal">— Bir memuru tutuklamışlar kentte. Yollamışlar. Ortalıkta dolaşan söylentilere bakılırsa, Moskova’da Almanlarla birlik olup soylular başkanı Alekseyev’i öldürmüş adam.</p>
				<p class="normal">— Kim söyledi bunu?</p>
				<p class="normal">— İvan İvanov’un meyhanesinde gazetede okudular.</p>
				<p class="normal">Gene uzun süre sustular. Mariya Vasilyevna okulunu, yakında sınavların başlayacağını, başarı ödülü için dört erkek öğrenciyle bir kız öğrencisini önereceğini düşünüyordu. Mariya Vasilyevna sınavları düşünürken, toprak sahibi Hanov dört at koşulu kapalı arabasıyla arkadan gelip yetişmişti ona. Geçen yıl Mariya Vasilyevna’nın okulunda sınavları yöneten Hanov’du bu. Yandan geçerken tanıdı Mariya Vasilyevna’yı.</p>
				<p class="normal">— Günaydın! –dedi.– Köye mi gidiyorsunuz Mariya Vasilyevna?</p>
				<p class="normal">Kırk yaşlarında, yıpranmış, yüz anlatımı ölgün biriydi Hanov. Gözle görülür bir biçimde ihtiyarlamaya başlamıştı artık, ama hâlâ yakışıklıydı. Kadınlar hoşlanıyorlardı ondan. Büyük çiftliğinde bir başına yaşıyordu. Devlet hizmetine girmemişti. Evinde de bir şey yapmadığını, ıslık çala çala dolaşıp durduğunu ya da yaşlı uşağıyla satranç oynadığını söylüyorlardı. Çok içtiğini de söylüyorlardı. Gerçekten geçen yıl sınavda, yanında getirdiği evraklar bile şarap kokuyorlardı. O gün yepyeni giysiler vardı Hanov’un üzerinde. Mariya Vasilyevna çok hoşlanmıştı ondan. Yanında otururken kızarıp bozarmıştı. Mariya Vasilyevna sınavlarda soğuk, ince eleyip sık dokuyan yöneticiler görmeye alışmıştı, oysa Hanov ne bir dua anımsıyor, ne de ne soracağını biliyordu. Hem son derece kibar, inceydi, beşten başka not vermiyordu...</p>
				<p class="normal">Hanov konuşmasını sürdürdü:</p>
				<p class="normal">— Ben de Bakvist’e gidiyorum. Ama evde yokmuş galiba? </p>
				<p class="normal">Şoseden köy yoluna saptılar. Hanov önde, Semyon arkada gidiyorlardı. Dört at yolun ortasından yürüyor, ağır arabayı çamurlardan asılarak çıkarıyorlardı. Semyon bir tümseği ya da bir su birikintisini dolanmak için yolun bir o yanına, bir bu yanına geçiyor; ikide bir yere atlayıp ata yardım ediyordu. Mariya Vasilyevna okulunu, sınavda verilecek konuyu düşünüyordu. Konu güç mü, kolay mı olacaktı acaba? Dün bucak başkanlığında kimseyi bulamaması canını sıkmıştı. Bu ne düzensizlik, karışıklık böyle! İki yıldır kaç kez başvurmuştu bucak başkanlığına. Bir işe yaramayan, ona karşı nasıl davranması gerektiğini bilmeyen, üstelik öğrencileri döven okul bekçisinin işten atılmasını kaç kez söylemişti. Ama kimsenin ilgilendiği yoktu... Başkanı yerinde bulmak güçtü. Bulunsa bile –gözleri yaşlı– hiç zamanı olmadığını söylüyordu. Müfettiş üç yılda bir uğruyordu okula. Zaten bir şeyden anladığı da yoktu. Daha önce vergi dairesinde çalışıyordu, torpille müfettiş olmuştu. Okul yönetim kurulu çok seyrek toplanıyordu, nerede toplandığını da bilen yoktu. Bir tabakhane sahibi olan okul aile birliği başkanı az okumuş, kalın kafalı, kaba bir köylüydü. Okul bekçisiyle su sızmıyordu aralarından. Öyle ki, Mariya Vasilyevna nereye başvuracağını, durumdan kime yakınacağını bilemiyordu...</p>
				<p class="normal">Hanov’a bakarak, “Gerçekten yakışıklı bir adam.” diye geçiriyordu içinden.</p>
				<p class="normal">Yol giderek bozuluyordu... Ormana girdiler. Sağa sola kaçacak yer de yoktu burada. Tekerlek izleri derindi. Derecikler gibi su akıyordu içlerinden. İnce dallar kamçılıyordu Mariya Vasilyevna’nın yüzünü.</p>
				<p class="normal">Hanov gülerek,</p>
				<p class="normal">— Ne biçim yol, değil mi? –diye sordu.</p>
				<p class="normal">Mariya Vasilyevna yüzüne baktı Hanov’un. Bu tuhaf adamın burada yaşamasının nedeninin ne olabileceğini düşündü. Parası, ilginç dış görünüşü, aldığı iyi öğrenim bu ıssız yerlerde, bu çamurda, can sıkıntısında ne verebilirdi ona? Bir şey almıyordu yaşamdan. İşte şimdi de iğrenç bir yolda Semyon gibi güçlükle ilerlemeye çalışıyor, bunca güçlüğe göğüs geriyordu. Petersburg’da ya da yurtdışında yaşama olanağı varken, niçin burada geçirirdi günlerini bir insan? Onun gibi varlıklı bir insanın sıkıntılardan kurtulmak, arabacısının yüzünde de, Semyon’un yüzünde de yazılı umutsuzluğu görmemek için bu kötü, çamurlu yolu bırakıp gitmesi yeterdi. Ama yalnızca gülümsüyordu o. Bir şeyi umursamadığı belliydi. Onun için bundan daha iyi bir yaşam olamazdı sanki. İyi yürekliydi, yumuşak huyluydu, içtendi, bu kaba yaşamı anlayamıyor, –sınavda duaları bilmediği gibi– bilmiyordu da. Okullara yalnızca küreler armağan ediyor, yararlı bir insan olduğuna, yardımlarının halk eğitiminde önemli bir yer tuttuğuna içten inanıyordu. Oysa kimin ne işine yaradı onun küreleri?</p>
				<p class="normal">Semyon,</p>
				<p class="normal">— Sıkı dur Vasilyevna! –dedi.</p>
				<p class="normal">Araba yana yattı. Ha devrildi ha devrilecekti. Mariya Vasilyevna’nın ayaklarının üzerine ağır bir şey yıkıldı. Kentten aldığı öteberiydi bunlar. Balçık çamur yolda bir bayır çıkıyorlardı. Yukarıdan aşağı yılan gibi kıvrıla kıvrıla inen hendeklerde derecikler çağlıyordu. Su yer yer kemirmişti sanki yolu. Arabaların geçmesine yer kalmamıştı! Atlar sık sık soluyorlardı. Hanov inmişti arabasından. Uzun paltosu sırtında, yolun kenarından yürüyordu. Sıcaktan terlemişti. Gene gülerek,</p>
				<p class="normal">— Ne olmuş yol? –dedi.– Araba dayanmaz bu yola.</p>
				<p class="normal">Semyon soğuk,</p>
				<p class="normal">— Bu mevsimde yola çıkın diyen oldu mu size? –diye mırıldandı.– Evinizde otursaydınız.</p>
				<p class="normal">— Evde canım sıkılıyor dedeciğim. Sevmem ben evde oturmayı.</p>
				<p class="normal">İhtiyar Semyon’un yanında boylu boslu, dinç görünüyordu Hanov. Ama yürüyüşündeki belli belirsiz bir şey tükenmiş, güçsüz, sonu yakın bir insan olduğunu açığa vuruyordu. Orman içki kokmaya başlamıştı sanki birden. Mariya Vasilyevna’yı dehşete düşürdü bu koku. Ne için kendini felakete sürüklediği bilinmeyen bu adama acımaya başlamıştı. Onun karısı ya da kız kardeşi olsa, onu felaketten kurtarmak için nasıl canla başla çalışacağını düşünüyordu. Karısı olmak mı? Yaşam koşulları çok değişikti burada. Hanov koca çiftliğinde yapayalnız yaşıyordu. Mariya Vasilyevna da bir başınaydı bu kuytu yerde. Ama onların birbirine yakınlaşabilecekleri, eşit birer insan olabilecekleri düşüncesi bile olanaksız, saçma görünüyordu nedense. Aslında her yerde tuhaftır yaşam koşulları. İnsanlar arasındaki ilişkileri anlamanın olanağı yoktur. Öyle ki, bunları düşününce tüyleri diken diken olur insanın. Yüreğini bir soğukluk doldurur.</p>
				<p class="normal">“Doğrusu aklım almıyor,” diye geçiriyordu içinden Mariya Vasilyevna, “bu sevimliliği, elem dolu, içten bakışlı bu gözleri niçin zayıflara, mutsuz, yararsız insanlara verir Tanrı, aklım almıyor. Niçin böylesine hoşa giderler bu insanlar?”</p>
				<p class="normal">Hanov arabasına binerken,</p>
				<p class="normal">— Buradan sağa sapmamız gerek bizim –dedi.– Hoşça kalın! İyi yolculuklar!</p>
				<p class="normal">Öğrencilerini, sınavı, bekçiyi, okul yönetim kurulunu düşünmeye başlamıştı gene Mariya Vasilyevna. Rüzgâr, sağa sapmış, uzaklaşmakta olan kapalı arabanın tekerlek seslerini kulağına kadar getirdiğinde başka düşünceler karıştı bu düşüncelerine. Güzel gözleri, aşkı, hiçbir zaman erişemeyeceği mutluluğu düşünmek istiyordu canı...</p>
				<p class="normal">Bir erkeğin karısı olmak mı? Sabahları soğuktur odası. Sobayı yakacak kimse yoktur. Bekçi bir yerlere gitmiştir. Öğrenciler daha gün ağarırken gelmeye başlamışlardır. Kar, çamur getirmişlerdir. Gürültü yapıyorlardır. Bir rahatlık, huzur yoktur yaşamında. Küçücük bir odası vardır. Mutfağı da bu odacığın bir köşesindedir. Her gün derslerden sonra başı ağrır. Öğle yemeğinden sonra yüreğinin altına bir şey gelip saplanır... Odun için, bekçi için öğrencilerden para toplaması, topladığı parayı götürüp okul aile birliği başkanına vermesi, sonra da bu şişko, kendini beğenmiş köylüye –Tanrı aşkına– okula odun yollaması için yalvarıp yakarması gerekir. Geceleri sınavlar, köylüler, kar yığınları girer düşlerine. Bu yaşantı çökertmişti Mariya Vasilyevna’yı, kabalaştırmıştı. Çirkinleştirmiş, biçimsizleştirmiş, her yanını kurşunla kaplanmış gibi hantallaştırmıştı. Her şeyden korkuyordu şimdi. Bucak yönetim kurulundan birinin ya da okul aile birliği başkanının yanında ayağa kalkıyor, oturamıyor, onlardan birinden söz ederken saygıyla “kendileri” diyordu. Hiç kimse hoşlanmıyordu ondan. Günleri sıkıcı, sevgisiz, dostsuz, ilginç tanışmalardan uzak, tekdüze geçiyordu. Aşık olsaydı, onun durumunda ne korkunç bir şey olurdu bu!</p>
				<p class="normal">— Sıkı dur Vasilyevna!</p>
				<p class="normal">Gene dik bir bayıra gelmişlerdi...</p>
				<p class="normal">Hayatını kazanmak, karnını doğurmak için girmişti öğretmenliğe Mariya Vasilyevna. Yoksa bu mesleğe karşı özel bir sevgisi de yoktu. İlgisi de... Meslek sevgisi, eğitimin yararları üzerine hiçbir zaman kafa yormamıştı. Asıl görevinin öğrenciler ya da onların eğitimi değil, sınavlar olduğunu sanmıştı her zaman. Meslek sevgisini, eğitimin yararlarını düşünecek zaman mı vardı bu köyde zaten!.. Ağır görevleri altında öğretmenler, parasız doktorlar, sağlık memurları eğitime, halka hizmet ettiklerini düşünerek avunmak mutluluğundan bile yoksundular. Çünkü kafalarının içi her an bir parça ekmek, odun, çamurlu yollar, hastalıklar üzerine düşüncelerle tıka basa doludur. Güçtür yaşam, ilginç olmaktan uzaktır. Ancak Mariya Vasilyevna gibi ağzı var dili yok yük beygirleri taşıyabilmişlerdir onu uzun süre. İçindeki meslek sevgisinden, insanlığa hizmetten söz eden yaşam dolu, heyecanlı, duyarlı olanlarıysa çabucak yorulmuş, her şeyi bırakıp kaçmışlardır.</p>
				<p class="normal">Semyon hem çamurdan kurtulmak, hem yolu kısaltmak için çayırlardan, bahçelerin arkalarından geçiyordu. Bir ara köylüler kestiler yolunu. Papazın tarlasından geçemeyeceğini söylediler. Biraz sonra gene durdular. Beyden satın aldığı küçük yeri hendekle çeviriyordu İvan İvanov. Gene geri döndüler...</p>
				<p class="normal">Nijneye Gorodişçe’ye geldiler. Meyhanenin biraz ötesinde, karı hâlâ erimemiş, hayvan pisliğiyle vıcık vıcık alanda at arabaları duruyordu. Zaçyağı dolu büyük damacanalarla yüklüydüler. Meyhane çok kalabalıktı. Hepsi arabacıydı müşterilerin. Votka, tütün, koyun derisi kokuyordu... Herkes bağıra bağıra konuşuyordu. Giren çıkan hızla çarpıyordu kapıyı. Bölmenin arkasındaki küçük dükkânda durmadan armonika çalıyorlardı. Mariya Vasilyevna oturmuş, çayını içiyordu, hemen yanındaki masada çayın, meyhanenin sıcak havasının terlettiği birkaç köylü şarap, bira içiyorlardı.</p>
				<p class="normal">Sağdan soldan sesler duyuluyordu:</p>
				<p class="normal">— Duydun mu, hey Kuzma? Ne dolaplar dönüyormuş orada meğer! Tanrı korusun! İvan Dementyiç, bunu yapabilirim senin için! Dünürüm, baksana bir!</p>
				<p class="normal">Çoktan beri sarhoş olduğu belli, simsiyah sakallı, çopur yüzlü, ufak tefek bir köylü ansızın kızdı bir şeye. Kötü kötü küfretmeye başladı.</p>
				<p class="normal">Köşede oturan Semyon öfkeyle bağırdı köylüye:</p>
				<p class="normal">— Ne diye küfrediyorsun be adam? Hey, sen! Bayan var burada, görmüyor musun?</p>
				<p class="normal">Öte köşeden alaylı bir ses yükseldi.</p>
				<p class="normal">— Bayan...</p>
				<p class="normal">— İtin dölü!</p>
				<p class="normal">Ufak tefek köylü mahcup,</p>
				<p class="normal">— Bir şey demedik... –dedi.– Affedersiniz. Biz kendi paramızla bir şeyler içiyoruz burada, bayan da kendi parası... Saygılar hanımefendi!</p>
				<p class="normal">Mariya Vasilyevna karşılık verdi köylünün selamına:</p>
				<p class="normal">— Merhaba.</p>
				<p class="normal">— Yürekten minnettarlığımızı sunarız efendim.</p>
				<p class="normal">Mariya Vasilyevna büyük bir hazla içiyordu çayını. Köylülerinki gibi onun yanakları da kızarmıştı. Hâlâ odunu, bekçiyi düşünüyordu...</p>
				<p class="normal">Yandaki masadan sesler geliyordu gene:</p>
				<p class="normal">— Dur hele dünür! Vyazovye’nin öğretmeni bu... Biliyoruz! İyi bir kızcağızdır!</p>
				<p class="normal">— Temizdir!</p>
				<p class="normal">Meyhanenin kapısı çarpıyordu ikide bir. Bazıları çıkıyor, bazıları giriyordu. Mariya Vasilyevna oturuyordu. Hep aynı şeyler vardı kafasının içinde. Bölmenin arkasındaki armonikanın sesi susmuyordu... Güneş ışıktan lekeler oluşturuyordu döşemede. Sonra meyhanecinin tezgâhına çıktılar bu gölgeler, duvara tırmandılar, daha sonra kayboldular. Demek güneş tepeyi dolanmıştı. Yan masadaki köylüler yola çıkmaya hazırlanıyorlardı. Ufak tefek köylü hafiften yalpa vurarak geldi Mariya Vasilyevna’nın yanına, elini uzattı ona. Ufak tefek köylüyü gören masadaki öteki köylüler de uzattılar ellerini. Birbiri arkasından çıktılar. Kapı dokuz kez gıcırdayarak açıldı, sonra hızla çarptı.</p>
				<p class="normal">— Vasilyevna, hadi hazırlan! –diye seslendi Semyon.</p>
				<p class="normal">Yola çıktılar. Gene yavaş gidiyorlardı.</p>
				<p class="normal">Semyon arkasına dönüp,</p>
				<p class="normal">— Geçenlerde bir okul yaptırdılar burada, Nijneye Gorodişçe’de –diye başladı.– Bazı işler çevirmişler galiba!</p>
				<p class="normal">— Ne gibi?</p>
				<p class="normal">— Sözde yönetici bin ruble indirmiş cebe. Okul aile birliği başkanı da bin ruble çalmış. Öğretmen ise beş yüz ruble...</p>
				<p class="normal">— Okulun kendi bin rubleye çıktı zaten, nereden bulmuşlar bu parayı? İftira iyi bir şey değildir dedeciğim. Hepsi yalan bunların.</p>
				<p class="normal">— Bilmiyorum vallahi... Söyleyenlerin yalancısıyım ben.</p>
				<p class="normal">Ama Semyon’un öğretmene inanmadığı belliydi. Köylüler inanmazlardı Mariya Vasilyevna’ya. Onun aylık çok para –en azından yirmi ruble– aldığı, (oysa beş rubleye bile razıydı) öğrencilerden odun için, bekçi için topladığı paranın çoğunu kendine ayırdığı inancındaydılar. Okul aile birliği başkanı da köylüler gibi düşünüyordu. Kendi de odun parasından bir şeyler artırabiliyor, –amirlerinden gizli– köylülerden okul aile birliği başkanlığı görevi için para topluyordu çünkü.</p>
				<p class="normal">Şükür, ormandan çıkmışlardı. Vyazovye’ye kadar önlerinde iniş çıkış yoktu artık. Yolları da çok kalmamıştı. Dereyi, sonra demir demiryolunu geçtiler mi Vyazovye’ye geldiler sayılırdı.</p>
				<p class="normal">Mariya Vasilyevna Semyon’a,</p>
				<p class="normal">— Nereye gidiyorsun? –diye sordu.– Doğru yoldan, köprüden gitsene.</p>
				<p class="normal">— Boş ver. Buradan da geçebiliriz. Pek derin değildir.</p>
				<p class="normal">— Dikkat et, atı boğma bari.</p>
				<p class="normal">— Deli misin?</p>
				<p class="normal">Mariya Vasilyevna sağ yanda uzakta dört atlı arabayı görünce,</p>
				<p class="normal">— Bak, Hanov da köprüden geçiyor –dedi.</p>
				<p class="normal">Onun arabası değil mi şu gelen?</p>
				<p class="normal">— Evet onun. Bakvist’i evde bulamamış olsa gerek. Ne diye gitti oraya şimdi bu akılsız adam. Boşu boşuna da tam üç versta uzattı yolunu.</p>
				<p class="normal">Dereye yaklaşıyorlardı. Yazları suyu iyice çekilirdi derenin. Sığ yerinden arabalar rahatlıkla geçerdi. Ağustosta ise, çoğu yıl büsbütün kururdu. Oysa şimdi, karlar erimeye başladıktan sonra genişliği on, on beş metreye varmıştı. Suyu soğuk, bulanıktı. Hızlı akıyordu. Kıyıda, suyun tam kenarında taze tekerlek izleri vardı. Demek geçmişlerdi buradan.</p>
				<p class="normal">Semyon dizginlere asılarak, kuşun kanatlarını çarptığı gibi kollarını sallayarak öfkeli, endişeli bağırmaya başladı:</p>
				<p class="normal">— Deh! Deh!</p>
				<p class="normal">At suya girdi. Su karnına değince durdu. Ama gücünü toplayarak yürüdü gene. Biraz sonra ayaklarında keskin bir soğuk hissetti Mariya Vasilyevna. O da ayağa kalkmış bağırıyordu:</p>
				<p class="normal">— Deh! Deh! </p>
				<p class="normal">Karşı kıyıya çıktılar.</p>
				<p class="normal">Semyon koşumları düzeltirken söyleniyordu:</p>
				<p class="normal">— Ne rezalettir bu, hey Tanrım! Köy meclisindeki o heriflerin hepsinin kafasını kesmeli...</p>
				<p class="normal">Mariya Vasilyevna’nın lastiklerinin içi su dolmuş; çorapları, etekleri, mantosu, kolunun biri ıslanmıştı. Su damlıyordu her yanından. En çok, unuyla şekerinin ıslanmasına sıkılmıştı canı. Umutsuzluk içinde ellerini birbirine vurarak,</p>
				<p class="normal">— Ah Semyon ah... –diyordu.– Çok akılsız bir adamsın vallahi!</p>
				<p class="normal">Demiryoluna gelince durdular. Yol kapalıydı: Ekspres tren geliyordu istasyondan doğru. Mariya Vasilyevna yolu kapayan direğin yanında ayakta duruyor, trenin geçmesini bekliyor, soğuktan zangır zangır titriyordu. Vyazovye görünüyordu artık. Yeşil boyalı damıyla okul da, akşam güneşinin yansıdığı haçları ışıl ışıl yanan kilise de görünüyordu. İstasyonun pencereleri de ışıl ışıldı. Lokomotifin bacasından kızıl bir duman çıkıyordu... Her şey soğuktan titriyormuş gibi geliyordu Mariya Vasilyevna’ya.</p>
				<p class="normal">İşte geldi tren. Pencereleri, kilisenin üstündeki haçlar gibi parlak bir ışık içindeydi. İnsanın gözlerini kamaştırıyorlardı bakınca. Birinci mevki vagonlarından birinin sahalığında bir bayan ayakta duruyordu. Mariya Vasilyevna bir anda tanıdı bu bayanı: Annesiydi! Ne büyük bir benzerlikti bu! Annesinin saçları da öyle göz alıcıydı. Alnı da, başının duruşu da tıpkı böyleydi. Mariya Vasilyevna annesini, babasını, ağabeyini, Moskova’daki evlerini, içinde küçük küçük balıklar olan akvaryumu on üç yıldan beri ilk kez böylesine canlı, böylesine şaşırtıcı bir açık seçikle gözünün önüne getiriyordu... Piyano çalışını, babasının sesini son ayrıntısına dek duymuştu birden. O zamanki gibi aydınlık, sıcak bir odada, yakınlarının arasında gencecik, güzel, şık giyimli bir kız hissetmişti kendini. Sevinç, mutluluk doldurmuştu içini birden. Heyecandan ellerini şakaklarına bastırıp sevgiyle, yalvarmaklı,</p>
				<p class="normal">— Anneciğim! –diye seslendi.</p>
				<p class="normal">Sonra ağlamaya başladı nedense. Tam o sırada dört atlı arabasıyla Hanov yaklaştı. Mariya Vasilyevna onu görünce hiç tatmadığı bir mutluluğu düşündü, gülümsedi. Bir dengine, bir yakınına selam veriyormuş gibi başıyla selam verdi. Gökyüzünü, bütün pencereleri, ağaçları o anda aydınlatan kendi mutluluğu, büyüklüğüydü sanki. Evet, hiç ölmemişti onun babası. Annesi de ölmemişti. Kendi de hiç öğretmen olmamıştı. Uzun, ağır, tuhaf bir düştü bu. Şimdi uyanmıştı...</p>
				<p class="normal">— Hadi bin Vasilyevna!</p>
				<p class="normal">Bir anda yok olmuştu hayaller. Yolu kapayan direk ağır ağır kalkıyordu. Mariya Vasilyevna soğuktan her yanı uyuşmuş, titreyerek bindi arabaya. Dört atlı araba geçti demiryolunu. Arkasından Semyon geçti. Geçidin bekçisi şapkasını çıkararak selam verdi.</p>
				<p class="normal">— İşte Vyazovye. Geldik...</p>
				<p class="sagnormal">1897</p>
			<div class="clrb"/>
				</body>
</html>