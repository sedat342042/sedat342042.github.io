<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_32">Yeni Yazlık</h1>
				<p class="normal">Obruçanovo köyüne üç versta uzaklıkta çok büyük bir köprü yapılıyordu. Irmağa inen dik yamacın yukarılarındaki köyden köprünün kafes kafes iskeleti görünüyordu. Sisli havalarda da; köprünün ince demir direklerini, çevredeki tüm korulukları kırağının kapladığı durgun kış günlerinde de şiir dolu, hatta fantastik bir görünümü vardı köprünün. Köprünün mühendisi Kuçerov iki tekerlekli yaylısıyla ya da kapalı arabasıyla geçerdi bazen köyden. Sağlam yapılı, geniş omuzlu, sakallı, genç bir erkekti. Yumuşak, buruş buruş bir şapkası vardı. Bazı tatil günleri, köprüde çalışan baldırı çıplaklar gelirlerdi. Dilenirler, köylü kadınlara takılırlardı. Kimi zaman bir şey yürüttükleri de olurdu. Ama mühendis de, baldırı çıplaklar da seyrek görünürlerdi köyde. Günler genellikle köprü yapımı hiç yokmuş gibi sessiz, sakin geçerdi. Yalnızca akşamları, köprünün yakınlarında ateşler yakıldığında rüzgâr baldırı çıplakların şarkılarını getirdi uzaktan. Bazen de gündüzleri hüzün dolu bir ses duyulurdu: “Dan... dan... dan...”</p>
				<p class="normal">Bir gün, Mühendis Kuçerov’u görmeye karısı geldi. Irmak boyu da, küçük küçük köyleriyle, kiliseleriyle, hayvan sürüleriyle gerçekten nefis bir görünümü olan yeşil vadi de çok hoşuna gitmişti. Kocasına burada küçük bir yer alıp yazlık bir ev yaptırması için yalvarmaya başladı. Kocası yaptı karısının isteğini. Yirmi hektarlık bir yer satın aldılar. O zamana dek Obruçanovoluların sığırlarının otladığı, oldukça yüksek, düzlük bir yerde taraçalı, balkonlu, tepesinde pazar günleri bayrak dalgalanan, kuleli, iki katlı, güzel bir ev yaptırdılar. Üç ayda her şeyiyle tamamlanmıştı ev. Sonra bütün kış büyük büyük ağaçlar diktiler her yanına. İlkbahar gelip de çevrede her şey yemyeşil olduğunda yeni malikânede iki yanı ağaçlı yollar da, bahçe de hazırdı. Beyaz önlüklü iki işçi evin yakınında toprağı kazıyor, fıskıye suyu yükseklere atıyor, evin damının güneş vuran yüzü göz kamaştırırcasına parlıyordu. Buranın bir adı bile vardı artık: Yeni yazlık.</p>
				<p class="normal">Mayısın sonlarında güneşli, ılık bir gün köyün nalbantı Rodion Petrov’a nallarını değiştirmeye iki at getirdiler. Yeni yazlığın atlarıydı bunlar. Kar gibi bembeyaz, gösterişli, besiliydiler. İnsanı şaşırtacak derecede benziyorlardı birbirine.</p>
				<p class="normal">Rodion atları tepeden tırnağa süzerken heyecanlı,</p>
				<p class="normal">— Kuğu gibi hayvanlar –dedi.</p>
				<p class="normal">Atlara bakmak için karısı Stepanida, çocukları, torunları hep çıkmışlardı evden. Köylüler toplandılar yavaş yavaş. Baba oğul Lıçkovlar –ikisi de doğuştan köseydi– geldiler. Yüzleri şiş, başları açıktı. Sonra sivri, uzun sakallı, uzun boylu ihtiyar Kozov geldi bastonuna dayana dayana. Kurnaz bakışlı gözlerini durmadan kırpıyor, gizli bir şey biliyormuş gibi alaylı alaylı gülümsüyordu.</p>
				<p class="normal">— Yalnızca beyazlıkları var, içleri kof –dedi.– Benimkileri de sal yulaf tarlasına, böyle yalız olurlar. Karasabana koşulsunlar, kırbacın altına girsinler ben o zaman göreyim onları...</p>
				<p class="normal">Atları getiren arabacı bir şey söylemeden, küçümser bir tavırla bakıyordu ona. Daha sonra, içerde ocağı yakarlarken arabacı sigara içerek anlatmaya başladı. Köylüler birçok ayrıntı öğrendiler ondan. Efendileri zengindi. Hanımı Yelena İvanovna evlenmeden önce Moskova’da yokluk içinde yaşamış, mürebbiyelik etmişti. İyi yürekli, merhametli bir kadındı, yoksullara yardım etmeyi severdi. “Yeni malikânede,” diye anlatıyordu arabacı, “bir şey ekip biçmeyecekler. Yalnızca yaşamın tadını çıkarmak, temiz hava almak için yaşayacaklar orada.” Arabacı her şeyi anlattıktan sonra atları alıp götürürken, büyük bir çocuk kalabalığı izliyordu onu. Köpekler havlıyordu. Kozov arkasından bakarak alaylı alaylı göz kırpıyordu.</p>
				<p class="normal">— Bunlar da toprak sahibi işte! –diyordu.– Ev yaptırdılar, atları var, ama Tanrı bilir solukları kokuyordur açlıktan! Sözüm ona toprak sahibi bunlar!</p>
				<p class="normal">Yeni malikâneden de, beyaz atlardan da, şişman, yakışıklı arabacıdan da nedense birdenbire nefret etmişti Kozov. Tek başına yaşayan bir duldu. Sıkıcı bir yaşamı vardı. (Bazen barsak kurdu, bazen mide bozukluğu dediği bir hastalık çalışmasına engel olurdu.) Harkov’da bir pastanede çalışan oğlunun yolladığı parayla geçiniyordu. Sabah erken saatlerden akşama dek ırmak boyunda ya da köyün içinde işsiz güçsüz dolaşır durur, sözgelimi, bir köylünün arabaya yüklediği bir kütüğü götürdüğünü ya da oltayla balık avladığını görürse, “Bu kütükte iş yok, çürümüş bu.” ya da “Bu havada balık vurmaz oltaya.” derdi. Kuraklıkta, kara kışa kadar yağmur yağmayacağını, yağmurlu günlerde de, bu yağmurun hiç dinmeyeceğini, ekinleri çürüteceğini, her şeyi mahvedeceğini, söylerdi. Böyle söylerken, bir şeyler biliyormuş gibi de göz kırpardı.</p>
				<p class="normal">Geceleri renkli ışıklar yakıyorlardı malikânede, havai fişekler atıyorlardı. Obruçanovo’nun önünden kırmızı küçük fenerlerle süslü, yelkenli bir kayık geçiriyordu. Bir sabah mühendisin karısı Yelena İvanovna küçük kızıyla birlikte, doru bir çift midilli koşulu, sarı tekerlekli, kapalı bir arabayla köye geldi. İkisinin –ana kızın– başında kenarları yanlardan aşağı kıvrılmış, geniş kenarlı, hasır birer şapka vardı.</p>
				<p class="normal">Tarlaları gübreleme zamanıydı. Uzun boylu sıska ihtiyar Rodion başı açık, yalınayak, yabası omzunda, pis, biçimsiz arabasının yanında dikiliyor, şaşkın şaşkın midilerle bakıyordu. Ömründe hiç böyle küçük at görmediği yüzünden belliydi.</p>
				<p class="normal">Sağdan soldan fısıltılar duyuluyordu:</p>
				<p class="normal">— Kuçerov’un karısı geldi! Baksana, Kuçerov’un karısı gelmiş!</p>
				<p class="normal">Yelena İvanovna, içlerinden birini seçmeye çalışıyormuş gibi inceliyordu evleri. Sonunda –pencerelerinden sarı saçlı, kızıl saçlı bir sürü çocuk başı uzanmış– en yoksul görünümlü evin önünde durdurdu atları. Şişko, yaşlı Stepanida –Rodion’un karısı– koşarak çıktı evden. Başörtüsü omzuna kaydı ak düşmüş saçlarından. Evin önünde duran kapalı arabaya bakıyordu. Güneş gözüne geldiği için –körmüş gibi– yüzü buruşmuştu. Gülümsüyordu.</p>
				<p class="normal">Yelena İvanovna, yaşlı kadına üç ruble uzatırken,</p>
				<p class="normal">— Çocuklarınız için –dedi.</p>
				<p class="normal">Stepanida birden ağlamaya başladı. Yelena İvanovna’nın önünde yerlere kadar eğildi. Rodion da geniş, kahverengi çıplak tepesini göstererek öne eğildi. Eğilirken yabasını az kaldı karısının böğrüne saplıyordu.</p>
				<p class="normal">Yelena İvanovna mahcup oldu, eve döndü.</p>
				<p class="normal">2.</p>
				<p class="normal">Baba oğul Lıçkovlar çayırlarında iki yük atıyla bir midilli, bir de Algauz tosunu yakaladılar. Hayvanları nalbant Rodion’un oğlu, kızıl saçlı Volodya ile birlikte köye sürdüler. Muhtarı çağırdılar. Tanıkları toplayıp, çayırdaki zarar ziyanı belirlemek için yola çıktılar.</p>
				<p class="normal">Kozov göz kırparak,</p>
				<p class="normal">— Güzel, hadi! –diyordu.– Hadi gidelim! Şimdi de biraz mühendis bey koşsun bizim peşimizde bakalım. Hak hukuk diye bir şey yok sanki memlekette. Çok güzel! Bölge polis komiserini de çağırıp bir tutanak yazdıralım!..</p>
				<p class="normal">Volodya,</p>
				<p class="normal">— Evet, tutanak yazdıralım! –diye onayladı.</p>
				<p class="normal">Lıçkov’un oğlu bağırıyordu:</p>
				<p class="normal">— Bunun peşini bırakmayacağım! –giderek yükseltiyordu sesini. Bu zorlamadan, sakalsız yüzü daha daha bir şişmişti sanki.– Fena alıştılar! Sesini çıkarmasan, tüm çayırları berbat edecekler! Halkı ezmek hakkını veren olmadı size beyim! Köylüler köleniz değil artık!</p>
				<p class="normal">Volodya yineledi:</p>
				<p class="normal">— Evet, köylüler köle değil artık!</p>
				<p class="normal">Lıçkov canı sıkkın,</p>
				<p class="normal">— Köprüsüz pekâlâ yaşayıp gidiyorduk –dedi.– Kimseden köprü falan istediğimiz yoktu! Nemize gerek bizim köprü! İstemiyoruz! </p>
				<p class="normal">— Din kardeşlerim! Bunun peşini bırakmak olmaz!</p>
				<p class="normal">Kozov göz kırptı,</p>
				<p class="normal">— Elbette, hadi! Gösterelim ona dünyanın kaç bucak olduğunu! Biz de insanız! Bizim de toprağımız var artık!</p>
				<p class="normal">Köye geri döndüler. Yolda Lıçkov’un oğlu durmadan göğsünü yumrukluyor, bağırıp çağırıyordu. Volodya da onun sözlerini yineliyordu bağıra çağıra. Bu arada köyde cins tosunla atların başına büyük bir kalabalık toplanmıştı. Tosun şaşkına dönmüş, alttan alttan bakıyordu çevresindekilere. Ama birden başını yere eğdi, arka ayaklarıyla çifte atarak zıplamaya başladı. Kozov korkuyla sallıyordu ona bastonunu. Herkes kahkahalarla gülüyordu. Sonra bir yere kapadılar hayvanları, beklemeye başladılar.</p>
				<p class="normal">Akşamüzeri mühendis zarara karşılık beş ruble yolladı. İki at ile midilli ve tosun da, onları darağacına götürüyorlarmış gibi başları önde, suçlu, döndüler eve.</p>
				<p class="normal">Baba oğul Lıçkovlar ile muhtar ve Volodya beş rubleyi cebe indirdikten sonra, kayıkla ırmağı geçip, karşı yakadaki Kryakovo köyünde, meyhanede aldılar soluğu. Uzun süre yiyip içtiler orada. Söyledikleri şarkılar, genç Lıçkov’un bağırıp çağırmaları duyuluyordu bu yakadan. Köyden kadınlar bütün gece uyuyamadılar meraktan. Rodion da uyumadı.</p>
				<p class="normal">Yatakta bir o yana bir bu yana dönerken göğüs geçirerek,</p>
				<p class="normal">— Hiç iyi bir şey değil –diyordu.– Bey kızacak, işin yoksa çek sonra... Üzdüler beyi... Oh, hiç iyi yapmadılar doğrusu.</p>
				<p class="normal">Bir gün köylüler –Rodion da vardı aralarında– köyün çayırına, otu paylaşmaya irmişlerdi. Dönüşte mühendisle karşılaştılar. Kırmızı basmadan bir gömlek vardı mühendisin üstünde. Çizmeleri uzun konçluydu. Kocaman dilini dışarı çıkarmış bir av köpeği geliyordu arkasından.</p>
				<p class="normal">— Merhabalar, arkadaşlar! –dedi.</p>
				<p class="normal">Köylüler durdular, şapkalarını çıkardılar.</p>
				<p class="normal">— Hanidir konuşmak istiyordum sizinle –diye sürdürdü konuşmasını mühendis.– Şunu söyleyecektim size arkadaşlar. İlkbaharın başından beri hayvanlarınız her gün bahçeme de, koruluğuma da giriyorlar. Her şeyi berbat ettiler. Domuzlarınız çayırımın altının üstünü getirdiler. Bağda bir şey bırakmadılar. Koruda yeni diktirdiğim fidanların hepsini kırdılar. Söz dinletemiyoruz çobanlarınıza. Rica ediyorsun, ileri geri konuşmaya başlıyorlar. Hayvanlarınız her gün zarar veriyorlar bana. Ama üzerinde durmuyorum, uğradığım zarar ziyanı istemiyorum sizden, polise gitmiyorum. Oysa siz atlarımla tosunumu kapatıp beş ruble aldınız. Doğrumu yaptığınız? Komşuluğa yakışır mı? –Konuşurken sesi son derece yumuşak, inandırıcıydı; bakışında öfke yoktu.– Aklı başında insanlar böyle şeyler yaparlar mı? Bir hafta önce sizinkilerden biri korumdan iki meşe kesti. Yeresnovo’ya gidiş yolumu kazdınız. Oraya gitmek için üç versta dolaşıyorum şimdi. Neden her fırsatta kötülük etmeye çalışıyorsunuz bana? Söyleyin Tanrı aşkınıza, ne kötülüğüm dokundu size? Ben de, karım da sizinle dost olmaya, anlaşmaya uğraşıyoruz. Elimizden geldiğince yardım ediyoruz köylülere. Karım çok iyi yürekli, içten bir insandır. Dünyada en çok sevdiği şey yardım etmektir. Sizlere, çocuklarınıza yararlı olmaya can atıyor. Oysa sizler iyiliklerimize kötülükle karşılık veriyorsunuz. Doğru değil bu yaptığınız arkadaşlar. Düşünün bu söylediklerimi. Rica ediyorum, düşünün. Biz insanca davranıyoruz size, siz de öyle karşılık verin. Paranızı verdim ben...</p>
				<p class="normal">Dönüp yürüdü mühendis. Köylüler bir süre kaldılar oldukları yerde. Sonra şapkalarını giyip yürüdüler. Ona söylenen her sözü her zaman gerektiği gibi değil de, işine geldiği biçimde anlayan Rodion derin bir soluk aldıktan sonra,</p>
				<p class="normal">— Borcumuzu ödememiz gerek –dedi.– Arkadaşlar, “borcunuzu para olarak ödeyin” diyor...</p>
				<p class="normal">Köye kadar konuşmadan yürüdüler. Rodion eve gelince duasını etti, çizmelerini çıkardı, sedire, karısının yanında oturdu. Stepanida ile evde yalnızken her yan yana otururlar, sokakta hep yan yana yürür, her zaman birlikte yer, içer, uyurlardı. Yaşlandıkça birbirine sevgileri daha da güçleniyordu. Evlerinin içi çok dar, sıcaktı. Her yerde –yerlerde de, pencere içlerinde de, büyük Rus sobasının üstünde de– çocuklar vardı... Yaşının hayli geçmiş olmasına karşın, hâlâ doğuruyordu Stepanida. Öyle ki, çocukların hangilerinin Rodion’un, hangilerinin Volodya’nın olduğunu ayırmak güçtü. Volodya’nın karısı Lukerya –hiç de güzel olmayan, patlak gözlü, karga burunlu genç bir kadındı bu– teknede hamur yoğuruyordu. Volodya sobasının üstünde oturmuş, ayaklarını aşağıya sarkıtmıştı.</p>
				<p class="normal">Rodion biraz dinlendikten sonra koltuklarının altını, dirseklerini kaşıyarak,</p>
				<p class="normal">— Gelirken Nikitin’in darı tarlasının yanında mühendisle karşılaştık... –diye başladı.– Küçük bir de köpek vardı yanında. Borcumuzu ödememiz gerekiyormuş ona... Öyle diyor. Para olarak ödeyecekmişiz... Parayla ya da başka türlü, ama ne olursa olsun, ev başına on kapik toplamalıyız köyden. İyice azıttık artık, kızdırıyoruz beyi. Acıyorum adamcağıza... </p>
				<p class="normal">Volodya hiç kimseye bakmadan.</p>
				<p class="normal">— Köprümüz olmadan da pekâlâ yaşayıp gidiyorduk –dedi,– köprü möprü istediğimiz yok kimseden.</p>
				<p class="normal">— Hoppala! Devlet malı bu köprü oğlum.</p>
				<p class="normal">— Ne olursa olsun, istemiyoruz.</p>
				<p class="normal">— Sana istiyor musun diye soran yok! Kendi kendine gelin güvey olma bakalım!</p>
				<p class="normal">Volodya alaylı, yineledi babasının sözünü:</p>
				<p class="normal">— “Soran yok”muş... Bir yere gidip gelmiyoruz ki biz. Ne yapacağız köprüyü? Gerektiğinde kayıkla geçiyoruz karşıya.</p>
				<p class="normal">Avluya bakan pencerenin camına birisi tak tak diye vurdu. Öyle kuvvetli vurmuştu ki, ev zangır zangır sallanmıştı sanki.</p>
				<p class="normal">Lıçkov’un oğlunun sesi duyuldu:</p>
				<p class="normal">— Volodya evde mi? Hey Volodya, hadi çık, gidiyoruz!</p>
				<p class="normal">Volodya sobasının üstünden yere atladı. Şapkasını aramaya koyuldu.</p>
				<p class="normal">Rodion çekingen,</p>
				<p class="normal">— Gitme Volodya –dedi.– Onunla gitme oğlum. Akılsızın tekisin. Küçük bir çocuk gibisin. İyi şeyler öğretmezler sana onlar. Gitme!</p>
				<p class="normal">Stepanida,</p>
				<p class="normal">— Gitme yavrum! –diye yalvardı.– Belki meyhaneye götürecekler seni.</p>
				<p class="normal">Gözlerini kırpıştırmaya başlamıştı. Ha ağladı ha ağlayacaktı,</p>
				<p class="normal">Volodya alaylı,</p>
				<p class="normal">— Evet, “meyhaneye” gidiyorum... –dedi.</p>
				<p class="normal">Lukerya kocasına yiyecekmiş gibi bakarak,</p>
				<p class="normal">— Gene sarhoş döneceksin değil mi it soyu! –diye bağırdı.– Git, git, inşallah çatlarsın votkadan, Tanrı’nın cezası herif!</p>
				<p class="normal">— Kes sesini be! –diye bağırdı Volodya.</p>
				<p class="normal">Lukerya sesli sesli ağlamaya başlamıştı. Bir yandan da hamurlu eliyle gözyaşlarını siliyordu.</p>
				<p class="normal">— Bu salağa aldınız da yaktınız beni! Kime ne ettiği vardı şu yetimin... Şeytan suratlı sarhoş... Geberip gitsen de kurtulsam!</p>
				<p class="normal">Volodya bir tokat patlattı karısının kulak tozuna. Çıktı.</p>
				<p class="normal1">3</p>
				<p class="normal">Yelena İvanovna ile küçük kızı köye yürüyerek geldiler. Dolaşıyorlardı köyün içinde. Pazar olduğu için köylü kadınlar, kızlar parlak renkli giysilerini giymiş, dolaşmaya çıkmışlardı. Evin önünde taşlıkta yan yana oturan Rodion ile Stepanida, Yelena İvanovna ile küçük kızına, eski dostlarmış gibi selam verdiler, gülümsediler. Pencerelerden sayıları onu aşkın küçüklü büyüklü çocuk bakıyordu. Yüzlerde şaşkınlık, merak vardı. Fısıltılar duyuluyordu.</p>
				<p class="normal">— Kuçerov’un karısı gelmiş! Kuçerov’un karısı! </p>
				<p class="normal">Yelena İvanovna,</p>
				<p class="normal">— Merhabalar! –dedi. Gelip Rodion ile Stepanida’nın yanında durdu. Bir an sustuktan sonra ekledi:</p>
				<p class="normal">— E, nasılsınız bakalım?</p>
				<p class="normal">Rodion çabuk çabuk konuşarak,</p>
				<p class="normal">— Geçinip gidiyoruz işte, Tanrı’ya şükürler olsun –diye karşılık verdi.– Yaşıyoruz işte.</p>
				<p class="normal">Stepanida gülümsedi.</p>
				<p class="normal">— Nasıl oluruz biz? Kendiniz de görüyorsunuz hanımım, gözümün bebeği, yoksulluk!.. On dört can var evde, iki kişi kazanıp getiriyor. Biri nalbantlık ediyor, nallaması için at getiriyorlar ona, ama kömürü yok, kömür alacak parası da. –Gülümsedi Stepanida.– Büyük yokluk içindeyiz hanımım, çok sıkıntı çekiyoruz!</p>
				<p class="normal">Yelena İvanovna merdivenin basamağına oturdu. Kızını kucaklayıp derin düşüncelere daldı. Annesinin yüz anlatımından bir şeyler anlayan küçük kızın kafasının içinde de birtakım tatsız düşünceler dolaşıyordu. Annesinin elinden aldığı dantelle süslü şemsiyeyle oynuyordu dalgın dalgın.</p>
				<p class="normal">Rodion,</p>
				<p class="normal">— Yoksulluk! –dedi.– Dert bir değil ki... Elimizden geleni yapmaya çalışıyoruz... Gördüğünüz gibi. Tanrı da yağmur vermiyor... Doğrusunu isterseniz, durumumuz kötü.</p>
				<p class="normal">Yelena İvanovna,</p>
				<p class="normal">— Bu dünyada zorluk çekiyorsunuz ama, öteki dünyada rahat edeceksiniz... –dedi.</p>
				<p class="normal">Onun ne dediğini anlamadı Rodion. Eliyle ağzını kapayıp öksürdü yalnızca. Stepanida,</p>
				<p class="normal">— Hanımım –dedi,– gözüm hanımım, zengin öteki dünyada da rahat eder. Kiliseye mum alır, ayin yaptırır, yoksullara yardım eder, oysa bir köylü hangi birini yapabilir bunların? Adamın haç çıkaracak zamanı yoktur. Karnını doyuracak bir lokma ekmek bulmak için göbeği çatlar. Öteki dünyada rahat edebilmek için yapabileceği bir şey yok ki... Yoksulluk yüzünden çok günaha da giriyoruz. Sıkıntıdan köpekler gibi hırlaşıp duruyoruz hanımım. Ağzımızdan iyi bir söz çıkmıyor. Neler, ne kötü şeyler söylüyoruz bilemezsiniz! Bu dünyada da, öteki dünyada da rahat etmek yazılmamış bizim alnımıza. Tüm mutluluklar zenginlere verilmiş.</p>
				<p class="normal">Neşeliydi, ağır yaşama koşullarından söz etmeye eskiden beri alıştığı belliydi. Rodion da gülümsüyordu. Böylesine akıllı, hoşsohbet bir karısı olduğu için gururlanıyordu.</p>
				<p class="normal">Yelena İvanovna,</p>
				<p class="normal">— Uzaktan davulun sesi hoş gelir –dedi.– Kim demiş zenginlerin rahat olduğunu? Herkesin kendine göre dertleri vardır. İşte, kocamla ben yoksul sayılmayız. Her şeyimiz var. Peki ama, mutlu muyuz sanıyorsunuz? Çok gencim daha, ama dört çocuğum var. Sık sık hasta oluyorlar. Ben de hastayım. Sürekli doktorlara gidip geliyorum.</p>
				<p class="normal">— Nedir hastalığın? –diye sordu Rodion.</p>
				<p class="normal">— Kadın hastalığı işte. Geceleri uyku girmiyor gözüme. Baş ağrısı aman vermiyor. Şimdi şurada oturuyor, konuşuyorum ya, başım öyle fena ki... Üzerimde müthiş bir kırıklık var. Bu durumda olmaktansa, en ağır bir işte çalışmaya razıyım. İçimde de bir huzur yok. Çocuklarım için, kocam için her an korkuyorum. Her ailenin kendine göre üzüntüleri vardır. Bizde de var elbette. Soylu bir aileden değilim benden. Dedem basit bir köylüydü. Babam Moskova’da dükkân işletiyordu. O da sıradan bir insandı. Ama kocamın annesi babası önemli, zengin kişilerdir. Oğullarının benimle evlenmesini istemediler. Ama kocam dinlemedi onları. Bu yüzden hâlâ affetmemişlerdir bizi. Kocamı huzursuz ediyor bu, üzüyor, sinirlerini bozuyor. Annesini seviyor kocam. Hem çok seviyor. Beni de huzursuz ediyor bu durum. İçimi sızlatıyor.</p>
				<p class="normal">Rodion’un evinin avlusunda köylüler toplanmış, dinliyorlardı. Uzun, sivri sakalını titreterek Kozov da gelmiş, durup dinlemeye başlamıştı. Baba oğul Lıçkovlar da gelmişlerdi. Yelena İvanovna anlatıyordu:</p>
				<p class="normal">— Kendini yabancı hissettiği bir yerde mutlu olamaz insan. İçinizden her birinizin kendine göre tuttuğu bir yolu vardır. Çalışıyordur, çalışırken ne için çalıştığını da bilir. Kocam köprü mühendisidir, köprü yapar... Sözün kısası, herkesin kendini yabancı hissetmediği bir yeri vardır. Ya benim? Ben oradan oraya dolaşır dururum hep. Tuttuğum bir yol, yaptığım bir şey yoktur. Her yerde yabancı hissederim kendimi. Bütün bunları, dış görünüşe bakıp da hüküm vermeyesiniz diye anlatıyorum size. Bir insan iyi, pahalı şeyler giyiniyorsa, varlıklıysa, bu onun yaşamından hoşnut olduğu anlamına gelmez.</p>
				<p class="normal">Artık gitmek için ayağa kalktı Yelena İvanovna. Kızının elini tuttu.</p>
				<p class="normal">— Sizin buraları çok seviyorum –dedi.</p>
				<p class="normal">Gülümsedi. Bu cansız, çekingen gülümsemeden onun gerçekten ne denli genç, ne denli güzel olduğunu anlamak çok kolaydı. Renksiz, zayıf bir yüzü vardı. Kaşları koyu, saçları açık sarıydı. Kız da annesi gibi zayıf, sarışın, narin yapılıydı. İkisi de lavanta kokuyordu. Yelena İvanovna,</p>
				<p class="normal">— Irmağınız da, ormanınız da, köyünüz de –diye sürdürdü konuşmasını.– Ömrünün sonuna dek burada yaşamak isterdim. Hem sanıyorum, iyileşirim de burada. Yabancı hissetmezdim kendimi. Sizlere yardım etmeyi, yararlı olmayı, yakın olmayı çok, pek çok istiyorum. Eksiklerinizi biliyorum. Bilmediklerimi de kalbim, duygularım söylüyor bana. Hasta, zayıf bir kadınım ben. Sanırım, yaşamımı istediğim gibi değiştirmek olanağı yoktur artık benim için. Ama çocuklarım var. Onların kendilerini size yakın hissetmeleri, sizi sevmeleri için elimden geleni yapacağım. Yaşamlarının kendilerinin değil, sizin olduğunu anlatacağım onlara. Yalnız bir dileğim var sizden: Yalvarırım güvenin bize, dost olun bizimle. Kocam temiz yürekli, iyi bir insandır. Üzmeyin onu. Sinirlerini bozmayın. En küçük bir şeye bile son derece duyarlıdır. Oysa sözgelimi, dün hayvanlarınız bahçemize girmiş, sizinkilerden biri de arılığımızın çitini kırmış. Bize karşı bu tutumunuz kocamı umutsuzluğa düşürüyor... </p>
				<p class="normal"> Yelena İvanovna ellerini göğsünün üstüne bastırıp yalvarmaklı bir sesle sürdürdü konuşmasını: </p>
				<p class="normal">— Rica ediyorum, iyi birer komşu gibi davranın bize. Barış içinde, güzel güzel geçinip gidelim! En kötü barışın bile en iyi çatışmadan iyi olduğunu söylerler. İnsan ev değil, komşu alır. Gene söylüyorum, kocam temiz yürekli, iyi bir insandır. İşler yolunda gider, iyi geçinirsek, söz veriyorum, gücümüzün yettiği her şeyi yapacağız sizin için. Yollarınızı onaracağız, çocuklarınıza bir okul yaptıracağız. Söz veriyorum.</p>
				<p class="normal">Kozov göz kırparak,</p>
				<p class="normal">— Birisi yelkenleri suya indirdi –dedi.</p>
				<p class="normal">Kahkahayla gülenler oldu. Volodya canı sıkkın,</p>
				<p class="normal">— Okul falan istediğimiz yok bizim... –diye söylendi.– Çocuklarımız Petrovskove köyünün okuluna gidiyorlar. Varsın oraya gitsinler gene. Kimseden bir şey istemiyoruz.</p>
				<p class="normal">Yelena İvanovna’nın içini tuhaf bir korku doldurdu birden. Yüzü bembeyaz oldu, küçüldü, pis bir şeyle ona dokunmuşlar gibi büzüldü. Bir sözcük söylemden yürüdü. Arkasına bakmadan, giderek çabuklaştırıyordu adımlarını.</p>
				<p class="normal">Rodion arkasından yürüdü.</p>
				<p class="normal">— Hanımefendi! Hanımefendi, bir dakika dur, bak ne diyeceğim sana...</p>
				<p class="normal">Başı açık, Yelena İvanovna’nın peşi sıra yürüyor, sadaka istiyormuş gibi alçak sesle yalvarıyordu.</p>
				<p class="normal">— Hanımefendi! Bir dakika dur, bak ne diyeceğim.</p>
				<p class="normal">Köyün dışına çıktılar. Yelena İvanovna yaşlı bir üvez ağacının gölgesinde, bir köylünün arabasının yanında durdu. Rodion,</p>
				<p class="normal">— Üzülme olanlara hanımefendi, hoş karşıla! –dedi.– Sabret. İki yıl sık dişini. Burada kalır da sabredersen her şey geçer. Köylümüz iyidir, yumuşak başlıdır... İnan bana, zarar gelmez insana bizim köylümüzden. Kozov’a da, Lıçkovlara’da bakma, hele Volodya’ya hiç bakma. Aptalın tekidir benim oğlum. Kim ne derse, ona inanır. Geri kalanlar akıllı uslu insanlardır zaten. Bir şey dedikleri yok... Doğrusunu istersen, bazıları içinden gelenleri söylemek, anlayacağın, öne çıkıp bir iki söz etmek ister istemesine ya, beceremez... Ruh da, vicdan da vardır onlarda. Ama dil yoktur. Sen gücenme hanımım, sabret... Köylük yer böyledir!</p>
				<p class="normal">Yelena İvanovna durgun akan geniş ırmağa bakıyor, bir şeyler düşünüyordu. Gözyaşları yuvarlanıyordu yanaklarından aşağı. Rodion’u da duygulandırmıştı bu gözyaşları. Ha ağladı, ha ağlayacaktı.</p>
				<p class="normal">— İyi bir insansın sen... –diye mırıldandı.– İki yılcık sabret. Okul da yaptırabilirsiniz, yolları da onarabilirsiniz, ama acele etmemek gerek... İstersen bir örnek de vereyim sana. Şu tepeciğe buğday ekmek niyetindeysen, önce çerini çöpünü, taşlarını temizlemelisin. Sonra kazacaksın, ekeceksin... Köylülere de öyle davranman gerekiyor işte... Yola getirinceye kadar uğraşacaksın.</p>
				<p class="normal">Bu arada Rodion’un evinin önündeki kalabalık üvez ağacına doğru yürümeye başlamıştı. Hep bir ağızdan şarkı söylüyorlardı. Biri armonika çalıyordu. Giderek yaklaşıyorlardı.</p>
				<p class="normal">Korkudan titremeye başlayan küçük kız, yüzü bembeyaz, annesine sokularak,</p>
				<p class="normal">— Gidelim buradan anneciğim –dedi.– Gidelim anneciğim!</p>
				<p class="normal">— Nereye gidelim yavrum?</p>
				<p class="normal">— Moskova’ya... Gidelim anneciğim!</p>
				<p class="normal">Ağlamaya başlamıştı küçük kız. Rodion ne söyleyeceğini, ne yapacağını şaşırmış, alnı boncuk boncuk terlemişti. Cebinden çavdar ekmeği kırıntısı içinde, eğri büğrü, yarımay biçiminde, küçük bir salatalık çıkardı. Salatalığı kızın eline tutuşturmaya çalışıyordu. Bir yandan da kaşlarını çatmış, soğuk,</p>
				<p class="normal">— Hadi, hadi, al şunu... –diye mırıldanıyordu.– Al hadi, al şu salatalığı, yersin... Ağlamak yakışmaz sana, annen döver seni sonra, ağlama... Baban kızar... Hadi, hadi...</p>
				<p class="normal">Yelena İvanovna kızının elinden tutup yürüdü, Rodion da peşlerinden geliyordu. Onlara tatlı, inandırıcı bir şeyler söylemek istediği belliydi. Ama ana kızın kendi düşünceleriyle, kendi acılarıyla baş başa olduklarını, onu fark etmediklerini anlayınca durdu. Güneşten, elini gözlerine siper edip, onlar kendi korularına dalıp gözden kayboluncaya dek uzun uzun baktı arkalarından.</p>
				<p class="normal1">4</p>
				<p class="normal">Mühendis gözle görülecek derecede sinirli, titiz olmuştu. En küçük, önemsiz bir olayda bile bir hırsızlıktan, kötü niyetten kuşkulanıyordu. Avlu kapıları gündüzleri bile kapalıydı. Geceleriyse, bahçede iki bekçi dolaşıyordu. Gündelikçi olarak Obruçanovo’dan kimseyi almıyorlardı artık. Aksi gibi tam o sıralar (köylülerden mi, köprü yapımında çalışan baldırı çıplaklardan mı olduğu bilinmeyen) biri yük arabasının yeni tekerleklerini almış, yerine eskilerini takmıştı. Çok geçmeden iki gemle bir kerpeten çalındı. Köyde bile söylenmeye başlamışlardı. Lıçkovların evinde, Volodya’nın evinde araştırma yapılmasının gerektiğini söylüyorlardı. İşte o günlerde gemlerle kerpeteni mühendisin bahçe duvarının dibinde buldular: Birisi atmıştı onları oraya.</p>
				<p class="normal">Bir gün topluca ormandan dönüyorlardı köylüler. Yolda mühendisle karşılaştılar gene. Mühendis onları görünce durdu, selam vermeden, öfkeli öfkeli bir birine, bir ötekine bakarak,</p>
				<p class="normal">— Benim korumdan, bahçenin yakınlarından mantar toplamamanızı, onları karımla çocuklarıma bırakmanızı rica etmiştim... –diye başladı,– ama kızlarınız handiyse şafak söker sökmez geliyorlar, silip süpürüyorlar mantarları. Söylüyoruz aldırmıyorsunuz, rica ediyoruz aldırmıyorsunuz... Görüyorum ki söylemek, rica etmek, iyilikle anlatmaya çalışmak yaramıyor size.</p>
				<p class="normal">Öfkeli bakışını Rodion’a dikip sürdürdü konuşmasını:</p>
				<p class="normal">— Karım da ben de insan yerine koyduk sizi, kendimizden aşağı görmedik, ama siz nasıl karşılık verdiniz? Eh, ben de neler söylüyorum! Galiba sonunda küçük görmeye başlayacağız sizi. Yapacak başka bir şey kalmıyor çünkü.</p>
				<p class="normal">Mühendis daha kırıcı olmamak için kendini zorlayarak öfkesini tuttu, dönüp yürüdü. </p>
				<p class="normal">Eve gelince kimseye bir şey söylemedi Rodion. Çizmelerini çıkarıp sedire, karısının yanına oturdu. Biraz dinlendikten sonra,</p>
				<p class="normal">— Evet... –diye başladı.– Gelirken Bay Kuçerov ile karşılaştık... Evet... Sabah erken kızlar mantar toplamaya gidiyorlarmış oraya. Görmüş onları... “Karıma, çocuklarıma neden hiç mantar getirmiyorlar.” dedi... Sonra bana bakarak, “Karımla ben küçük göreceğiz seni.” diye ekledi. Ayaklarına kapanmak istedim, ama korktum... Tanrı dert yüzü göstermesin ona... Tanrı hepsine sağlık versin...</p>
				<p class="normal">Stepanida haç çıkardı, göğüs geçirdi. Rodion sürdürüyordu konuşmasını:</p>
				<p class="normal">— Karı koca, ikisi de çok iyi, çok candan insanlar doğrusu... Herkesin yanında söyledi “küçük göreceğiz” diye... Bu ihtiyarlık günlerimizde... Hem bu bir şey değil daha... Ölünceye kadar duacıları olurdum eğer... Hey Tanrım, sen uzun eyle ömürlerini...</p>
				<p class="normal">On dört eylül kilise bayramında baba oğul Lıçkovlar daha sabahtan karşı yakaya geçmiş, akşamüzeri sarhoş dönmüşlerdi. Köyde kâh şarkılar söyleyerek, kâh kaba saba küfürler ederek uzun süre dolaşmışlar, sonunda kavga etmiş, birbirinden yakınmak için mühendise gitmişlerdi. Elinde uzun bir kavak dalıyla baba Lıçkov girdi önce avluya. Kararsız bir yürüyüşle geldi, durdu, şapkasını çıkardı. Mühendis taraçada oturmuş, ailesiyle birlikte çay içiyordu.</p>
				<p class="normal">Lıçkov’u görünce,</p>
				<p class="normal">— Ne istiyorsun? –diye bağırdı.</p>
				<p class="normal">Lıçkov ağlıyarak ağlayarak anlatmaya başladı:</p>
				<p class="normal">— Ekselansları, beyim... Büyüklüğünüzü gösterin, kurtarın beni... Bıktım şu çocuktan... Yedi bitirdi beni, dövüyor, ekselansları...</p>
				<p class="normal">Bu arada oğul Lıçkov girdi avluya. Başı açıktı. Onun da elinde bir sopa vardı. Gelip babasının yanında durdu. Sarhoş, anlamsız bakışını taraçaya dikti. Mühendis,</p>
				<p class="normal">— Aranızdaki kavga beni ilgilendirmez –dedi.– Muhtara ya da köy polisine gidin.</p>
				<p class="normal">Baba Lıçkov hıçkıra hıçkıra ağlamaya başladı.</p>
				<p class="normal">— Her yere başvurdum... Dilekçe verdim... –dedi.– Başvuracak başka bir yer kalmadı artık. Demek öldürebilir beni şimdi, öyle mi? Babasını öldürebilir ha? Babasını? </p>
				<p class="normal">Elindeki sopayı kaldırıp oğlunun kafasına indirdi. Beriki de kaldırdı sopasını, ihtiyarın çıplak kafasına indirdi. Öyle ki, sopa zıplamıştı... Baba Lıçkov bir an sallanmadı bile. Sopayı bir kez daha indirdi oğlunun kafasına. İkisi karşılıklı durmuş, ellerindeki sopaları birbirinin kafasına indiriyorlardı. Kavgadan çok bir oyuna benziyordu bu. Avlu kapısında da kadınlı erkekli köylüler toplanmış, hiç ses çıkarmadan içerde olup bitenleri izliyorlardı. Hepsinin yüzü pek ciddiydi. Mühendisin bayramını kutlamaya gelmişlerdi. Ama avluda Lıçkovları görünce üzülmüş, içeri girmemişlerdi.</p>
				<p class="normal">Ertesi gün çocuklarını alıp Moskova’ya gitti Yelena İvanovna. Mühendisin de malikânesini satılığa çıkardığı söyleniyordu...</p>
				<p class="normal">Köylülerin gözü köprüye çoktandır alışmıştı. Irmağın burasını köprüsüz göz önüne getirmeleri güçtü şimdi. Köprü yapımından kalma moloz yığını çimenle kaplanalı hayli oluyor. Baldırı çıplakları unuttular, “dan, dan, dan...” sesinin yerine, şimdi hemen her saat geçen trenin gürültüsü duyuluyor.</p>
				<p class="normal">Yeni yazlık satılalı çok oluyor. Bir memur aldı orayı. Bayramları ailesiyle birlikte geliyor, taraçada çay içiyorlar. Sonra kente dönüyorlar. Şapkasında bir kokart var memurun. Konuşurken, çok büyük bir memurmuş gibi öksürüyor iki de bir –oysa sekizinci dereceden bir memurdur– köylülerin öne eğilerek verdikleri selamları almıyor bile.</p>
				<p class="normal">Obruçanovo’da herkes yaşlandı artık. Kozov öldü. Rodion’un evinde çocuklar şimdi daha çok. Volodya’nın uzun, kızıl bir sakalı vardı. Eskiden olduğu gibi yoksullar gene.</p>
				<p class="normal">İlkbaharın başları olduğu için istasyonun yanında hızarla odun kesiyorlar Obruçanovolular. Şimdi işi paydos etmiş, ağır ağır köye dönüyorlar. Uzun hızarları yaylanıyor omuzlarında. Güneşte ayna gibi parlıyorlar hızarlar. Irmak boyunda çalılıkta bülbüller ötüyor. Çayır kuşları cıvıldaşıyor yükseklerde. Yeni yazlık sessiz. Kimsecikler yok orada. Yalnızca altın güvercinler –güneş altın gibi parlatıyor onları– uçuşuyorlar evin üstünde. Köylüler –Rodion da, baba oğul Lıçkovlar da, Volodya da– beyaz atları, küçük midileri, havai fişekleri, renkli fenerlerle süslü kayığı anımsıyorlar o yana baktıkça. Mühendisin karısının ne güzel, ne şık bir kadın olduğunu, sık sık köye geldiğini, onlarla ne güzel konuştuğunu anımsıyorlar. Bütün bunlar hiç olmamıştı sanki. Bir düş ya da bir masaldı sanki hepsi.</p>
				<p class="normal">Yorgun argın dönüyorlar köye, düşünüyorlar...</p>
				<p class="normal">Köylerinde herkesin iyi, aklı başında, Tanrı’dan korkan insanlar olduğunu; Yelena İvanovna’nın da çok iyi yürekli, merhametli, alçakgönüllü olduğunu, ona bakarken içlerinin sızladığını düşünüyorlar. Peki öyleyse niçin geçinememişler, düşman gibi ayrılmışlardı? En önemli olanı görmelerini engelleyen; onlara yalnızca zarar ziyanları, gemleri, kerpetenleri, bütün bu önemsiz şeyleri –şimdi anımsadıkça ne denli değersiz olduğunu gördükleri şeyleri– gösteren bu duman neyin nesiydi? Yeni beyle iyi geçiniyorlardı da mühendisle neden geçinememişlerdir?</p>
				<p class="normal">Kendi kendilerine sordukları bu sorulara ne yanıt vereceklerini bilemiyor hiçbiri, yalnızca Volodya bir şeyler mırıldanıyor kendi kendine arada bir.</p>
				<p class="normal">— Ne diyorsun? –diye soruyor Rodion.</p>
				<p class="normal">Volodya üzgün,</p>
				<p class="normal">— Köprümüz olmadan da yaşayıp gidiyorduk... –diyor.– Kimseden köprü falan istediğimiz yoktu... gereği yok bize köprünün.</p>
				<p class="normal">Hiç kimse karşılık vermiyor ona. Başları önlerinde, konuşmadan yürüyorlar.</p>
				<p class="sagnormal">1899</p>
			<div class="clrb"/>
				</body>
</html>