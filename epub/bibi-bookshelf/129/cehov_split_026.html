<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_24">Bir Sanatçının Öyküsü</h1>
				<p class="normal1">1</p>
				<p class="normal">Bundan yedi yıl önceydi, T. ilinin köylerinden birinde, toprak sahibi Belokurov’un çiftliğinde kalıyordum. Belokurov erken kalkar, bütün gün setreyle dolaşır, akşamları bira içer, durmadan insanlarda içtenlik bulamadığından dert yanardı bana. Bahçe içindeki küçük yapıda kalıyordu. Bense, köhne konağın, üzerinde yattığım geniş divan ve kâğıt falı baktığım masadan başka eşyası olmayan pek büyük, direkli salonunda yatıp kalkıyordum. Her zaman, rüzgâr yokken bile, bir şey uğuldardı bu salonun eski Amosov sobalarında. Hele fırtınalı havalarda... bütün ev, parçalanacakmış gibi çatırdar dururdu. Fırtınalı geceler, şimşek ön pencereyi birden aydınlattığında bir korku düşerdi içime.</p>
				<p class="normal">Alnımın yazısı beni hep aylaklığa sürüklediği için, her zamanki gibi gene bomboştum, bir şey yaptığım yoktu. Saatlerce pencereden gökyüzüne, kuşlara, bahçenin iki yanı ağaçlıklı yollarına bakıyor; postadan çıkan her şeyi son satırına dek okuyordum. Ara sıra evden çıktığım, akşam geç vakte kadar dolaştığım da oluyordu.</p>
				<p class="normal">Bu gezilerimden birinden dönüşte, dalgınlıkla tanımadığım, bilmediğim bir çiftliğe girmiştim. Güneş tepelerin ardında kaybolalı çok oluyordu. Sık dikilmiş, pek yüksek iki sıra çam ağacı, iki duvar gibi uzanarak karanlık, güzel bir yol oluşturuyordu. Çiti kolaylıkla atlamış, çam iğnelerinin dört beş santim kalınlığında örttüğü bu yolda ayağım kayarak ilerliyordum. Her yan sessizdi. Yarı karanlıkta sadece altın sarısı, parlak bir ışık çamların tepelerinde titreşiyor, yedi renge ayrılarak örümcek ağlarından süzülüyordu. Keskin bir çam kokusu sızlatıyordu burnumun direğini. Bu yolun bitiminde, ıhlamur ağaçlarının arasında başka bir yol başladı. Orada da ıssızlıkla eskilik yan yanaydı. Geçen yılın kurumuş yaprakları ayaklarımın altında hışırdıyor, ağaçların arasındaki yarı karanlıkta gölgeler gizleniyordu. Sağ yandaki eski meyve bahçesinde, gene yaşlı olsa gerek, sarıasma kuşu pek isteksiz, cansız, uyuşuk ötüyordu. Ihlamur ağaçları da bitince taraçalı, çatısının arasında bir oda olan beyaz bir evin yanından geçtim. Az sonra karşıma yeşil çam ağaçlarının kuşattığı bir çiftlik avlusuyla, öbür kıyısında küçük bir köy olan büyükçe bir göl çıktı. Köyün ortasında, tepesinde güneşin son ışınlarını yansıtan bir haç bulunan, ince uzun bir çan kulesi yükseliyordu. Birdenbire içime candan, pek yakın bir şeyin özlemi dolmuştu. Buraları çocukluğumda görmüştüm sanki. </p>
				<p class="normal">Kıra açılan beyaz, büyük taş kapının iki yanındaki taş aslan heykellerinin dibinde iki genç kız duruyordu. Biri ötekinden birkaç yaş büyük gösteriyordu. İnce, solgun yüzlü, pek güzel gür kızıl saçlı, küçücük inatçı ağızlı bir kızdı büyüğü. Yüzünde sert bir anlatım vardı. Pek ilgilenmiyordu benimle. Öteki ise, küçük –on yedi, on sekiz yaşlarında olmalıydı–, yüzü gene ince ve renksiz, küçücük ağızlıydı. İri gözlerini merakla açmış bana bakıyordu. Yanlarından geçerken İngilizce bir şeyler söyledi ve kızardı. Bu iki sevimli yüzü de çoktandır tanıyormuşum gibi gelmişti bana. Hoş bir düş görmüş gibi eve döndüm.</p>
				<p class="normal1">2</p>
				<p class="normal">Bu olayın üstünden pek geçmemişti ki, bir öğle üzeri Belokurov’la bahçede dolaşıyorduk; yaylı bir araba otları hışırdatarak avluyu girdi. Gördüğüm o kızlardan büyüğü vardı arabada. Elinde imza dolu bir kâğıtla, evleri yanan köylülere yardım topluyordu. Yüzümüze bakmadan, büyük bir ciddiyetle Siyanova köyünde kaç evin yandığını, kaç kişinin evsiz barksız kaldığını, üyesi bulunduğu yangın komitesinin neler yapmaya çalıştığını bütün ayrıntılarıyla anlattı. Kâğıdı, ikimize de imzalattıktan sonra cebine koydu, elini Belokurov’a uzatırken:</p>
				<p class="normal">— Bizleri unuttunuz artık Pyotr Petroviç –dedi.– Bekleriz, Monsieur N. (soyadımı söyledi) de sanatının hayranlarını görmek isteyip bize onur verirlerse, annem de, ben de çok seviniriz.</p>
				<p class="normal">Başımı eğerek saygılarımı belirttim.</p>
				<p class="normal">Kız gidince, Pyotr Petroviç anlatmaya başladı. Ondan öğrendiğime göre, ismi Lidiya Volçaninova olan bu kız, iyi bir ailedendi. Annesi ve kız kardeşiyle birlikte yaşadığı çiftliğin yanındaki gölün karşı yakasındaki köyün adı Şelkovko idi. Babası bir zamanlar Moskova’da danışmanmış, sonra ölmüş. Oldukça zengin olmalarına karşın, ailece yaz kış köyde kalıyorlarmış. Lidiya kendi köylerinin okulunda öğretmenlik yapıyor, ayda yirmi beş ruble alıyor, yalnızca bu parayı harcıyor, kendi kazancıyla geçindiği için gurur duyuyormuş.</p>
				<p class="normal">— Pek ilginç bir ailedir –dedi Belokurov.– Belki bir gün gideriz. Sizi gördüklerinde çok sevinecekler.</p>
				<p class="normal">Bir pazar öğleden sonra nasılsa Volçaninovları hatırladık ve Şelkovko’ya yollandık. Anneyle iki kızı evdeydiler. Bir zamanlar güzel olduğu belli, şimdiyse yaşına göre pek şişko, astımlı, daima üzgün anne, resim sanatı üzerine konuşarak beni eğlendirmeye çalışıyordu. Kızından Şelkovko’ya gelmem ihtimalinin olduğunu öğrenince, Moskova sergilerinde gördüğü birkaç tablomu hatırlamış, şimdi de bu tablolarda ne anlatmak istediğimi soruyordu. Lidiya ya da evdeki ismiyle Lida benden çok Belokurov’la konuşuyordu. Ciddi, hiç gülümsemeden, çalışmamasının, şimdiye dek bir kere bile toplantılara gelmemesinin nedenlerini soruyordu ona. Sitemli;</p>
				<p class="normal">— İyi bir şey değil bu, Pyotr Petroviç –diyordu.– İyi değil, ayıp bile.</p>
				<p class="normal">Annesi de ondan yanaydı:</p>
				<p class="normal">— Haklısın, Lida, kötü bir şey bu.</p>
				<p class="normal">Lida bana döndü,</p>
				<p class="normal">— Bölgenin tümü Balagin’in avucunun içindedir. Bucak başkanı olmasından yararlanarak bölgedeki yönetim işlerine hep kendi yeğen ve damatlarını yerleştirdi. Anlayacağınız istediği gibi at oynatıyor. Bu duruma karşı bir şeyler yapmak, mücadele etmek gerekir. Gençlik birleşerek bir bütün olmalı, ama bizim gençliğimizi görüyorsunuz işte. Çok ayıp doğrusu, Pyotr Petroviç!</p>
				<p class="normal">Yönetim işlerinden konuşulurken küçük kız kardeş Jenya susuyordu. Ciddi konulara pek ilgisiz görünüyordu. Hem evde olgunlar sırasına girmemişti henüz. Çocukluğunda mürebbiyesine “miss” diyeceğine “misis” dediği için, ismi Misis kalmıştı. Meraklı bakışlarını üzerimden ayırmıyordu. Albüme bakarken yanıma sokuldu, “Bu amcam... Bu vaftiz babam...” diye resimlerin üzerinde incecik parmaklarını dolaştırmaya başladı. Konuşurken çocuksu bir içtenlikle omzunu bana sürtüyordu. Zayıf, gelişmemiş göğüslerini, ince omuzlarını, saç örgüsünü, belden kemerle sıkılmış narin bedenini yakından görüyordum.</p>
				<p class="normal">Kriket ve lown–tennis oynadık, bahçede dolaştık, çay içtik, daha sonra akşam yemeği yedik. Alabildiğine büyük, bomboş, direkli salonumdan sonra, bu küçük, huzur verici, duvarlarında yağlıboya resimler olmayan, hizmetçilere “siz” denen bu evde kendimi bir tuhaf hissediyordum. Lida ile Misis’in varlığı yüzünden olacak, her şey genç ve temiz geliyordu bana. Her yanda olağanüstü bir düzen çarpıyordu göze. Yemekten sonra Lida gene Belokurov’la bölgenin yönetimi, Balagin, okul kitaplıkları üzerine konuşmaya başladı. Heyecanlı, içten, inanmış bir kızdı. Okulda alışmış olacak, pek yüksek sesle ve çok konuşuyordu. Ama onu dinlemek gene de hoşuma gidiyordu. Üniversite öğrenciliği yıllarından kalan bir alışkınlıkla her konuşmayı tartışmaya götüren Pyotr Petroviç ise ötekinin tersine, dinleyeni sıkacak derecede uyuşuk ve pek uzun konuşuyordu. Zeki ve bilgili gözükmeye çalıştığı belliydi. Sözlerine daha bir anlam vermek için kolunu sallarken hardal şişesini devirdi, peçetenin üzerinde büyükçe bir leke oluştu. Ama bunu benden başka kimse fark etmemiş gibiydi.</p>
				<p class="normal">Eve dönerken hava iyice kararmıştı. Çevre derin bir sessizliğe bürünmüştü. Belokurov göğüs geçirerek:</p>
				<p class="normal">— Üstün görgü, hardal şişesini devirmekte değil, başkasının devirdiğini fark etmemektedir –dedi.– Evet, dostum, gerçekten hoşgörülü bir ailedir bu. İyi insanlardan pek uzak kaldım, dostum! Yazık! Hep şu işlerim! İşlerden fırsat yok ki!</p>
				<p class="normal">Örnek bir toprak sahibi olmak için insanın ne denli çok çalışmasının gerektiğini uzun uzun anlattı. Onu dinlerken, “Ah, ne tembel, yatalak yavrusun sen!” diye geçiriyordum içimden. Bir şey üzerine ciddi ciddi konuşurken ikide bir “e–e–e–e...” diye uzatır, konuştuğu gibi de yavaş çalışırdı. Bir işi zamanında yaptığı görülmemişti. Onun çalışmaya, bir şeyler yapmaya istekli olabileceğine inanamıyordum. Postaya atması için verdiğim mektupları haftalarca cebinde taşırken, nasıl inanabilirdim böyle bir şeye...</p>
				<p class="normal">Yanım sıra yürürken:</p>
				<p class="normal">— İşin kötüsü –diyordu,– çalışıp da insanların hiçbirinde içtenlik görememek.</p>
				<p class="normal">3 </p>
				<p class="normal">Volçaninovlara sık sık gitmeğe başlamıştım. Çoğunlukla taraçanın alt basamağında oturuyor, kendi kendime kızıyordum. Pek hızlı, ama bayağı bir biçimde akıp giden hayatıma acıyor, “Göğsümde bir taş gibi duran yüreğimi koparıp atabilsem ne iyi olurdu,” diye düşünüyordum. Ben böyle dalmış kara kara düşünürken, onlar taraçada konuşuyorlardı. Giysi hışırtıları, kitap sayfalarının çevrilmesinden çıkan sesler geliyordu kulağıma. Lida’nın gündüzleri hastalarla uğraşmasına, kitap dağıtmasına; başı açık, şemsiyeyle sık sık köye gitmesine; akşamları bölgenin sorunları, okul üzerine yüksek sesle konuşmalarına alışmıştım artık. Bu ince, güzel, daima ağırbaşlı, küçücük ağızlı, hoş kız ciddi bir konuşma başladığında her keresinde bana soğuk bir tavırla,</p>
				<p class="normal">— Sizi böyle şeyler ilgilendirmez –diyordu.</p>
				<p class="normal">Benden hoşlanmadığını seziyordum. Bir ressam olarak tablolarımda halkın gereksinmelerini dile getirmediğim ve anladığım kadarıyla, onun yürekten inandığı şeylere kayıtsız kaldığım için beni sevmiyordu. Onun bu hallerini görünce bir zamanlar Baykal kıyısında karşılaştığım gömlekli, mavi çuha pantolonlu, atlı Buryat kızını hatırlıyordum. Konuşma arasında çubuğunu bana satmak isteyip istemeyeceğini sorduğumda Avrupalı yüzüme, şapkama beni hor görürcesine bakmış, bir “hey” çekerek atını mahmuzlayıp gitmişti. Şimdi Lida da yabancı görünüşümü yadırgıyor, küçümsüyordu. Duygularını belli etmemeğe çalışıyordu. Bu gözümden kaçmıyordu. Alt basamakta oturuyor, kendi kendime huysuzlanıyor; insanın doktor olmadan köylüleri tedaviye kalkışmasının onları kandırmak olduğunu, iki bin dönüm toprağı bulunan bir kişinin hayırseverliğinin pek kolay olacağını söylüyordum.</p>
				<p class="normal">Kız kardeşi Misis ise tıpkı benim gibi tasasız, ciddi bir işle uğraşmadan yaşayıp gidiyordu. Sabahları kalkınca hemen eline bir kitap alıp taraçaya çıkıyor, oturduğunda ayaklarının yere ancak erişeceği kocaman koltuğa gömülüp okumaya başlıyordu. Kitap elinde, ıhlamur ağaçlarının arasındaki yolda kaybolduğu ya da kırlara dolaşmaya çıktığı da oluyordu. Bütün gün kitabı yutarcasına okuyordu. Böyle okumanın onu ne derece yorduğu ancak bakışlarının bazen pek yorgun, anlamsız görünmesinden, yüzünün renksizliğinden belli oluyordu. Benim geldiğimi görünce hafifçe kızarıyor, kitabı hemen bir yana bırakıp, heyecanla, iri gözlerini gözlerimden ayırmadan, ben yokken olup bitenleri anlatıyordu: Hizmetçiler bölümünde bacanın tutuştuğunu, işçilerden birinin gölde pek büyük bir balık yakaladığını vb. Pazar günleri dışında çoğunlukla parlak renkli bir bluz ve koyu mavi eteklik giyiyordu. Her zaman beraber dolaşıyorduk, reçellik vişne topluyor, kayıkla gölde geziyorduk. Vişne dalını tutmak için sıçradığında, kürek çekmeye çalıştığında bluzunun geniş kolları altından incecik, zayıf kollarını görüyordum. Ben resim yaparken yanımdan ayrılmıyor, heyecanla beni izliyordu.</p>
				<p class="normal">Temmuzun sonlarıydı. Bir pazar sabahı saat dokuzda gene Volçaninovlara gitmiştim. Eve pek yaklaşmadan korulukta dolaşıyordum. O yaz çok bol olan mantarların yerlerini, sonra Jenya ile birlikte toplamak için işaretliyordum. Serin bir rüzgâr esiyordu. Jenya’yla annesinin yepyeni giysileriyle kiliseden dönüşlerini; Jenya’nın uçmasın diye şapkasını tutuşunu gördüm. Daha sonra, taraçada oturup çay içerlerken konuşmalarını dinledim.</p>
				<p class="normal">Bitmeyen aylaklığına özürler bulmaya çalışan benim gibi tasasız biri için çiftliklerdeki bu yaz pazarlarının sabahları her zaman mutlu, çekicidir. Çiy düşmüş yemyeşil bahçe, sabah güneşi altında pırıl pırıl, mutluyken; zakkum ve muhabbet çiçeği kokuları içinde kalmış eve kiliseden yeni dönenler taraçada çay içerlerken, her şey ve herkes en güzel giysileri içinde neşeliyken; bu güzel, tok, sağlıklı insanların bütün gün hiçbir şey yapmayacaklarını düşünürken hayatın hep böyle sürüp gitmesini dilerdim içimden. O sabah bahçede dolaşırken de aynı şey vardı aklımda. Böyle işsiz güçsüz, amaçsız bütün gün, hatta bütün yaz dolaşmaya hazırdım.</p>
				<p class="normal">Elinde bir sepetle Jenya yanıma geldi. Beni bahçede bulacağını biliyormuş, bunu hissediyormuş gibi bir anlatım vardı gözlerinde. Mantarları toplamaya başladık. Bir şey sorduğunda daha iyi görebilmek için önüme geçip dönüyor, yüzüme öyle bakıyordu.</p>
				<p class="normal">— Dün bizim köyde bir mucize oldu –dedi.– Topal Pelageya bir yıldan beri hastaydı. Doktorlar ilaçlarla iyi edememişlerdi onu. Yaşlı kadın dün durup dururken bir şeyler mırıldanmış, sonra da iyileşmiş.</p>
				<p class="normal">— Bu öyle şaşılacak bir şey değil –dedim.– Mucizeyi yalnızca hastalarda, yaşlı kadınlarda aramak doğru değildir. Sağlık da bir mucize değil midir? Ya hayatın kendisi? Bence anlaşılamayan her şey bir mucizedir.</p>
				<p class="normal">— Anlayamadığınız şeyler korkutmaz mı sizi?</p>
				<p class="normal">— Hayır. Anlayamadığım şeylere cesaretle yaklaşırım. Etkilerinin altında kalmam. Onlardan yükseğim ben. Kişi kendini aslanlardan, kaplanlardan, yıldızlardan, doğadaki her şeyden, hatta anlayamadığı, mucize gibi görünen şeylerden bile üstün saymalıdır. Yoksa her şeyden ürken bir fareden farkı kalmaz.</p>
				<p class="normal">Jenya bir sanatçı olduğum için çok şey bildiğimi, anlayamadığım şeyleri bile doğru sezinleyebileceğimi sanıyordu. Onu sonsuzluklar ve güzellikler dünyasına, yerlisi olduğumu sandığı o yüksek dünyaya götürmemi istiyordu. Tanrı, ölümden sonraki sonsuz hayat, mucizeler üzerine bir sürü soru soruyordu bana. Ölünce bedenimin yanında ruhumun da tamamen yok olacağına inanamadığım için sorularına “Evet, insanlar öteki dünyada bir daha ölmemek üzere dirileceklerdir” –“Evet, sonsuz bir hayat bekliyor bizi” gibi cevaplar veriyordum. Beni içtenlikle dinliyor, söylediklerime inanıyor, delil istemiyordu.</p>
				<p class="normal">Eve dönerken yolda birden durdu:</p>
				<p class="normal">— Lida üstün bir insandır –dedi.– Siz de öyle mi düşünüyorsunuz? Canımdan çok severim onu. İstese, canımı bile veririm onun için. –Parmağıyla koluma dokundu.– Söyler misiniz bana? Niçin geçinemiyorsunuz onunla? Niçin hep kızıyorsunuz ona?</p>
				<p class="normal">— Haksız da onun için.</p>
				<p class="normal">Jenya, anlamamış gibi başını iki yana salladı. Gözleri yaşarmıştı.</p>
				<p class="normal">— Ne tuhaf –dedi.</p>
				<p class="normal">Eve yaklaştığımızda, bir yerden yeni dönmüş Lida’yı, elinde bir kırbaç, kapıda durmuş işçinin birine bir şeyler söylerken gördük. Güneş yüzüne vurmuş, onu bir kat daha güzelleştirmişti. Aceleyle öteye beriye koşarak, yüksek sesle konuşarak iki üç hasta kabul etti; sonra telaşlı, başı kalabalık bir tavırla odalarda dolaştı, birkaç dolabı açıp kapadı, sonra çatı arasındaki odaya çıktı. Yemeğe çağırmak için uzun süre aradılar, çağırdılar onu, ama gene de ancak biz çorbayı bitirdikten sonra inebildi aşağıya. Nedense bu küçük ayrıntıları bile hatırlıyor, seviyorum şimdi. Olağanüstü bir şey olmadığı halde, o gün baştan sona kadar açık seçik, her zaman aklımdadır. Yemekten sonra Jenya büyük koltuğuna gömülüp okumaya başladı. Ben gene taraçanın alt basamağına oturdum. Susuyorduk. Gökyüzü yavaş yavaş bulutlarla kaplanıyordu. Biraz sonra yağmur atıştırmağa başladı. Boğucu bir sıcak vardı. Rüzgâr çoktan dinmişti. Sanki hiç akşam olmayacaktı. Uykudan yeni uyanmış Katerina Pavlovna elinde bir kitapla yanımıza geldi. Jenya, annesinin elini öptükten sonra:</p>
				<p class="normal">— Anneciğim –dedi, senin için gündüz uykusu iyi değil.</p>
				<p class="normal">Birbirlerine aşırı bir düşkünlükleri vardı. Birinden biri bahçeye gitse, öteki taraçaya çıkar, oradan, “Hey, Jenya!” veya, “Anneciğim, nerdesin?” diye seslenirdi. Kiliseye daima birlikte gider, gene birlikte dua eder, sustukları zamanlar bile birbirini çok iyi anlarlardı. Öteki insanlara davranışları da aynıydı. Katerina Pavlovna da kısa zamanda alışmış, bağlanmıştı bana. İki üç gün görünmesem, adam gönderip sağlığımı sorduruyordu. Tablolarımı o da heyecanla izliyor, Misis gibi aşırı bir boşboğazlık ve içtenlikle ben yokken olup bitenleri bana anlatıyordu. Aile sırlarını bile benden gizlemiyordu.</p>
				<p class="normal">Büyük kızına sonsuz bir saygısı vardı Katerina Pavlovna’nın. Lida kendisini hiç okşatmaz, daima ciddi konularda konuşurdu. Kendine özgü bir yaşantısı vardı. Kamarasından hiç çıkmayan bir amiral gibi, annesi ve kız kardeşi için kutsal, esrarlı bir kişilikti. Katerina Pavlovna ikide bir,</p>
				<p class="normal">— Bizim Lida kusursuz bir insandır –diyordu.– Öyle değil mi? </p>
				<p class="normal">Yağmur çiselerken gene Lida’dan konuşuyorduk.</p>
				<p class="normal">— Kusursuzdur –diyordu.</p>
				<p class="normal">Ürkek ürkek çevresine baktıktan sonra sesini alçaltarak ekledi:</p>
				<p class="normal">— Onun gibisini insan gündüz fenerle aramakla bulamaz, ama ben gene de korkuyorum. Okul, eczaneler, kitaplar hepsi iyi ama, niçin bu kadar ileri gidiyor? Nerdeyse yirmi dört yaşına basacak; biraz da kendisini düşünmeli. Kitaplarla, ilaçlarla uğraşırken insan bir de bakar ki, çok geç olmuş... Biraz da yuvasını kurma hazırlıkları yapmalı...</p>
				<p class="normal">Okumaktan yüzünün rengi uçmuş, saçları darmadağınık Jenya başını kitabından kaldırıp, kendi kendine konuşuyormuş gibi:</p>
				<p class="normal">— Tanrı’nın dediği olur, anneciğim! –dedi.</p>
				<p class="normal">Gene okumasına daldı.</p>
				<p class="normal">Biraz sonra Belokurov geldi. Kriket ve lown–tennis oynadık. Akşam olunca oturup uzun uzun yemeğimizi yedik. Lida gene okuldan, bölgeyi avucunun içine alan Balagin’den söz etti. O gece Volçaninovlardan dönerken içimde uzun, çok uzun bir tatil gününün anısıyla, bu dünyada ne denli uzun olursa olsun, her şeyin bir sonu olduğunu anlamanın burukluğu yan yanaydı. Bahçe kapısına kadar Jenya geçirdi bizi. Belki de bütün gün onunla birlikte olduğumdan, ayrılınca içime bir sıkıntı basıyor; bu sevimli ailenin bana pek yakınlık duyduğuna inanıyordum. Bütün yaz boyunca ilk kez resim yapmak istedi canım. Yolda Belokurov’a sordum:</p>
				<p class="normal">— Böyle renksiz, sıkıcı yaşamanızın nedenini söyleyebilir misiniz bana? Benim yaşayım sıkıcı ve basit, çünkü sanatçıyım. Gençlik yıllarından beri kıskançlığın, kendini beğenmezliğin, işinin dürüst bir iş olduğuna inanamamanın içini doldurduğu, acayip, yoksul, boş gezenin biriyim. Sizse benim gibi misiniz? Sağlığınız yerinde, malınız mülkünüz de var. Bir beysiniz. Niçin böyle dümdüz yaşıyorsunuz? Niçin bu denli az bağlısınız hayata? Örneğin, şimdiye dek Lida ya da Jenya’ya niçin tutulmadınız? </p>
				<p class="normal">— Başka bir kadını sevdiğimi unutuyorsunuz galiba? –diye karşılık verdi Belokurov. </p>
				<p class="normal">Bahçe içindeki küçük yapıda onunla beraber oturan dostu Lyubov İvanovna’yı hatırlatıyordu bana. Besili dişi bir kazı andıran, son derece şişman, tombul, ne oldum delisi bu kadını hep köylü giysileri içinde, boncuklarını, küpelerini takmış takıştırmış, şemsiyesiyle bahçede dolaşırken görüyordum. Yalnızca hizmetçisi yemeğe veya çaya çağırdığında içeri giriyordu. Üç yıl önce Belokurov’un dairelerinden birini yazlık kiralamış, o gün bu gündür çiftliğe postu sermişti. Gideceğe hiç mi hiç benzemiyordu. Belokurov’dan on beş yaş büyüktü. Adamı öyle avucunun içine almıştı ki, ondan izin koparmadan bir yere gidemiyordu zavallı. Gün geçmez, erkek sesiyle yüksek perdeden bir ağlama tutturuverirdi. Artık dayanamazdım, susmazsa, çiftlikten çekip gideceğim diye haber gönderdim ona da, ancak öyle keserdi bağırtısını.</p>
				<p class="normal">Eve geldikten sonra Belokurov kanepeye oturup derin düşüncelere daldı. Bense salonda bir aşağı bir yukarı dolaşıyordum. Tutulmuşum gibi bir heyecan kıpırdanışı vardı içimde. Volçaninovlardan konuşmak istiyordum.</p>
				<p class="normal">— Lida ancak, kendisi gibi hastanelerle, okullarla ilgilenen zengin bir toprak sahibini sevebilir –dedim. Böyle bir kızın uğruna insan değil toprak sahibi olmak, masallarda olduğu gibi, demir çizme bile giyebilir. Ya Misis? Ne tatlı, bitirim bir şey!</p>
				<p class="normal">Belokurov derin, uzun bir “e–e–e...” çektikten sonra yüzyılın hastalığı karamsarlıktan söz etti. Onunla tartışıyormuşum gibi heyecanlı, bilgisine güvenir bir tavırla anlatıyordu. Yüzlerce versta bomboş uzayan, yanmış, ıssız bir bozkırın görünümü bile kişiye, oturup ha bire konuşan, ne zaman susacağı belli olmayan birinin verdiği sıkıntıyı veremez.</p>
				<p class="normal">— Suç ne karamsarlıkta, ne de iyimserlikte –dedim.– İnsanların yüzde doksan dokuzunda kafa yok. Son sözlerimden alınmış olacak, Belokurov bir şey söylemeden kalkıp gitti.</p>
				<p class="normal1">4</p>
				<p class="normal">Eve daha yeni gelen Lida, eldivenlerini çıkarırken annesine:</p>
				<p class="normal">— Prens Malozömovlardaydım. Sana çok selamı var –dedi.– Çok ilginç şeyler anlattı... Kent meclisinde köylülerin ilaç sorununu yeniden ortaya atacağına söz verdi. “Ama pek umut yok,” diyor.</p>
				<p class="normal">Sonra benden yana dönüp ekledi:</p>
				<p class="normal">— Bağışlayın, sizin böyle şeylerle ilgilenmediğinizi hep unutuyorum.</p>
				<p class="normal">Bu söze canım fena sıkılmıştı. Omuz silkerek:</p>
				<p class="normal">— Niçin ilgilenmeyecekmişim? –dedim.– Benim düşüncelerim sizce bir anlam taşımaz ama, gene de söyleyeyim: İlgileniyorum, hem de çok.</p>
				<p class="normal">— Öyle mi?</p>
				<p class="normal">— Evet ya... Bence köyünüze sağlık merkezi hiç de gerekli değil.</p>
				<p class="normal">O da kızmıştı. Gözlerini kısarak yüzüme bakıp sordu:</p>
				<p class="normal">— Ne gereklidir öyleyse? Yaptığınız tablolar mı?</p>
				<p class="normal">— Onlar da değil. Aslında hiçbir şey gerekli değil.</p>
				<p class="normal">Eldivenlerini masanın üzerine koydu, postadan yeni gelen gazeteyi alıp koltuğa oturdu. Bir dakika sonra sakin sakin konuşmaya başlamıştı. Ama bunu kendisini zorlayarak yaptığı belliydi.</p>
				<p class="normal">— Daha geçen gün Anna doğum yaparken öldü –dedi.– Yakında bir sağlık merkezi olsaydı, yaşayacaktı. Bence sayın ressamların biraz da bu konular üzerine bilgi sahibi olmaları gerekir.</p>
				<p class="normal">— İnanın yeterince bilgim var bu konuda –dedim.</p>
				<p class="normal">Ama Lida dinlemek istemiyormuş gibi gazeteyi yüzüne kapayıp okumaya devam etti. Ben susmuyordum:</p>
				<p class="normal">— Bence, bugünkü koşullar altında sağlık merkezleri, okullar, kitaplıklar, eczaneler insanın insan tarafından sömürülmesinden başka bir şeye yaramaz. Halkın elleri ayakları kalın zincirlere vurulu. Siz bu zincirleri çözeceğinize, ona yeni halkalar eklemeye çalışıyorsunuz. Benim düşüncem de bu işte.</p>
				<p class="normal">Lida başını kaldırıp alaylı alaylı yüzüme baktı. Gülümsedi. Esas düşüncemi söylemek için devam ettim:</p>
				<p class="normal">— Asıl önemli olan Anna’nın doğum yaparken ölmesi değil, tüm Anna’ların, Mavra’ların, Pelageya’ların gün doğuşuyla tarlaya koşup gün batışına dek iki büklüm çalışmaları, insanüstü çabaları yüzünden hasta olmaları, ömürleri boyunca hastalıklı çocuklarının üstüne titremeleri, ölümden ve hastalıktan ödlerinin kopması, sağlıklı bir gün görmemeleri, pislik içinde genç yaşta solmaları, çökmeleridir. Her doğan çocuğunu böyle bir hayatın beklediği, yüzyıllardır milyonlarca insanın hayvanlardan kötü koşullar altında yaşadığı, bir lokma ekmek için çekmediği kalmamasıdır önemli olan. İşin en acıklı yanı da, insan olduklarını düşünecek zamanlarının bulunmayışıdır. Açlık, soğuk, acı, binlerce iş, onların da insanı hayvandan ayıran, uğruna yaşadığımız birer ruhları olduğunu düşünmelerini engelliyor. Ama siz sağlık merkezleriyle, okullarla yardıma koşuyorsunuz onlara. Böylelikle onları vuruldukları zincirlerden kurtaramaz, yaşamlarına başka başka kavramlar sokarak gereksinimlerini çoğaltırsınız ancak. Bu sağlık merkezleri, kitaplıklar için ek vergi vermelerinin, yani daha çok çalışmalarının gerekeceği de cabası tabii. Bellerini biraz daha bükmekten başka neye yarayacak bunlar?</p>
				<p class="normal">Lida gazetesini indirdi:</p>
				<p class="normal">— Sizinle tartışmak niyetinde değilim –dedi.– Böyle şeyleri çok dinledim. Size yalnız şunu söylemek istiyorum: Elimizi kolumuzu bağlayıp oturamayız, bir şeyler yapmamız gerek. İnsanlığı kurtarmak iddiasında değiliz. Çok konularda yanlış da düşünebiliriz. Ama elimizden geleni yapmalıyız. Hiç olmazsa buna inanıyoruz. Öğrenim görmüş her aydın kişinin en yüksek ve kutsal görevi çevresindeki insanlara yardım etmektir. Bizler de elimizden geldiğince buna çalışıyoruz. Siz beğenmiyorsunuz, elden ne gelir? Herkesin gönlünü hoş etmek olanaksızdır zaten.</p>
				<p class="normal">Annesi karıştı söze:</p>
				<p class="normal">— Haklısın Lida, haklısın.</p>
				<p class="normal">Lida’nın yanında daima ürkekti. Yersiz ya da gereksiz bir şey söyleyeceğim diye ödü kopardı. Konuşurken ürkek gözlerle hep kızına bakar, onun söylediğinin aksini hiç iddia etmezdi.</p>
				<p class="normal">— Pencerenizden sızan ışığın koca bahçeyi aydınlatamayacağı gibi, köylülerin okuma yazma öğrenmesi, bir işe yaramayan öğüt ve övgülerle dolu kitaplar, sağlık merkezleri de ne geri kalmışlığı, ne de ölüm tehlikesini azaltabilirler –dedim.– Bu insanların yaşamlarına karışmakla ancak yeni gereksinmeler, daha çok çalışma zorunluluğu kazandırmış oluyorsunuz onlara, o kadar.</p>
				<p class="normal">Lida yüzünü buruşturdu. Düşüncelerimi beğenmediği, aşağı gördüğü belliydi.</p>
				<p class="normal">— Hey, Tanrım! –dedi.– Boş durmanın doğru olmayacağını, gene de bir şeyler yapmanın gerektiğini anlamıyor musunuz?</p>
				<p class="normal">— Önce insanları insanüstü çalışmak zorunluluğundan kurtarmak gerekir. Tüm ömürlerini ocak önlerinde, ahırlardı, tarlalarda geçirmemeleri, Tanrı ve ruh üzerinde düşünebilmelerine, kişiliklerine vergi yeteneklerini gösterebilmeleri için boyunduruklarını çıkarıp soluk almalarına fırsat vermeli. İnsan, gerçekleri ve hayatın anlamını araştırmak için yaratılmıştır. Bu kaba, insanüstü çalışma zorunluluğunu kaldırın omuzlarından, kendilerini özgür hissetmelerine fırsat verin, bütün bu kitaplıkların, eczanelerin ne kadar gülünç olduklarını siz de göreceksiniz. Gerçek yaradılışının nedenini bir kez anlayan insanın arayacağı, isteyeceği yalnızca din, bilim ve sanattır. Dilinize doladığınız bu boş şeyler sandığınız kadar önemli değildir.</p>
				<p class="normal">Lida gülümsedi:</p>
				<p class="normal">— İnsanlar çalışmasınlar demek istiyorsunuz! Bu mümkün mü?</p>
				<p class="normal">— Elbette. Zorunluluklarından bir bölümünü üstünüze alın. Hepimiz birden, köylü kentli demeden, hepimiz birden insanlığın mutluluğu için harcanması gereken emeği aramızda paylaşmaya razı olsaydık, her birimizin payına günde iki üç saatlik bir çalışma düşerdi. Düşünün bir kere, fakiriyle zenginiyle tüm insanlar günde üç saatçik çalışıyor, sonra serbestler. Bedenimizin tutsağı olmamak, daha az çalışmak için insanın yerini alan yeni yeni makineler bulduğumuzu, yaptığımızı, gereksinmelerimizin sayısını düşürmeye çabaladığımızı da buna ekleyin. Kendimizle birlikte soğuktan, açlıktan korkmasınlar diye çocuklarımızı güçlendiriyoruz, Anna’lar, Mavra’lar, Pelageya’lar gibi sağlıklarının üzerinde titremiyoruz artık. Hastalıklardan korunmadığımızı; eczanelerimizin, şarap fabrikalarımızın olmadığını düşünün. Ne çok boş zamanımız olurdu! Boş zamanlarımızı hep birlikte bilim ve güzel sanatlara harcardık. Köylülerin bazen elbirliğiyle yol yaptıkları gibi, biz de gerçekleri, hayatın anlamını araştırırdık. Gerçeğin kısa zamanda bulunabileceğine inanırdık. İnsanın kişiliğini küçülten yılgınlıktan da, ölüm korkusundan da kurtulurduk.</p>
				<p class="normal">— Ama, bir dediğiniz öbürünü tutmuyor –dedi Lida.– Bilim, bilim diyorsunuz, öte yandan okuma yazmanın yararını kabul etmiyorsunuz.</p>
				<p class="normal">— Köylülerin meyhane tabelalarıyla, anlamadığı kitapları, o da pek seyrek, okumasına yarayan okuma yazma Rürik zamanından beri yerleşmiştir bize. Gogol’ün Petruşka’sı okuma yazma öğreneli hayli oldu, ama köyde değişen bir şey yok hâlâ. İnsana önce okuma yazma değil, kişiliğini geliştirecek özgürlük gereklidir. Okula değil, üniversiteye ihtiyacımız var.</p>
				<p class="normal">— Tıbbı da kabul etmiyorsunuz.</p>
				<p class="normal">— Evet. Tıp, hastalıklardan korumak için değil, doğanın bir parçası olduğu için incelemeye değer. İnsanlar hastalıklardan önce, onların nedenlerini ortadan kaldırmaya çalışmalıdırlar. En büyük nedeni, ağır çalışmayı kaldırın ortadan, hastalıklar da kendilerinden görülmeyeceklerdir artık. Hastalıklarla savaşmayı kendine konu edinen bir bilimi kabul etmiyorum ben. Kısa ömürlü, geçici hedeflere değil; ölümsüz, genel amaçlara yönelen, gerçeklerle hayatın anlamını, Tanrı’yı, ruhu arayan gerçek bilim ve sanattır öne alınması gereken. Sizin istekleriniz, köylüleri, insanları günün sıkıntılarına, ihtiyaçlarına, eczanelere, kitaplıklara boğarak, yaşamı içinden çıkılmaz bir kördüğüme çevirmekten başka bir işe yaramaz. Sürüyle doktorumuz, eczacımız, hukukçumuz, okuma yazma bilenimiz var, ama bunun yanında bir biyologumuz, matematikçimiz, filozofumuz, şairimiz yok. Enerjimizin tümünü günlük gereksinmelerimizi elde etmek için harcıyoruz... Bilginler, yazarlar, sanatçılar durmadan çalışıyorlar; bu çabaları sonuncunda insanlığın rahatlığı günden güne artıyor, yaşaması kolaylaşıyor. Ama gerçekler daha çok uzaklarda. İnsan, en vahşi ve iğrenç yaratık olmakta devam ediyor. Sanki her şey bunun böyle sürüp gitmesine çalışıyor. Bu koşullar altında sanatçının yaşantısının hiçbir önemi kalmıyor. Sanatçı, en vahşi ve iğrenç yaratığın zevki için çalışmakta olduğundan yeteneği ölçüsünde anlamsızlığı da artıyor. Kısacası çalışmak istemiyorum ve çalışmayacağım... Dünya yıkılsa umurumda değil.</p>
				<p class="normal">Lida, sözlerimi genç bir kız için fazla zararlı bulmuş olacak ki:</p>
				<p class="normal">— Misis, sen dışarı çık –dedi.</p>
				<p class="normal">Jenya, üzgün, bir annesine bir bana baktı ve çıktı. Lida:</p>
				<p class="normal">— Böyle sevimli sözleri, insan ancak duygusuzluğunu haklı göstermek istediği zaman söyler –dedi.– Elbette, hastane ve okulların yararsızlığını iddia etmek, hastayı iyileştirmekten, okuma yazma öğrenmekten çok daha kolay.</p>
				<p class="normal">— Haklısın, Lida, haklısın –diyordu annesi.</p>
				<p class="normal">Lida devam etti:</p>
				<p class="normal">— Çalışmayacağınızı söyleyerek gözdağı vermeye çalışıyorsunuz. Emeğinizi pek değerli sanıyor olmalısınız. Sizinle uzlaşmamız olanaksız biliyorum. Biraz önce çok önemsiz bulduğunuzu söylediğiniz kitaplık ve eczanelerin tekini bile dünyadaki bütün tablolardan üstün tutarım. –Annesine dönerek değişik bir sesle ekledi.– Bizden ayrıldıktan sonra çok zayıflamış prens. Öyle değişmiş ki... Vichy’e gönderiyorlar onu. </p>
				<p class="normal">Benimle konuşmamak için prensi annesine uzun uzun anlattı. Yüzü al aldı. Sonra, heyecanını gizlemek için miyoplar gibi masaya iyice eğilerek gazetesini okumaya başladı. Orada fazla olduğumu anlamıştım. Vedalaşıp çıktım.</p>
				<p class="normal">5 </p>
				<p class="normal">Avlu sessizdi. Gölün öte yakasındaki köy koyu karanlığa bürünmüş, uyuyordu. Gölün durgun yüzeyinde yansıyan solgun yıldızlardan başka bir ışık yoktu çevrede. İki yanında taştan aslan heykelleri bulunan büyük kapının önünde Jenya hareketsiz dikilmiş, uğurlamak için beni bekliyordu.</p>
				<p class="normal">Karanlıkta yüzünü görmeye çalıştım. Üzüntülü gözlerle bana bakıyordu.</p>
				<p class="normal">— Köyde herkes yatmış –dedim – Meyhaneci de, at hırsızı da rahat döşeklerinde uyuyorlar; biz dürüst insanlarsa, birbirimizi üzüyor, tartışıyoruz.</p>
				<p class="normal">Hüzünlü bir ağustos gecesiydi. Hüzünlüydü, çünkü doğa sonbaharın kokusunu almıştı artık. Kızıl buğuyla örtülü ay, tepelerin arkasından ağır ağır yükseliyor, yolun iki yanındaki tarlaları ışıtıyordu. Gökyüzünde yıldızlar art arda kayıyordu. Jenya yanım sıra yürüyor, nedense korktuğu yıldız kaymalarını görmemek için başını gökyüzüne kaldırmamaya çalışıyordu. Gecenin serinliğinden ürpererek:</p>
				<p class="normal">— Bence siz haklısınız –diyordu.– İnsanlar elbirliğiyle ruhsal konularda çalışsalar, gerçekler kısa zamanda öğrenilir.</p>
				<p class="normal">— Kuşkusuz öyle. Üstün yaratıklarız bizler. İnsan zekâsının yeteneklerini kavrayıp yalnızca yüksek amaçlar için çalışsaydık, sonunda her birimiz birer tanrı olurduk. Ama hiçbir zaman olamayacak bu. İnsanlar hep böyle kalacak ve zekâsı ölüp gidecek.</p>
				<p class="normal">Evden hayli uzaklaşmıştık ki, Jenya durdu, aceleyle elimi sıkarak:</p>
				<p class="normal">— İyi geceler –dedi.– Yarın gene gelin.</p>
				<p class="normal">Üstünde ince bir elbise vardı. Titriyordu.</p>
				<p class="normal">İnsanlara ve kendime kızgın bir ruhsal durum içinde yalnız kalmak üzere olduğumu anlayınca içime bir tuhaflık çöktü. Kayan yıldızlara şimdi ben de bakamıyordum.</p>
				<p class="normal">— Biraz daha kalın yanımda –dedim.– Yalvarırım.</p>
				<p class="normal">Jenya’yı seviyordum. Belki de beni kapıda beklediği, geçirmek için buralara kadar geldiği, yüzüme içtenlikle baktığı için seviyordum onu. Solgun yüzü, incecik boynu, avareliği, kitapları ne dokunaklıydılar! Ya zekâsı? Olağanüstü bir zekâsı olduğuna inanıyordum. Hayal gücü şaşırtıyordu beni. Beni sevmeyen Lida’nın tersi olduğu için böyle geliyordu bana. Jenya bir sanatçı olduğum için hoşlanıyordu benden. Yeteneğimle gönlünü kazanmıştım. Yalnız onun için resim yapmak istiyordum. Benimle birlikte bu ağaçların, bulutların, doğan güneşin sahibi olacak; şimdiye dek içinde kendimi yalnız, gereksiz bulduğum bu göz alıcı, çekici doğa üzerinde hüküm sürecek kraliçem olarak hayal ediyordum onu.</p>
				<p class="normal">— Bir dakikacık daha kalın –diye yalvarıyordum.– Bunu çok istiyorum.</p>
				<p class="normal">Ceketimi çıkarıp titreyen omuzlarına örttüm. Erkek giysisi içinde gülünç görüneceğinden korkarak gülümsedi, ceketimi omuzlarından attı. Tam o anda kucakladım onu; omuzlarını, yüzünü, ellerini öpmeye başladım.</p>
				<p class="normal">Kulağıma, </p>
				<p class="normal">— Güle güle –diye fısıldadı.</p>
				<p class="normal">Gecenin sessizliğini bozmaktan korkuyormuş gibi sessizce kucakladı beni:</p>
				<p class="normal">— Olanları hemen şimdi anneme ve ablama anlatmalıyım –dedi.– Birbirimizden gizlimiz yoktur... Bu öyle korkunç bir şey ki! Annemden korkmuyorum, sizi sever. Ama ablam!..</p>
				<p class="normal">— Güle güle! –diyerek koşup gitti.</p>
				<p class="normal">Olduğum yerden ayak seslerini iki dakika dinledim. Eve gitmek istemiyordu canım. Ne yapacaktım orada? Bir süre bekledikten sonra Onun bulunduğu eve bir daha bakabilmek için geri döndüm. Eski, içten, sevimli görünüşüyle ev, gözüymüş gibi çatı arasındaki odanın penceresiyle bana bakıyor; sanki beni anlıyordu. Taraçanın altından geçtim, lown–tennis sahasının kenarında, yaşlı karaağacın altındaki karanlıkta kalan bankoya oturdum. Oradan evi seyrediyordum. Misis’in çatı arasındaki odasının penceresinde önce parlak bir ışık göründü...</p>
				<p class="normal">Sonra bu ışık yeşil oldu: Lambanın üzerine abajurunu koymuş olmalıydılar. Gölgeler dolaştı odanın içinde... Böyle bir kızı kendime çekebildiğim, onu sevebildiğim için bir hafiflik vardı üzerimde. Mutluluktan uçacak gibi oluyordum. Ama aynı anda birkaç adım ötede, şu odalardan birinde beni sevmeyen, benden nefret eden Lida’nın olduğunu düşünmenin verdiği bir tedirginlik de vardı içimde. Oturuyor, Jenya’nın dışarı çıkmasını bekliyordum. Kulak kabartınca çatı arasındaki odadan sesler işitir gibi oluyordum.</p>
				<p class="normal">Aradan bir saat geçti. Yeşil ışık söndü, gölgeler görünmez oldu. Ay yükselmiş, uyuyan bahçeyi, yolları, yıldız çiçeklerini, gülleri ışıtıyordu. Evin önündeki çiçeklikte her şey belirgin, ama hep aynı renkte görünüyordu. Hava iyice soğumuştu. Bahçeden çıktım, Jenya’nın yola attığı ceketimi aldım, yavaş yavaş eve gittim.</p>
				<p class="normal">Ertesi gün Volçaninovlara gittiğimde bahçeye açılan cam kapı, ardına kadar açıktı. Taraçada oturup, çiçeklerin arkasından, bahçe yollarından birinde Jenya’nın görünmesini, iç odalardan sesinin gelmesini bekledim. Kimsecikler yoktu. Uzun koridoru geçip antreye gittim, geri döndüm. Bu koridora açılan kapılardan birinin arkasından Lida’nın sesi işitiliyordu. Bir şey yazdırıyor olmalıydı; yüksek sesle, tane tane söylüyordu:</p>
				<p class="normal">— Karganın birine bir gün... Tanrı... bir parça peynir... Karganın birine bir gün...</p>
				<p class="normal">Ayak sesimi duyunca birden:</p>
				<p class="normal">— Kim var orada? –diye bağırdı.</p>
				<p class="normal">— Ben.</p>
				<p class="normal">— Bağışlayın, yanınıza çıkamayacağım, Daşa ile uğraşıyorum.</p>
				<p class="normal">— Katerina Pavlovna bahçede mi?</p>
				<p class="normal">— Hayır, bu sabah Jenya ile birlikte teyzeme, Penzinskaya’ya gitti. Kışın da Avrupa’ya gitmek niyetindeler...</p>
				<p class="normal">Bir an sustuktan sonra yazdırmaya devam etti:</p>
				<p class="normal">— Karganın birine... Tanrı... bir parça peynir göndermiş... Yazdın mı?</p>
				<p class="normal">Bahçeye çıktım. Dalgın dalgın göle, karşı kıyıdaki köye bakıyordum. İçerden Lida’nın sesi geliyordu:</p>
				<p class="normal">— Peynir göndermiş... Karganın birine Tanrı bir gün bir parça peynir göndermiş...</p>
				<p class="normal">İlk gün buraya geldiğim yoldan geri dönüyordum şimdi. Avludan çıktım, evin yanından geçtim, ıhlamur ağaçlarının arasındaki yolda yürüyordum ki... Bir çocuk arkamdan koşarak yetişti, bir pusula sıkıştırdı elime. Jenya şöyle yazıyordu: “Ablama söyledim, sizden ayrılmamı istedi. Söz dinlemezlik ederek onu üzemezdim. Tanrı şansınızı açık etsin. Beni bağışlayın. Annemle benim ne acı acı ağladığımızı bilemezsiniz!”</p>
				<p class="normal">Sonra çamlar arasında geçen yol ve çit geldi... Bir zamanlar çavdar ekili, bıldırcın cıvıltılarıyla dolu bu tarlada şimdi sığırlar, atlar dolaşıyordu. Kışın yaklaştığı tepelerin çıplaklığından belliydi. Bir çalışma isteği doldurdu içimi. Volçaninovlarda söylediklerimden utanır oldum. Yaşamaktan gene sıkılıyordum. Akşam eve dönünce yol hazırlığı yapıp ertesi gün Petersburg’a gitmek üzere yola çıktım.</p>
				<p class="normal">Volçaninovları bir daha görmedim. Yalnız, geçenlerde Kırım’dan dönerken trende Belokurov’la karşılaştım. Gene setreliydi. Sağlığını sorunca, “İyilik, güzellik,” dedi. Şuradan buradan konuşmaya başladık. Çiftliğini satmış, daha küçüğünü almış, tapusunu da Lyubov İvanovna’nın üzerine yapmış. Volçaninovlar hakkında pek az şey söyleyebildi. Lida eskisi gibi, gene Şelkovko’da kalıyormuş, öğretmenliği hâlâ bırakmamış. Zamanla çevresinde birçok köylü toplayarak seçimlerde o zamana kadar bölgeyi sömüren Balagin’i “devirmiş”. Jenya için, köye hiç gelmediğini, nerede olduğunu da kimsenin bilmediğini söyledi.</p>
				<p class="normal">Çatı arasında odası olan o evi yavaş yavaş unutmaya başladım artık. Çok seyrek olarak, o da okurken ya da resim yaparken, birdenbire penceresindeki yeşil ışığı, o gece sevgi içinde eve dönerken tarlada gecenin sessizliğinde yankılanan ayak seslerimi, soğuktan ellerimi ovuşturuşumu hatırlıyorum... Yalnızlıktan bunaldığım, üzgün olduğum zamanlar bu anılarım daha bir silik oluyorlar; nedense, beni de birisinin hatırladığını, bilmediğim bir yerde beklediğini, karşılamamızı istediğini sanır gibi oluyorum...</p>
				<p class="normal">Neredesin, Misis?</p>
				<p class="sagnormal">1896</p>
				<div class="clrb"/>
				</body>
</html>