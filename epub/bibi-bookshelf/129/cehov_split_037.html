<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_35">Çukurda</h1>
				<p class="normal1">1</p>
				<p class="normal">Çukur bir yerdeydi Ukleyevo köyü. Öyle ki, şoseden de, demiryolu istasyonundan da yalnızca çan kulesiyle basma atölyelerinin bacaları görünürdü. Şoseden geçenler burasının ne köyü olduğunu sorduklarında şöyle yanıt verirlerdi onlara:</p>
				<p class="normal">— Zangocun, ölü için verilen yemekte tam bir kutu havyarı yediği köydür burası.</p>
				<p class="normal">Bir zamanlar, atölye sahibi Kostyukov’un evinde verilen ölü yemeğinde yaşlı bir zangoç, sofrada siyah havyarı görünce dayanamamış, iştahla saldırmış kutuya. Sağdan soldan dürtüyorlarmış onu, kolundan çekeliyorlarmış. Ama hazdan her yanı taş kesilmiş gibi yiyormuş ihtiyar. Bir şey duyduğu yokmuş, ha bire atıştırıyormuş. Sofradaki havyarın hepsini yemiş. Bir buçuk kilo havyar varmış kutuda... Bu olayın üzerinden uzun yıllar geçmişti. Zangoç öleli çok oluyordu. Ama bu havyar öyküsü hâlâ unutulmamıştı. Çevrede yaşam mı o denli yoksuldu, yoksa insanlar mı on yıl önce olmuş bu önemsiz olaydan başka bir şey göremiyorlardı, her nedense. Ukleyevo köyü üzerine bundan başka bir şey anlatılmazdı bölgede.</p>
				<p class="normal">Sıtma eksik olmazdı burada. Özellikle gölgeleri uzun yaşlı söğütlerin altına düşen çitlerin önü arkası yazın bile vıcık vıcık çamurdu. Atölye artıkları ile basmayı işlemekte kullanılan asetik asit kokardı buralarda. Atölyeler –üç basma atölyesiyle bir tabakhane– köyün biraz dışındaydı. Küçük atölyelerdi bunlar. Hepsinde birden, olsa olsa dört yüz kişi çalışıyordu. Tabakhanenin artıkları yüzünden küçük derenin suyu pis kokardı çoğu zaman. Bu artıklar çayıra da bulaştığı için köylülerin hayvanları Sibirya çıbanına yakalanıp kırılıyorlardı arada bir. Tabakhanenin kapatılması emri bile gelmişti köye. Resmen kapalıydı tabakhane. Ancak, bölge polis komiseri ve doktorun göz yummasıyla –tabakhanenin sahibi her ay onar ruble veriyordu onlara –gizli olarak çalışıyordu. Köyde doğru dürüst, damı sac kaplı, iki taş ev vardı. Bunlardan birinde bucak yönetimi kurulu vardı. Ötekinde, kilisenin hemen karşısındaki iki katlı olanındaysa, Yepifanlı Grigori Petrov Tsıbukin oturuyordu.</p>
				<p class="normal">Grigori bakkal dükkânı işletiyordu. Ama görünüşü kurtarmak içindi bu yalnızca. Aslında votka, sığır, deri, tahıl, domuz ticareti yapıyordu. Ona kazanç sağlayabilecek her şeyi alıp satardı. Sözgelimi, kadın şapkaları için yurtdışından saksağan istendiğinde çiftine otuz kapik verip toplardı tüm saksağanları. Odunluk koruları satın alır, faizle para verirdi. Sözün kısası, iş bilir, becerikli bir ihtiyardı Grigori.</p>
				<p class="normal">İki oğlu vardı. Büyüğü, Anisim polisti. Hırsızlık bölümünde çalışıyor, köye pek seyrek geliyordu. Küçüğü Stepan ise ticarete vermişti kendini. Babasına yardım ediyordu. Ne var ki, gerçek bir yardım bekleyen yoktu ondan. Zayıf bünyeli, üstelik sağırdı çünkü. Karısı Aksinya –boylu boslu, güzel bir kadındı, bayram günleri şapka giyer, eline bir şemsiye alır, öyle çıkardı sokağa– sabah erken kalkar, gece geç yatar, sabahtan akşama dek eteklerini toplayıp, anahtarları şıngırdata şıngırdata bir ambara, bir bodruma, bir dükkâna koşar dururdu. Ona bakarken hazla dolardı yaşlı Tsıbukin’in yüreği. Gözlerinin içi ışıl ışıl olurdu, ama bir yandan da üzülürdü. Hayat dolu bu kadınla büyük oğlu değil de, kadın güzelliğinden hiç mi hiç anlamadığı apaçık, küçük, sağır oğlu evli olduğu için iç sızlardı.</p>
				<p class="normal">Aile yaşamına pek düşkündü yaşlı Tsıbukin. Dünyada en çok sevdiği şey ailesi, özellikle büyük oğlu ve geliniydi. Sağırla evlenip eve gelin gelmesinin üzerinden çok geçmeden, olağanüstü becerikli bir kadın olduğu anlaşılmıştı Aksinya’nın. Kime veresiye verilebileceğini, kime verilemeyeceğini öğrenmişti hemen. Anahtarları hep yanında bulunduruyor, onları güvenip kocasına bile vermiyor, hesap pullarını şıkırdatıyor, bir köylü gibi atların ağızlarını açıp dişlerine bakıyor, durmadan ya gülüyor ya da bağırıp çağırıyordu. O ne söylerse, ne yaparsa hepsini hoşnutlukla karşılıyordu ihtiyar. Hazla mırıldanıyordu:</p>
				<p class="normal">— Ah sevgili gelinim benim! Ah güzelim, anacığım...</p>
				<p class="normal">Duldu ihtiyar. Ama dayanamamış, oğlunun düğününden bir yıl sonra tutup kendi de evlenmişti. Ukleyevo’dan otuz kilometre ötede bir köyde, iyi bir aileden, Varvara Nikolayevna adında, yaşı biraz geçkin, ama güzel, gösterişli bir kız bulmuşlardı ona. Varvara Nikolayevna üst kattaki küçük odaya yerleşir yerleşmez, evin içinde her şey –pencerelere yeni cam takılmış gibi– aydınlanıvermişti birden. Lambaların ışığı daha bir parlak olmuş, masalar kar gibi beyaz örtülerle örtülmüş, pencerelerin içinde de, evin önündeki küçük bahçede de kırmızı tomurcuklu çiçekler boy göstermişti. Yemekte herkes aynı çanağa daldırmıyordu artık kaşığını, herkesin önüne ayrı tabak konuyordu. Varvara Nikolayevna tatlı tatlı, içtenlikle gülümsüyordu hep. Evin içinde her şey gülümsüyordu sanki... Kapıya dilenciler, yoksullar, sadakayla geçinen din adamları gelmeye başlamıştı –oysa o zamana dek olmazdı böyle bir şey–; Ukleyevolu kadınların ağlamaklı sesleri; çok içtikleri için atölyelerden kovulmuş güçsüz, soluk benizli erkeklerin suçlu öksürükleri işitiliyordu pencerelerin dibinde. Varvara para veriyordu onlara. Ekmek, eski giysiler veriyordu. Çok geçmeden –eve alıştıktan sonra– dükkândan gizlice aldığı bazı şeyleri de vermeye başlamıştı. Bir gün onu iki kutu çay alıp götürürken görünce çok şaşırmıştı sağır. Gidip haber vermişti babasına:</p>
				<p class="normal">— Anam iki kutu çay aldı... Nereye yazacağız onları? </p>
				<p class="normal">İhtiyar karşılık vermemişti. Bir süre durup kaşlarını oynatarak düşünmüş, üst kata, karısının yanına gitmişti. Sevgi dolu bir sesle,</p>
				<p class="normal">— Varvara’cığım –demişti,– dükkândan bir şeye ihtiyacın olursa, çekinmeden al. İstediğin kadar al hem, hiç çekinme...</p>
				<p class="normal">Ertesi gün avludan geçerken seslenmişti üvey annesine sağır:</p>
				<p class="normal">— Bir şey istiyorsanız, alın anacığım!</p>
				<p class="normal">Varvara’nın sadaka vermesinde de, lambalarda, kırmızı çiçeklerde olduğu gibi yepyeni, evdekilere neşe, huzur veren bir şey vardı. Bozulmuş, kokmuş tuzlama eti –fıçının yanına yaklaşınca burnunun direği sızlardı insanın, öyle pis, ağır bir kokusu olurdu– evet, bozulmuş, kokmuş tuzlama eti köylülere yutturdukları; sarhoşlardan rehin olarak oraklarını, şapkalarını, karılarının başörtülerini aldıkları; kötü cins votkanın sersemlettiği işçilerin çamurlara uzanıp kaldığı; günahın köyün üzerine bir sis gibi çöktüğü, oruç haftası arifesinde de, köy kilisesinin azizi için yapılan üç günlük bayramda da, evde, üst kattaki küçük odada, tuzlama etle de, votkayla da hiç mi hiç ilgisi olmayan, sessiz, melek gibi bir kadının olduğu düşüncesi dükkânda çalışanların yüreğine bir hafiflik veriyordu. Varvara’nın yoksullara ettiği yardımların bu ağır, karanlık günlerde etkisi bir makinenin emniyet supabınınki ile aynıydı.</p>
				<p class="normal">Tsıbukin’in evinde günler durmadan çalışmakla geçerdi. Aksinya holde elini yüzünü yıkarken şapur şupur sesler çıkarmaya, semaver mutfakta kaynamaya, uğursuz şeyleri haber veriyormuş gibi tıslamaya başladığında güneş daha doğmamış olurdu. İhtiyar Grigori Petrov –sırtında uzun, siyah setresi, ayağında pamuklu beyaz pantolonu, uzun konçlu, pırıl pırıl çizmeleri; her şeyiyle tertemiz, ufacık– topuklarını vura vura –ünlü türküdeki kayınbaba gibi– dolaşırdı odalarda. Dükkânı açarlardı. Ortalık aydınlanınca hazırlayıp kapıya getirirlerdi yaylıyı. Kasketini kulaklarına kadar geçirip cakayla kurulurdu arabaya ihtiyar. Onu böyle gören, elli altı yaşında olduğuna dünyada inanmazdı. Karısıyla gelini yolcu etmeye çıkarlardı onu. Güzel, temiz setresini giyip de üç yüz ruble değerinde kara yağız iri aygırın koşulu olduğu yaylıya bindiğinde, köylülerin bir şey istemek ya da bir şeyden yakınmak için yanına gelmelerinden hiç hazzetmezdi ihtiyar. Böyle zamanlarda nefret ederdi, tiksinirdi köylülerden. Avlu kapısında bir köylünün onu beklediğini görürse, öfkeyle bağırırdı:</p>
				<p class="normal">— Ne dikiliyorsun orada be? Hadi işine git! </p>
				<p class="normal">Bekleyen bir dilenciyse,</p>
				<p class="normal">— Allah versin! –diye bağırırdı.</p>
				<p class="normal">Evde hemen hiç durmazdı ihtiyar. İş için her gün bir yere giderdi. Koyu giysiler, siyah önlük giyen karısı da odaları toplar ya da mutfak işlerine yardım ederdi. Aksinya dükkânda çalışırdı. Şişelerin tıngırtısı, paraların şıkırtısı, Aksinya’nın kahkahaları ya da öfkeli bağırıp çağırmaları, gücendirdiği müşterilerin söylenmeleri avludan duyulurdu. Gizli votka alışverişinin orada olanca canlılığıyla sürüp gittiğini gösterirdi bütün bunlar. Sağır da dükkânda dururdu çoğu zaman. Bazen kasketini almadan sokağa çıkar, elleri cebinde, dalgın dalgın bir evlere, bir gökyüzüne bakarak dolaşır dururdu. Günde altı kez çay içilirdi evde. Dört kez de yemek yenirdi. Akşam o günün kazancını hesap ederler, deftere geçerler, sonra huzur içinde yatıp uyurlardı.</p>
				<p class="normal">Ukleyevo’da üç basma atölyesiyle sahipleri Büyük Hrıminlerin, Küçük Hrıminlerin, bir de Kostyukov’un evleri arasında telefon bağlantısı vardı. Bucak yönetim kurulunun yapısına da çekilmişti bir tel. Ancak içine tahtakuruları, hamamböcekleri yuva yaptığı için, kısa bir süre sonra çalışmaz olmuştu buradaki telefon. Bucak başkanı pek okur yazar bir insan değildi. Evraklarda her sözcüğü büyük harfle başlayarak yazardı, ama telefon bozulunca şöyle demişti:</p>
				<p class="normal">— Evet, telefonsuz biraz güçlük çekeceğiz şimdi.</p>
				<p class="normal">Büyük Hrıminler ile Küçük Hrıminler sürekli mahkemeliktiler. Kimi zaman Küçük Hrıminlerin kendi aralarında kavga ettikleri, birbirlerini mahkemeye verdikleri de olurdu. Böyle zamanlar, yeniden barışmalarına dek, bazen bir ay, iki ay çalışmıyordu atölyeleri. Onların her kavgası çok söylentilere, dedikodulara neden olduğu için Ukleyevolular büyük ilgi gösteriyorlardı bu kavgalara. Tatil günleri Kostyukov ile Küçük Hrıminler araba gezisine çıkar, Ukleyevo’nun sokaklarında dolaşır, köylülerin buzağılarına çarpıp geçerlerdi. Aksinya giyinir kuşanır, dükkânından uzaklaşmadan, kolalı eteğini hışırdata hışırdata dolaşırdı sokakta. Küçük Hrıminler arabaya alırlardı onu. Sözde zorla götürürlerdi. Böyle günlerde yaşlı Tsıbukin de yanına Varvara’yı alıp, yeni atını göstermeye çıkardı.</p>
				<p class="normal">Araba gezisinden döndükten sonra herkes yatağa girdiğinde, Küçük Hrıminlerin avlusunda pahalısından bir armonikanın sesi yükselirdi. O gece ay da varsa, insana heyecan verirdi bu ses, neşe verirdi. Ukleyevo çukura benzemezdi artık...</p>
				<p class="normal1">2</p>
				<p class="normal">Tsıbukin’in büyük oğlu Anisim pek seyrek uğrardı Ukleyevo’ya. Ancak büyük bayramlarda gelirdi. Ama tanıdıklarla sık sık armağanlar yollardı. El yazısı çok güzel, yabancı birinin –dilekçe gibi– düz, beyaz kâğıda yazdığı mektuplar gelirdi ondan. Mektupları Anisim’in konuşurken hiç kullanmadığı deyişlerle dolu olurdu: “Sevgili babacığım, anneciğim, bedensel gereksiniminizi karşılamak için yarım kilo çiçek çayı yolluyorum sizlere...”</p>
				<p class="normal">Her mektubun altında, ucu bozulmuş kalemle karalanmış gibi “Anisim Tsıbukin”, onun altında da gene o güzelim el yazısıyla “Gizli polis” yazardı.</p>
				<p class="normal">Mektuplar yüksek sesle birkaç kez okunuyordu evde. Duygulanan ihtiyar, heyecandan yüzü kıpkırmızı,</p>
				<p class="normal">— Baba evinde kalmak istemedi –diye mırıldanırdı,– gidip okula girdi. Elden ne gelir! Anlamıyorum bu çocuğu.</p>
				<p class="normal">Büyük oruca az kalmıştı. Bir gün –doluyla karışık iri taneli bir yağmur yağıyordu– ihtiyar Tsıbukin ile Varvara, dışarı bakmak için pencereye yaklaştıklarında, tren istasyonundan doğru gelmekte olan bir kızakta Anisim’i gördüler. Hiç beklemiyorlardı onu. Odaya girerken bir huzursuzluk, tuhaf bir endişe vardı Anisim’in yüzünde. Bu huzursuzluğu, endişesi sonra da silinmedi yüzünden. Aşırı derecede serbestti davranışları nedense. Eskiden olduğu gibi acele etmiyordu gitmek için. Görevden kovulmuş gibi bir havası vardı. Onun geldiğine Varvara pek sevinmişti. Yüzüne bakıp kurnaz kurmaz gülümsüyor, göğüs geçirerek başını sallıyordu.</p>
				<p class="normal">— Ne biçim iştir bu anam babam? –diyordu.– Delikanlımız yirmi sekiz yaşında oldu hâlâ bekâr dolaşıyor, vay canına...</p>
				<p class="normal">“Vay canına” derken durgun, huzur dolu sesi öteki odadan duyuluyordu. Kocasıyla, Aksinya ile fiskos etmeye başlamıştı. Bir süre sonra, gizli birtakım işler çeviren insanlarınki gibi, ihtiyar Tsıbukin ile Aksinya’nın yüzü de kurnaz, esrarlı bir anlatımla kaplanmıştı.</p>
				<p class="normal">Anisim’i evlendirmeye karar vermişlerdi.</p>
				<p class="normal">— Vay canına!.. –diyordu Varvara.– Senden küçük kardeşini everdiler, sen hâlâ tek dolaşıyorsun. Tıpkı pazara götürülmüş bir horoz gibi. Olacak şey mi bu yani? Sen evlen, gerisine karışma. Canın isterse, görevine git gene. Karın burada kalır, bize yardımcı olur. Böyle başıboş yaşanmaz delikanlı. Anladığım kadarıyla, düzen nedir unutmuş gitmişsin sen. Senin gibi kentte yaşayanların günahtan başka bildikleri şey yoktur zaten.</p>
				<p class="normal">Tsıbukinlerden biri evlenmeye karar verince, zenginler için olduğu gibi onlar için de en güzel kızlar arasında bir seçme yapılırdı. Bu yüzden Anisim için de güzel bir kız arayıp buldular. Anisim hiç de yakışıklılığıyla dikkati çekecek bir erkek değildi. Zayıf yapılı, cılız, kısa boyluydu. Ama yanakları –onları mahsus şişiriyormuş gibi– dolgun, tombuldu. Gözlerini seyrek kırpardı. Bakışı keskindi. Kızıl, seyrek sakalını düşünceye daldığı zamanlar ha bire ağzını tıkıştırır, çiğnerdi. Bütün bunların yanında çok da içerdi. Yüzünden de, yürüyüşünden de belliydi bu. Ama kendisi için çok güzel bir nişanlı bulduklarını ona söylediklerinde,</p>
				<p class="normal">— Ne olmuş yani, ben de çarpık değilim ya –dedi.– Tsıbukinlerdenim ben. Doğrusunu söylemek gerekirse, çirkin yoktur Tsıbukinlerin arasında.</p>
				<p class="normal">Torguyevo köyü kentin hemen dibindeydi. Bir bölümü birkaç yıl önce kente bağlanmış, öbür bölümü köy olarak kalmıştı. Köyün kente bağlanan bölümünde, kendi evinde oturan dul bir kadın vardı. Bu kadın, gündelikçi çalışan son derece yoksul kız kardeşini de yanına almıştı. Kız kardeşinin, gene gündelikçi çalışan Lipa adında bir kızı vardı. Lipa’nın güzelliği Torguyevo’da herkesin dilindeydi. Yalnızca aşırı yoksulluğu kararsızlığa düşürüyordu herkesi. Yaşlı bir adamın ya da bir dulun, yoksulluğuna bakmadan onunla evleneceğini, olmazsa onu “öyle” alacağını, onun yüzünden annesinin de karnının doyacağını düşünüyorlardı. Varvara çöpçatan kadınlardan duymuştu Lipa’nın güzelliğini.</p>
				<p class="normal">Daha sonra Lipa’nın teyzesinin evinde yoluyla yordamıyla –mezesiyle, şarabıyla– bir kız görme töreni düzenlendi. Lipa’nın üzerinde, özellikle görücü önüne çıkarken giymesi için dikilmiş yeni, pembe bir entari vardı. Gül kırmızısı bir kurdele alev alev parlıyordu saçlarının arasında. Narin yapılıydı, zayıftı, soluk benizliydi. Yüz çizgileri ince, sevimliydi. Açık havada çalışmaktan esmerleşmişti. Elemli, ürkek bir gülümseme hiç eksik olmuyordu dudaklarından. Çocuksu bakışı güven, merak doluydu.</p>
				<p class="normal">Çok çok gençti. Belli belirsiz göğüsleriyle çocuk sayılırdı daha. Ama yaşı büyük olduğu için nikâhının kıyılmasına engel yoktu. Gerçekten de güzel bir kızdı Lipa. Yalnızca bir şeyi, –şimdi iki yanında kocaman bir yengecin kolları gibi boş sarkan, iri erkek elleri– hoşa gitmeyebilirdi.</p>
				<p class="normal">İhtiyar Tsıbukin kızın teyzesine,</p>
				<p class="normal">— Drahomanın olmaması hiç önemli değil bizim için –dedi.– Oğlum Stepan’a da yoksul bir kız aldık, şimdi öve öve bitiremiyor onu herkes. Evde de, işte de üstüne yoktur. On parmağında on hüner var.</p>
				<p class="normal">Lipa kapının yanında ayakta duruyordu. Bakışıyla şöyle demek istiyordu sanki: “Nasıl isterseniz öyle yapın, elinizdeyim, güveniyorum size.” Annesi, gündelikçi Praskovya ise mutfağa saklanmıştı. Korkudan içi titriyordu. Gençliğinde bir gün, tahtaları yıkamak için evine gündelikçi gittiği bir tüccar sinirlenince yere yıkıp öfkesi geçene dek tekmelemişti onu, çok korkmuştu Praskovya, eli ayağı tutulmuştu. O gün bu gündür bir korku yer etmişti yüreğinde. Korkunca elleri, ayakları, yanakları titremeye başlardı. Şimdi mutfakta oturmuş, konukların konuştuklarını duymaya çalışıyor; gözleri tasvirde, parmaklarını alnına bastırarak durmadan haç çıkarıyordu. Hafiften çakırkeyif Anisim mutfağın kapısını ikide bir açıyor.</p>
				<p class="normal">— Ne diye burada oturuyorsunuz biricik anacığım? –diyordu.– Sizsiz tadı olmuyor içerinin.</p>
				<p class="normal">Praskovya korkudan ürperiyor, ellerini sıska, güçsüz göğsüne bastırarak karşılık veriyordu:</p>
				<p class="normal">— Yok efendim, rica ederim... Geldiğinize çok sevindik.</p>
				<p class="normal">Kız görme töreninin ardından düğün günü kararlaştırıldı. Eve döndükten sonra günlerce odalarda dolaşıp durdu Anisim. Ya ıslık çalıyor, ya ansızın bir şeyi anımsayıp olduğu yerde öyle kalakalıyor, düşüncelere dalıyor, toprağın ta derinliklerini görmeye çalışıyormuş gibi gözlerini kırpmadan yere bakıyordu. Evleneceği, hem yakında, paskalyadan sonraki hafta içinde evleneceği için sevinçli değildi. Nişanlısıyla görüşmek için bir istek gösterdiği yoktu. Islık çalarak dolaşıp duruyordu yalnızca. Sırf, babasıyla üvey annesi istediği için, köy geleneği öyle gerektirdiği için –erkek çocuk, eve bir yardımcı gelsin diye evlendirilir köyde– evlendiği belliydi. Kente giderken hiç de aceleci değildi. Genel olarak, köye önceki gelişlerindeki davranışlarından değişikti şimdiki davranışları. Pek bir serbest, senlibenliydi. Gereksiz şeyler söylüyordu bazen.</p>
				<p class="normal1">3</p>
				<p class="normal">Şikalova köyünden Hlıstov mezhebinden, terzi iki kız kardeş vardı. Düğün giysileri onlara ısmarlanmıştı. Sık sık provaya geliyor, oturup bardak bardak çay içiyorlardı. Varvara’ya siyah dantelli, boncuklu süslemeleri olan kahverengi; Aksinya’ya da önü sarı, uzun kuyruklu, açık yeşil birer tuvalet diktiler. Terziler işlerini bitirince, Tsıbukin ücretlerini parayla değil, dükkânından verdiği mallarla ödedi. Kızlar, onlara hiç de gerekli olmayan mumlarla, sardalyelerle dolu bohçaları ellerinde, canları sıkkın çıkıp gittiler. Köyün dışında, tarlalarda küçük bir tümseğin üstüne oturup ağlamaya başladılar.</p>
				<p class="normal">Düğünden üç gün önce geldi Anisim. Tepeden tırnağa yeniler giyinmişti. Ayağında gıcır gıcır çizmeleri vardı. Kravat yerine boncuklu bir boyunbağı bağlamıştı boynuna. Gene yepyeni paltosunu giymemiş, omuzlarına almıştı.</p>
				<p class="normal">Duasını ağırbaşlılıkla ettikten sonra kucaklaştı babasıyla. On gümüş ruble, ayrıca on da elli kapiklik verdi ona. Bir o kadar da Varvara’ya verdi. Sonra Aksinya’ya yirmi tane yirmi beş kapiklik verdi. Bu armağanların en hoş yanı gümüş rublelerin de, elli kapikliklerin de, yirmi beş kapikliklerin de yepyeni olması, güneşte pırıl pırıl parlamalarıydı. Anisim ağırbaşlı, ciddi görünmek için kaşlarını çatıyor, yanaklarını şişiriyordu. Şarap kokuyordu. Her uğrakta soluğu büfede aldığı belliydi. Gene küstahlığı andıran bir şey, bir aşırılık vardı davranışlarında. Sonra Anisim ile ihtiyar çay içtiler. Bir şeyler yediler. Varvara avucunda çil çil paralarla oynuyor, kentte yaşayan tanıdık köylüleri soruyordu.</p>
				<p class="normal">— Eh işte –diyordu Anisim,– Tanrı’ya şükürler olsun, geçinip gidiyorlar. Yalnız, İvan Yegorov’un ailesinden üzücü bir haber var: Karısı Sofya Nikiforovna öldü. Veremliydi yaşlı kadın. Ölünün ruhunun huzura kavuşması için verilen yemekte pastaneden adam başına iki buçuk rublelik yiyecek ısmarlamışlar. En iyisinden şarap da vardı. Bizim köyden birkaç köylü de gelmişti yemeğe. Onlar için de ikişer buçuk rublelik yemek ısmarlanmıştı. Ağızlarına bir şey koymadılar. Köylü dediğin ne bilsin, salça neyin nesidir!</p>
				<p class="normal">İhtiyar başını sallayarak,</p>
				<p class="normal">— İki buçuk ruble ha! –dedi.</p>
				<p class="normal">— Ne sandındı ya? Köy değildir orası baba. Sözgelimi, şöyle bir şeyler atıştırmak için lokantaya giriyorsun, istediğin yemekleri söylüyorsun garsona, arkadaşların toplanıyor, hep birlikte yiyip içiyorsunuz, bir de bakıyorsun sabah olmuş, adam başına üç ya da dört ruble gitti işte... Hele bir de Samorodov oradaysa, yandığın gündür. Sonunda konyaklı bir kahve içmeyi pek sever çünkü. Gel gelelim altmış kapiktir konyağın küçücük bir kadehi.</p>
				<p class="normal">İhtiyar heyecanlı,</p>
				<p class="normal">— Amma da atıyorsun! –diye mırıldandı.</p>
				<p class="normal">— Son zamanlarda Samorodov ile dolaşıyoruz. Size yolladığım mektupları yazan Samorodov. Diyecek yoktur yazısına. –Anisim, Varvara’ya dönüp neşeyle ekledi.– Bu Samorodov denen adamın ne biçim bir adam olduğunu anlatacak olsam, inanmazsınız anacığım. Muhtar diyoruz ona hepimiz. Çünkü tıpkı Ermeni’ye benziyor. Sonra çok da esmer. İçini okuyorum onun anacığım. Her yaptığından haberim var. Şu gördüğünüz beş parmağımı tanıdığım gibi, onu da tanıyorum. O da biliyor bunu, onun için ayrılmıyor yanımdan. Hep benimle dolaşıyor. İçtiğimiz ayrı gitmiyor. Hoşnut olmasına hoşnut değil benimle olmaktan. Bensiz yaşayamayacağı için ister istemez katlanıyor. Ben nereye gidersem, o da peşimden geliyor. Görüşüm çok kuvvetlidir benim anacığım. Sözgelimi, bitpazarında dolaşırken, elindeki gömleği satmaya çalışan bir köylü gördüm diyelim. “Dur bakalım ahbap, çaldın sen bu gömleği!” Gerçekten, gömleğin çalınmış olduğu anlaşılır sonunda...</p>
				<p class="normal">Varvara,</p>
				<p class="normal">— Nereden anlıyorsun? –diye sordu.</p>
				<p class="normal">— Hiçbir yerden... Bakışımla anlıyorum işte. Adamın sattığı gömleğin nasıl bir şey olduğunu falan bilmiyorum, ama nedense bir güç o yana doğru çekiyor beni. Çalınmış bir şeyi elimle koymuş gibi buluyorum. Gizli polis arkadaşlar ben göreve çıkarken şöyle diyorlar: “Anisim keklik avlamaya gidiyor gene!” Hırsız yakalamaya çıktığım anlamına geliyor bu. Evet... Çalmasına herkes çalar, asıl güç olan çaldığı şeyi gizlemesidir insanın! Dünya büyüktür ama, gene de çaldığı şeyi saklayacak yer bulamaz insan.</p>
				<p class="normal">Varvara göğüs geçirdi.</p>
				<p class="normal">— Geçen hafta da bizim köyde Gunterovların bir koyunuyla iki kuzusunu çaldılar –dedi.– Hırsızların peşine düşecek kimse yok ki... Allah kahretsin...</p>
				<p class="normal">— Nedenmiş? Pekâlâ arattırabilirler isterlerse. Öyle önemli bir şey değildir. Polise başvururlarsa, peşine düşerler hırsızların.</p>
				<p class="normal">Düğün günü geldi çattı sonunda. Serin, ama güneşli neşeli bir nisan günüydü. Yeleleri de, boyundurukları da renk renk kurdelelerle süslü atların ikişer, üçer koşulu oldukları arabalar sabahtan beri çıngıraklarını çala çala dolaşıyorlardı Ukleyevo’nun içinde. Bu gidiş gelişin telaşlandırdığı kargalar gürültüyle bağrışıp duruyorlardı söğütlerde. Çayırkuşları, Tsıbukinlerin düğünü olduğuna seviniyorlarmış gibi bir an susmadan cıvıldaşıyorlardı.</p>
				<p class="normal">Tsıbukinlerin evinde masalar donatılmıştı. Tabak tabak jambon, kızartılmış balıklar, içleri doldurulmuş kuşlar, balık konserveleri, çeşit çeşit salçalar, turşular, şişe şişe votkalar, şaraplar... Kurutulmuş sucuk, tuzlanmış ıstakoz kokuyordu. İhtiyar Tsıbukin topuklarını yere vura vura dolaşıyordu masaların çevresinde. Bıçakları ağızlarını birbirine sürterek biliyordu. Her yerden Varvara’yı çağırıyorlardı. Bir şeyler istiyorlardı ondan. Bir o yana bir bu yana koşmaktan bitkin düşmüştü. Kostyukov’un evinden getirilen erkek aşçıyla Küçük Hrıminlerin evinden getirilen beyaz gerdanlı kadın aşçının gün ağarandan beri çalıştıkları mutfağa koşuyordu ikide bir soluk soluğa. Aksinya saçlarını sarmış, henüz giyinmemiş, korsesiyle, ayağında gıcırdayan yeni iskarpinler, rüzgâr gibi bir gidip bir geliyordu avluda. Yalnızca çıplak dizleriyle göğsü görünüyordu bir an. Büyük bir gürültü vardı avluda. Küfürler, yeminler duyuluyordu. Yoldan geçenler ardına dek açık kapının önünde durup bakıyorlardı içeri. Olağanüstü bir şeyin hazırlığının olduğu hissediliyordu her şeyde.</p>
				<p class="normal">— Gelin getirmeye gidiyorlar!</p>
				<p class="normal">Çıngırak sesleri köyün dışında uzaklaştı, uzaklaştı, işitilmez oldu sonunda... Saat dörde doğru koşarak geldi köylüler. Çıngırak sesleri duyuldu gene. Gelini getiriyorlardı! Kilise hıncahınç doluydu. Büyük avizeyi yakmışlardı. Yaşlı Tsıbukin’in isteği üzerine kilise korosu notayla söylüyordu ilahileri. Işıkların, giysilerin parlaklığı gözlerini kamaştırıyordu Lipa’nın. Korodakilerin gür sesleri başına çekiç gibi iniyordu sanki. Ömründe ilk kez giydiği korsenin içinde patlayacak gibi oluyordu. İskarpinleri ayağını sıkıyordu. Bayılmış da kendine o anda gelmiş gibi bir anlatım vardı yüzünde. Boş boş bakıyordu çevresine. Siyah bir redingot giymiş, boynuna kravat yerine kırmızı bir boyunbağı takmıştı Anisim. Bakışları bir noktada, derin düşüncelere dalmıştı. Koro sesini iyice yükseltince çabucak haç çıkardı. Çok duyguluydu o anda. Ağlamak geliyordu içinden. Ta çocukluğundan beri bilirdi bu kiliseyi. Annesi kutsal şarapla ekmek törenine getirmişti onu bir zamanlar buraya. Küçükken yaşıtı çocuklarla birlikte burada ilahi okumuştu. Kilisenin her köşesini, her tasvirini öylesine anımsıyordu ki... Oysa nikâhını kıyıyorlardı şimdi burada. Düzeni sürdürmek için evlendirmeleri gerekmişti onu. Ama bunu düşünmüyordu şimdi o, anımsamıyordu, büsbütün unutmuştu evlenmek için buraya geldiğini. Gözyaşları engel oluyordu tasvirlere bakmasına. Yüreğini sıkıştırıyordu. Dua ediyor; bugün yarın tepesinde patlamaya hazırlanmış felaketlerin, kuraklıkta köyün üstünden bir damla yağmur bırakmadan geçip giden fırtına bulutları gibi başının üstünden geçip gitmeleri için Tanrı’ya yalvarıyordu. Gel gelelim, öylesine çok günah işlemişti bugüne dek, öylesine kötü şeyler yapmıştı, bütün bunlardan arınması, olanları düzeltmesi öylesine olanaksızdı ki, bağışlanması için Tanrı’ya yalvarması bile saçma geliyordu ona. Ama yalvarıyordu gene de. Bir ara içini bile çekti. Boşanacak gibi oldu, ancak hiç kimse ilgilenmedi onunla, içkinin etkisiyle hıçkırdığını sandılar.</p>
				<p class="normal">Korkmuş bir çocuğun ağlaması duyuldu kalabalık arasından:</p>
				<p class="normal">— Anneciğim, götür beni buradan, ne olur! </p>
				<p class="normal">Papaz o yana doğru bağırdı:</p>
				<p class="normal">— Sessiz olun!</p>
				<p class="normal">Kiliseden eve dönüşte, köylüler koşarak geliyorlardı arkalarından. Dükkânın çevresinde de, avlu kapısının önünde de, avluda pencerelerin dibinde de büyük bir kalabalık vardı. Köylü kadınlar gelinin onuruna şarkı söylemeye gelmişlerdi. Yeni evliler evin kapısından içeri adımlarını attıkları anda, önlerinde notalarıyla holde ayakta duran şarkıcılar hep birden yüksek sesle bağırmaya; kentten getirilmiş çalgıcılar çalmaya başladılar. Uzun kadehlere doldurulmuş köpüklü Don şarabını da getirmişlerdi. Uzun boylu, zayıf bir ihtiyar olan bölge marangozu Yelizarov –kaşları, gözlerini örtecek derecede gürdü– yeni evlilere dönerek şöyle dedi:</p>
				<p class="normal">— Anisim, oğlum, sen kızım, ikinize söylüyorum, birbirinizi sevin. Tanrı’nın buyurduğu gibi yaşayın, o zaman yalnız bırakmaz sizi göklerin kraliçesi...</p>
				<p class="normal">Başını ihtiyar Tsıbukin’in omzuna koyup hıçkıra hıçkıra ağlamaya başlamıştı. Sesini alçaltıp,</p>
				<p class="normal">— Grigori Petrov –diye ekledi,– sevincimden, sevincimden ağlıyorum!</p>
				<p class="normal">Birden kahkahayla gülmeye başladı. Kalın sesiyle bağıra bağıra ekledi:</p>
				<p class="normal">— Bu gelinine de diyecek yok yani! Ho ho! Doğrusu her şeyi yerli yerinde, her şeyi düzgün, pat diye bozuluvermez ansızın. İyi bir makine, dolu vidası var.</p>
				<p class="normal">Aslında Yegorovski bucağındandı Yelizarov. Ama gençliğinden beri Ukleyevo’da atölyelerde çalışıyordu, alışmıştı buraya. Yıllardan beri, şimdiki gibi uzun boylu, sıska bir ihtiyar olarak bilirlerdi onu. Gene uzun yıllardan beri, koltuk değneği anlamına Kostıl derlerdi ona köyde. Bunun nedeni belki de kırk yılı aşkın bir zamandır atölyelerde yalnızca onarımla uğraşması; her insana, her eşyaya yalnızca sağlamlık, onarıma gereksinmesi olup olmadığı açısından bakmasıydı. Masaya oturmadan önce birkaç sandalyeyi kontrol etti, sağlam olup olmadığına baktı. Balığı bile şöyle bir yokladı eliyle.</p>
				<p class="normal">Köpüklü şaraptan sonra herkes yavaş yavaş masaya oturmaya başlamıştı. Konuklar sandalyelerini çekerken kendi aralarında konuşuyorlardı. Holde şarkıcılar şarkı söylüyor, çalgıcılar çalıyor, bir yandan da avluda köylü kadınlar gelini öven şarkılar söylüyorlardı... İnsanın başını döndüren korkunç bir uğultu oluşturuyordu bütün bu sesler.</p>
				<p class="normal">Kostıl sandalyesinin üstünde bir o yana bir bu yana dönüp duruyor, yanında oturanları dirseğiyle dürtüyor, onların konuşmalarına fırsat vermiyor, bir ağlıyor, bir kahkahalarla gülüyordu. Çabuk çabuk konuşarak,</p>
				<p class="normal">— Çocuklarım, yavrularım, yavrularım... –diyordu.– Aksinya’cığım, anam benim. Varvara’cığım, hep birlikte gül gibi geçinip gideceğiz, mutlu olacağız sevgili güvercinlerim benim...</p>
				<p class="normal">İçkiyi az içerdi. Şimdi de bir kadeh acı İngiliz şarabından sarhoş olmuştu. Neden yapıldığı bilinmeyen bu iğrenç içki, içen herkesi çarpmış, serseme çevirmişti. Diller dolanmaya başlamıştı.</p>
				<p class="normal">Kilise adamları da, karılarıyla gelmiş atölye meydancıları da, komşu köylerden tüccarlar, meyhaneciler de vardı burada. On dört yıldır birlikte çalışan, bu on dört yıl içinde bir yazıyı bile imzalamamış, bucak başkanlığına gelenlerden birini bile yolmadan ya da hakaret etmeden bırakmamış bucak başkanı ile yazıcısı da yan yana oturmuşlardı. İkisi de şişko, koca göbekliydi. Yaptıkları kötülükler görünüşte içlerine öylesine işlemişti ki, yüzlerinin derisinde bile bir tuhaflık, bir yapmacıklık vardı sanki. Yazıcının sıska, şaşı karısı, çocuklarının hepsini takmıştı peşine. Yırtıcı bir kuş gibi yan yan bakıyordu tabaklara. Eline geçen her şeyi kapıp koynuna, çocuklarının ceplerine sokuşturuyordu.</p>
				<p class="normal">Lipa taş kesilmiş gibi oturuyordu sandalyesinde. Kilisedeki yüz anlatımı vardı yüzünde hâlâ. Tanıştıkları günden beri bir sözcük bile konuşmamıştı karısıyla Anisim. Öyle ki, sesinin nasıl olduğunu bilmiyordu hâlâ. Şimdi de onun yanında oturuyor, hiç konuşmadan acı İngiliz şarabı içiyordu. Sarhoş olunca karşısında oturan halasıyla konuşmaya başladı:</p>
				<p class="normal">— Samorodov diye bir arkadaşım var halacığım. Derya gibi bir adam. Saygıdeğer, önemli bir insan. Çok da güzel konuşur. Ama ben ne mal olduğunu bilirim halacığım, o da farkındadır bunun. Kadehlerimizi Samorodov’un sağlığına kaldıralım halacığım!</p>
				<p class="normal">Konuklara hizmet etmek için masanın çevresinde yorgun argın, dağınık, dolaşıp duruyordu Varvara. Sofranın bu denli zengin, her şeyin bu denli güzel olmasından, verdikleri düğün yemeğine hiç kimsenin bir diyeceği olamayacağından hoşnutluğu belliydi. Güneş çoktan batmıştı. Ama yemek hâlâ devam ediyordu. Kimin ne yediği, ne içtiği, ne dediği belli değildi şimdi. Ancak arada bir, müzik sustuğunda avluda köylü bir kadının bağırdığı duyuluyordu:</p>
				<p class="normal">— Eme eme kanımızı kuruttunuz canavarlar! Allah topunuzun belasını versin!</p>
				<p class="normal">Akşam çalgıcılar oyun havaları çalmaya başladılar. Küçük Hrıminler kendi içkileriyle gelmişlerdi. Bu aileden bir erkek iki elinde birer şişe, ağzında bir kadeh, kadril oynarken konukları kahkahalarla güldürdü. Kadril oynarken arada bir, bacaklarını çapraz yaparak ansızın çömelip kalkıyordu. Yeşillere bürünmüş Aksinya rüzgâr gibi dönüyordu ortada. Giysinin uzun kuyruğu uçuşuyordu havada. Oynayanlardan biri yanlışlıkla Aksinya’nın eteğinin fırfırına basınca Kostıl bağırdı oradan:</p>
				<p class="normal">— Hey, süslerini kopardılar! Hey çocuklar! </p>
				<p class="normal">Bal rengi, içten bakışlı gözleri vardı Aksinya’nın. Pek seyrek kırpardı gözlerini, Yüzünde içten bir gülümseme oynaşırdı her zaman. Ama bu sürekli açık gözlerde, uzun bir boynun üstüne oturmuş bu küçük başta, bu boy bosda bir yılan soğukluğu vardı. Önü sarı olan yeşil giysisi içinde, dudaklarında her zamanki gülümsemesiyle, ilkbaharda yeni boy atmış çavdar tarlasında uzanmış, başını dikmiş, yoldan geçen birisine bakan bir yılanı andırıyordu. Hrıminler senli benliydiler Aksinya ile. En büyüğüyle eskiden beri aralarında hayli yakın bir ilişkinin olduğu belliydi. Oysa sağır bir şeyin farkında değildi. Karısıyla ilgilenmiyordu bile. Ayak ayak üstüne atmış, ceviz yiyordu. Cevizleri dişlerinin asında, tabancayla ateş ediyormuş gibi çatırdatarak kırıyordu.</p>
				<p class="normal">Sonunda ihtiyar Tsıbukin de atladı ortaya. Oynamak istediğini göstermek amacıyla mendilini salladı. Odalarda, avludaki kalabalık arasında övgü dolu fısıltılar duyuldu:</p>
				<p class="normal">— Kendi de çıktı ortaya! Kendi de!</p>
				<p class="normal">Varvara oynuyor, ihtiyar yalnızca elindeki mendili sallıyor, topuklarını yere vuruyordu. Ne var ki, dışarıda, avluda birbirinin üstüne çıkarak pencereden içeriyi görmeye çalışanlar heyecanlanmışlardı. İhtiyarın zenginliğini de, onlara ettiklerini de bağışlamışlardı bir anda. Kalabalıkta coşup bağıranlar bile vardı.</p>
				<p class="normal">— Helal olsun sana Grigori Petrov! Oyna, oyna, Grigori Petrov! İş varmış, sende hâlâ, Ha–ha–ha!</p>
				<p class="normal">Geç vakit, gecenin ikisinde bitti her şey. Anisim yalpa vura vura gitti şarkıcılarla çalgıcıların yanına. Teker teker teşekkür etti onlara. Hepsine birer yeni elli kapiklik daha verdi. İhtiyar da, yalpa vurmadan, ama tuhaf bir biçimde hep bir ayağının üstüne basarak geçiriyordu konuklarını. Hepsine ayrı ayrı,</p>
				<p class="normal">— İki bine patladı bana bu düğün –diyordu.</p>
				<p class="normal">Konuklar dağılırken, Şikalovskoyeli meyhanecinin yepyeni paltosunu biri almış, yerine kendi eski paltosunu bırakmıştı. Anisim birden fırladı,</p>
				<p class="normal">— Durun, şimdi yakalarım hırsızı! –diye bağırmaya başladı.– Paltoyu kimin çaldığını biliyorum! Durun siz!</p>
				<p class="normal">Koşarak çıktı sokağa, gidip birisine yapıştı arkadan. Adamı yakaladılar. Koluna girip eve getirdiler. Üstü başı ıslanmış, yüzü öfkeden kıpkırmızı, sarhoş hırsızı tekme tokat bir odaya atıp üstüne kapıyı kilitlediler. Halanın biraz önce, Lipa’nın gelinliğini çıkarmasına yardım ettiği odaydı bu.</p>
				<p class="normal1">4</p>
				<p class="normal">Beş gün geçti aradan. Kente gitmeye hazırlanan Anisim, vedalaşmak için üst kata, Varvara’nın yanına çıktı. Kandil yanıyordu Varvara’nın odasında. Günlük kokuyordu. Varvara pencerenin önünde oturmuş, kırmızı yünden çorap örüyordu.</p>
				<p class="normal">— Çok az kaldın yanımızda –dedi.– Sıkıldın mı yoksa burada? Oh, yo, olmaz öyle şey... Zenginiz biz. Her şeyimiz bol. Düğününü de gerektiği gibi yaptık doğrusu. Baban diyordu; iki bin ruble gitmiş düğününe. Sözün kısası, çoğu tüccarın yaşadığı gibi yaşıyoruz. Ama içimizde bir sıkıntı var sanki. Halka çok eziyet ediyoruz. İçim sızlıyor dostum... Yaptıklarımızı bir bilsen! Atlarımızı mı değiştiriyoruz, bir şey mi satın alıyoruz, işçi mi tutuyoruz... Her yerde aldatıyoruz karşımızdakini. Her yaptığımız baştan aşağı yalan dolan. Dükkândaki oruç yağı acımıştır, kokmuştur. Köylülerin katranı ondan iyidir inan. Söyler misin bana, Allah aşkına söyle, iyi yağ satılamaz mı dükkânda?</p>
				<p class="normal">— Her insanın tuttuğu bir yol vardır ana.</p>
				<p class="normal">— Peki ama hiç ölmeyecek miyiz? Of, of... Babanla konuşsan biraz, bir şeyler söylesen ona!..</p>
				<p class="normal">— Siz kendiniz neden konuşmuyorsunuz?</p>
				<p class="normal">— Konuştum elbette, konuştum! Ne dedimse, senin verdiğin cevabı verdi bana: “Her insanın tuttuğu bir yol vardır.” Öteki dünyada soracaklar bize tuttuğumuz yolu. Tanrı’nın mahkemesinde herkesin hakkı kendine verilecektir.</p>
				<p class="normal">— Kimsenin soracağı bir şey yok –dedi Anisim. Göğüs geçirdi.– Tanrı diye bir şey yok ana. Kimse bir şey sormayacak bize.</p>
				<p class="normal">Varvara şaşkınlıkla baktı Anisim’e, gülmeye başladı, ellerini çırptı. Varvara’nın onun sözlerine böylesine içten şaşırması, yüzüne acayip bir yaratıkmış gibi bakması, kararsızlığa düşürmüştü Anisim’i.</p>
				<p class="normal">— Belki de vardır –dedi,– ama inanç yok benim yüreğimde. Nikâhımı kıyarlarken pek bir tuhaftım. Kendimde değildim sanki. Biliyor musunuz, kuluçkaya yatmış bir tavuğun altından günü gelmiş yumurtayı alırsınız da, civciv cik cik eder içinde, birden benim de vicdanım öyle cik cik etmeye başladı işte. Nikâhımızı kıyan papazın önündeyken hep şöyle geçiriyordum içimden: “Var Tanrı, var!” Ama kiliseden çıkmamla gene değişiverdi her şey. Peki ama nereden bilebilirim ben Tanrı’nın var olup olmadığını? Küçükten beri bambaşka şeyler öğrettiler bize. Çocuk daha memeden kesilmeden yalnızca bir şey öğretiyorlar ona: Yaşamak için herkesin bir yol tuttuğunu. Aslında babam da inanmaz Tanrı’ya. Geçenlerde Gunterov’un koyunlarının çalındığını söylemiştiniz... Buldum ben o koyunları: Şikalovskoyeli bir köylü çalmış. Postları da babamda... Gördünüz mü inancı! –Anisim göz kırptı Varvara’ya, başını salladı.– Muhtar da inanmıyor Tanrı’ya, yazıcı da, zangoç da –diye ekledi.– Kiliseye gidiyorlarsa, oruçlarını aksatmıyorlarsa, çevredekilerin onlar için kötü şeyler söylememeleri içindir bu. Bir de, ne olur ne olmaz, belki vardır korkunç yargı günü diye düşündüklerinden... Söylenenlere bakılırsa, sözde dünyanın sonu gelmiş. Nereden anlıyorlarmış bunu biliyor musunuz? Son zamanlar halkın ahlakının zayıflamasından, ana babaya saygının azalmasından, falan filan... Saçma şeyler bunlar. Bence anacığım, bu kötülüklerin hepsinin tek nedeni insanlarda vicdanın eksikliğidir. Karşımdakinin ruhunu okurum ben anacığım, ne mal olduğunu hemen anlarım. Birinin gömleği hırsızlık malıysa, kaçmaz gözümden. Sözgelimi, bir adam gördünüz meyhanede; bakarsınız, çay içiyordur. Başka bir şey görmezsiniz, ama ben onun çay içtiğinden başka, vicdanının olup olmadığını da görürüm. Bir gün sabahtan akşama dek dolaşıp da, vicdanlı bir adam göremediğim olur. bunun tek nedeni, Tanrı’nın olup olmadığını bilmemeleridir... Eh, hadi hoşça kalın ana. Sağlıcakla kalın, kötü anmayın beni.</p>
				<p class="normal">Varvara’nın önünde yerlere kadar eğildi Anisim.</p>
				<p class="normal">— Her şey için minnettarız size anacığım –dedi.– Ailemize büyük yararınız dokundu. Çok iyi bir kadınsınız, çok seviyorum sizi.</p>
				<p class="normal">Duygulanmıştı Anisim. Çabuk adamlarla çıktı odadan, ama gene döndü,</p>
				<p class="normal">— Samorodov bir işe bulaştırdı beni –dedi,– ya zengin olacağım, ya batacağım. Bir şey olursa, babamı avutun anacığım.</p>
				<p class="normal">— Neler söylüyorsun öyle? Oh olmaz... Tanrı büyüktür. Anisim, bak ne diyeceğim, karına yakınlık gösteren biraz, hı... Birbirinize gülümseseniz hiç olmazsa.</p>
				<p class="normal">Anisim içini çekti.</p>
				<p class="normal">— Haklısın –dedi,– tuhaf bir insan... Bir şeyden anladığı yok. Hep susuyor. Çok küçük daha, varsın büyüsün biraz.</p>
				<p class="normal">İki tekerlekli arabaya koşulmuş besili, yüksek, kır aygır kapıda hazır bekliyordu.</p>
				<p class="normal">İhtiyar Tsıbukin koşarak geldi. Arabaya kuruldu. Dizginleri aldı. Anisim, Varvara ile, Aksinya ile, kardeşiyle öpüştü. Lipa da taşlıktaydı. Kıpırdamadan duruyor, dışarı kocasını yolcu etmeye değil de, öyle çıkmış gibi öte yana bakıyordu. Anisim yanına gitti, dudaklarını belli belirsiz değdirdi yanağına.</p>
				<p class="normal">— Allahaısmarladık –dedi.</p>
				<p class="normal">Lipa, Anisim’e bakmadan tuhaf tuhaf gülümsedi. Yüz kasları titremeye başladı. Nedense herkes acıdı ona o anda. Anisim sıçrayarak bindi arabaya. Ellerini kalçasına koydu. Yakışıklı sayardı kendini...</p>
				<p class="normal">Araba Ukleyevo’nun bulunduğu çukurdan çıkıncaya dek dönüp dönüp arkasına, köye baktı Anisim. Ilık, güneşli bir gündü. Hayvanları ilk kez çıkarmışlardı otlağa. Sürünün biraz ötesinde, bayramlıklarını giymiş köylü kızlar, kadınlar dolaşıyorlardı. Azgın bir boğa, özgürlüğüne kavuşmanın sevinciyle böğürüyor, ön ayaklarıyla toprağı eşeliyordu. Her yanda –yukarıda da, aşağıda da– çayırkuşları cıvıldaşıyorlardı. Anisim kocaman, bembeyaz kiliseye –yeni badanalamışlardı onu– baktı uzun uzun. Beş gün önce orada nasıl dua ettiğini anımsadı. Yeşil damlı okula, bir zamanlar yüzdüğü, balık tuttuğu dereye baktı. Yüreğinde bir sevinç dalgalanması oldu. Önünde birdenbire bir duvarın yükselmesini, yolunu kesmesini, onu geçmişiyle baş başa bırakmasını istedi o anda.</p>
				<p class="normal">İstasyonda büfeye gittiler. Birer kadeh heres içtiler. İçkinin parasını vermek için elini cebine attı ihtiyar. Anisim engel oldu ona:</p>
				<p class="normal">— İçkiler bendendi baba!</p>
				<p class="normal">İhtiyar Tsıbukin sevgiyle okşadı Anisim’in omzunu. “Görüyor musun nasıl oğlum var benim!” demek ister gibi göz kırptı büfeciye.</p>
				<p class="normal">— Gitmesen, evde işin başında kalsan ne iyi olurdu Anisim! –dedi.– Paha biçilemezdi sana! Tepeden tırnağa altına boğardım seni oğlum.</p>
				<p class="normal">— Dünyada olmaz babacığım.</p>
				<p class="normal">Heres ekşiydi biraz. Balmumu kokuyordu. Gene de birer kadeh daha içtiler.</p>
				<p class="normal">İstasyondan dönünce, ihtiyar ilk anda tanıyamadı küçük gelinini. Kocasının bindiği araba avludan çıkar çıkmaz, birden değişmişti Lipa. Neşelenmişti. Kollarını ta yukarıya kadar sıvamış, yalınayak, üzerinde eski püskü bir eteklik, holde merdivenleri yıkıyor; ince, berrak sesiyle şarkı söylüyordu. Pis su dolu büyük leğeni dışarı çıkarırken, dudaklarında çocuksu gülümsemesiyle güneşe bakarken bir çayır kuşunu andırıyordu. O anda kapının önünden geçmekte olan yaşlı bir işçi başını sallayarak, tiz bir sesle,</p>
				<p class="normal">— Evet Grigori Petrov –dedi,– Tanrı’nın nimetidir sana iki gelinin! Kadın değil, birer hazine bunlar!</p>
				<p class="normal1">5</p>
				<p class="normal">Sekiz temmuz cuma günü Lipa ile Yelizarov –takma adıyla Kostıl– köy kilisesinin koruyucusu Meryem Ana için yapılan ayine gittikleri Kazanskoye köyünden dönüyorlardı. Lipa’nın annesi Praskovya hasta olduğu, çabuk yorulduğu için çok gerilerde kalmıştı. Gün akşam oluyordu.</p>
				<p class="normal">Lipa’yı dinlerken şaşkınlığını gizleyemiyordu Kostıl;</p>
				<p class="normal">— Ya–aa!.. Vay canına!.. E–ee?</p>
				<p class="normal">— Reçele bayılırım İlya Makarıç –diyordu Lipa.– Köşemde oturup durmadan reçelle çay içiyorum. Kimi zaman da Varvara Nikolayevna ile içiyoruz. Çok güzel, insanı ağlatan şeyler anlatıyor bana. Çok reçeli var Varvara Nikolayevna’nın... Tam dört kavanoz. “Ye Lipa,” diyor, “çekinmeden ye.” </p>
				<p class="normal">— Öf be!.. Dört kavanoz ha!</p>
				<p class="normal">— Bolluk içinde yüzüyorlar. Çay sofralarında beyaz francala bile oluyor. Sonra haşlama et istemediğin kadar... Bolluk var bu evde İlya Makarıç, ama korkuyorum orada. Hem öyle korkuyorum ki!</p>
				<p class="normal">Kostıl,</p>
				<p class="normal">— Neden korkuyorsun bebeğim! –diye sordu.</p>
				<p class="normal">Sonra dönüp Praskovya’nın çok geride kalıp kalmadığına baktı.</p>
				<p class="normal">— Düğünden sonra önce Anisim Grigoryeviç’ten korktum. Gerçi bir kötülüğü dokunmadı bana. Bağırıp çağırmadı. Ama yanıma gelince soğuk ürpertiler dolaşıyordu her yanımda. İliklerime işliyordu soğuk. İnan, bir tek gece uyumadım o buradayken. Sabahlara kadar tir tir titredim. Dua ettim hep. Şimdi de Aksinya’dan korkuyorum İlya Makarıç. Aslında korkulacak bir insan değil, hep gülümsüyor ama, bazen durup bir saat bakıyor pencereden. Bakışı da çok sert. Tıpkı ağıldaki koyunların gözü gibi yeşil yeşil parlıyor gözleri. Küçük Hrıminler kışkırtıyorlar onu: “Aksinyacık senin ihtiyarın Butyokino’da kumluk, içinde suyu, kırk hektar kadar küçük bir yeri var,” diyorlar. “Kendine bir tuğla ocağı yaptır orada. Biz de ortak oluruz sana.” Şimdi tuğlanın bini yirmi ruble. Kârlı bir iş doğrusu. Dün öğle yemeğinde Aksinya şöyle dedi ihtiyara: “Butyokino’da bir tuğla ocağı kurmak istiyorum. Kendi başıma bir iş sahibi olacağım.” Bunu söylerken gülüyordu. Ama Grigori Petroviç’in yüzü karardı birden. Aksinya’nın dediğinden hoşlanmadığı belliydi. “Ben sağ oldukça ayrı gayrı olamaz bu evde.” dedi. “Bir şey yapılacaksa, hep birlikte yapılır.” Onun bu sözü üzerine gözlerini kırpıştırmaya, dişlerini sıkmaya başladı Aksinya... Gözlemeyi getirdiler sofraya, yemedi!</p>
				<p class="normal">Kostıl iyice şaşırmıştı:</p>
				<p class="normal">— Ya–aa!.. Yemedi ha!</p>
				<p class="normal">Lipa anlatmaya sürdürüyordu:</p>
				<p class="normal">— Söyleyin Allah aşkına, ne zaman uyur bu kadın. Yarım saatçik gözlerini kapıyor o kadar... Birden fırlıyor yerinden, dolaşmaya başlıyor. Köylüler bir şeyi yakmasınlar, bir şey çalmasınlar diye gözleri fıldır fıldır... İnsan korkuyor onun yanında, İlya Makarıç! Düğün akşamı Küçük Hrıminler yatıp uyumadılar bile. Kente mahkemeye gittiler. Söylentilere bakılırsa Aksinya’nın yüzünden... Kardeşlerden ikisi ona bir tuğla ocağı açacaklarına söz vermişler. Öteki kardeş karşı çıkmış buna. Oysa kendi atölyeleri bir aydır çalışmıyor. Dayım Prohor işsizlikten kapı kapı dolaşıp dileniyordu. “Dayıcığım,” diyordum, “atölye çalışmaya başlayana dek tarla sürmeye ya da odun kesmeye gitsen ya. Ne diye rezil ediyorsun kendini böyle!” –“Lipa’cığım,” diyordu, “bir Hıristiyan gibi çalışamam ben artık, Bir şey yapamıyorum!..” </p>
				<p class="normal">Dinlenmek, Praskovya’yı beklemek için, yeni dikilmiş bir kavaklığın kenarında durdular. Yelizarov yıllardan beri bölge marangozuydu. Ama atı yoktu. İçinde ekmekle soğandan başka bir şey olmayan küçük torbası omzunda, yayan dolaşırdı bölgeyi. Geniş adımlarla, kollarını sallayarak yürürdü. Yolda ona ayak uydurmak güçtü.</p>
				<p class="normal">Kavaklığın hemen kenarında bir sınır direği vardı. Yelizarov şöyle bir yokladı direği. Sağlam olup olmadığına bakmıştı. Biraz sonra Praskovya geldi yanlarına soluk soluğa. Yaşlı kadının kırışıklıklarla kaplı, her zaman ürkek yüzü mutluluktan pırıl pırıldı şimdi: Kiliseye gitmişti bugün. İnsan gibi sonra panayırda dolaşmıştı. Armut kvası içmişti orada! Pek seyrek yapabildiği şeylerdi bunlar. Hatta ilk kez bugün gönlünce yaşadı sanıyordu. Dinlendikten sonra, üçü birlikte yola koyuldular. Güneş batmak üzereydi. Işın demetleri dallar arasından süzülüp ağaçların bedenlerini ışıtıyordu yer yer. İleriden, bir kuyunun dibinden geliyormuş gibi derinden sesler geliyordu. Ukleyevolu genç kızlar daha Kazanskoye’den çıktıklarında önden çabuk çabuk gitmiş, ama koruda oyalanmışlardı. Mantar topluyorlardı besbelli.</p>
				<p class="normal">— Hey, kızlar! –diye seslendi Yelizarov,– Hey güzel kızlar!</p>
				<p class="normal">Kahkahalar duyuldu:</p>
				<p class="normal">— Kostıl geliyor! Kostıl! Hey moruk!</p>
				<p class="normal">Kahkahaların yankısı duyuldu. Sonra koru da arkada kaldı. Atölyelerin bacaları görünüyordu artık. Kilisenin çan kulesinin tepesindeki haç parlıyordu güneşin son ışıkları altında. “Ölü için verilen yemekte zangocun tam bir kutu havyarı yediği” köydü burası. Evler de görünüyordu artık. Bu büyük çukura inen yamaç vardı önlerinde yalnızca. Yalınayak yürüyen Lipa ile Praskovya, pabuçlarını giymek için çimenlerin üzerine oturdular. Bölge marangozu da oturdu onlarla. Yukarıdan bakılınca söğütleriyle, beyaz kilisesiyle, içinden geçen deresiyle şirin bir köy görünümü vardı Ukleyevo’nun. Yalnızca atölyelerin, ucuza gelsin diye koyu, çirkin bir renge boyanmış damları bozuyordu bu görünümü. Karşı yamaçta –fırtınayla oraya buraya savrulmuş gibi dağınık– yer yer, yeni kesilmiş çavdar yığınları, tınazları görünüyordu. Yulaflar da olgunlaşmıştı artık. Güneşin kızıl ışıkları altında sedef gibi parlıyordu. Hasadın en hareketli günleriydi. Bugün bayramdı. Yarın cumartesi. Çavdar biçecek, kuru ot taşıyacaklardı. Sonra pazar gelecekti, gene çalışmayacaklardı. Uzaklardan gök gürültüleri geliyordu. Boğucu bir sıcak vardı. Tam yağmur havasıydı. Tarlalara bakarken Tanrı’nın onlara ekini kaldıracak zamanı vermesini, günlerinin iyi geçmesini, huzurlarının bozulmamasını diliyordu herkes.</p>
				<p class="normal">— Bu yıl orakçılar çok para istiyorlar –dedi Praskovya.– Gündelik kırk ruble alıyorlar!</p>
				<p class="normal">Kazanskoye’deki panayıra gidenler akın akın dönüyorlardı şimdi: Köylü kadınlar, yeni kasketlerini giymiş atölye işçileri, dilenciler, çocuklar... Kâh toz kaldırarak açık bir araba geçiyordu –onu satmadıkları için sanki sevinçli bir at koşuyordu arkasından– kâh inatçı bir ineği boynuzlarından çekerek götürüyorlardı. Kâh açık bir araba daha geçiyordu. Ayaklarını yanlardan sarkıtmış sarhoş köylüler oluyordu üzerinde. Yaşlı bir kadın, ayağında kocaman çizmelerle geniş şapkalı bir çocuğu elinden tutmuş götürüyordu. Çocuk, yürürken dizlerini bükmesine engel olan ağır çizmelerini taşımaktan da, bunaltıcı sıcaktan da bitkin düşmüştü. Ama gene de durmadan dinlenmeden, olanca gücüyle üflüyordu elindeki düdüğe. Yamacı çoktan inmiş, sokağa sapmışlardı, ama hâlâ duyuluyordu düdüğün sesi. Yelizarov,</p>
				<p class="normal">— Bizim atölye sahipleri bir tuhaf son zamanlarda... –dedi.– Felaket vallahi! Kostyukov kızdı bana. “Pervazlara çok tahta gitti,” dedi. “Nasıl olur” dedim. “Ne kadar gerekliyse o kadar gitmiştir Vasili Danilıç. Tahtalarınızı yemedim herhalde.” –“Benimle böyle nasıl konuşabiliyorsun?” diye gürledi. “Sersem herif, pis mendebur! Kendine gel bakalım. Seni bölge marangozu yapan benim!” Avazı çıktığı kadar bağırıyordu. “Böylesi de görülmemiştir doğrusu” dedim. “Bölge marangozu olmadan her gün çay içiyordum hiç olmazsa.” –“Hepiniz hırsızsınız!..” dedi. Sustum. “Biz bu dünyada hırsızız, siz de öteki dünyada hırsız olacaksınız,” diye geçirdim içimden. Ho–ho–ho–ho! Ertesi gün gevşedi beyefendi! “Dün söylediklerimden ötürü gücenme bana Makarıç,” dedi. “Biraz ağır konuştuysam önemi yok. Ben birinci dereceden tüccarım çünkü. Ayrıca senden büyüğüm. Susman gerekirdi karşımda” –“Evet,” dedim, “birinci dereceden tüccarsınız, ben de bir marangozum, haklısınız. Ama unutmayın ki, Aziz İyosif de bir marangozdu. Kutsaldır bizim mesleğimiz, Tanrı’nın sevdiği bir iştir yaptığımız, ama şunu da söyleyeyim Vasili Daniliç, bizlerden büyük olmak hevesindeyseniz olun bakalım...” Bu konuşmamızdan sonra kendi kendime sordum kimin büyük olduğunu. Birinci dereceden bir tüccar mı büyüktür, bir marangoz mu? Elbette marangoz büyüktür çocuklarım! </p>
				<p class="normal">Kostıl bir an düşündükten sonra ekledi: </p>
				<p class="normal">— Evet çocuklarım, doğrudur dediğim. Kim çalışıyorsa, güçlüklere göğüs geriyorsa, odur büyük olan.</p>
				<p class="normal">Güneş batmıştı. Dereden, kilise avlusundan, atölyelerin yakınındaki çayırdan süt gibi beyaz, kesif bir sis tabakası yükseliyordu. O anda, karanlık çevreye hızla yayılırken, aşağıda yer yer ışıklar yanarken, sis her şeyi, altında dipsiz bir uçurumu saklıyormuş gibi örterken Lipa ile annesi –ikisi de yoksul gelmişlerdi dünyaya; ürkek, uysal ruhlarından başka her şeylerini insanlara vererek ömürleri boyunca yoksul yaşamaya da hazırdılar– evet, o anda Lipa ile annesi belki de, bu uçsuz bucaksız, esrar dolu dünyada, bu sayısı bilinmeyen insanların arasında kendilerinin de birer varlık olduklarını, onlardan küçüklerin de bulunduğunu düşünüyorlardı... Burada yamacın başında oturmak haz veriyordu onlara. Mutlu gülümsüyorlardı. Ne olursa olsun, aşağıya inmelerinin gerektiğini de unutmuşlardı. Sonunda döndüler eve. Avlu kapısının önünde, dükkânının çevresinde orakçılar yerlere oturmuşlardı. Ukleyevo köylüleri çalışmaya genellikle gelmezlerdi Tsıbukin’e. Bu yüzden başka köylerden adam bulmaları gerekirdi. Kapının önünde, dükkânın çevresinde oturan orakçılar karanlıkta uzaktan bakınca uzun, siyah sakallı gibi görünüyorlardı. Dükkân açıktı. Kapının önünde küçük bir çocukla sağır dama oynuyordu. Orakçılar alçak sesle şarkı söylüyorlardı. Ancak duyuluyordu sesleri. Bazıları da dünkü yevmiyelerinin verilmesini istiyorlardı yüksek sesle, ama işi bırakıp kaçmamaları için vermiyorlardı onlara yevmiyelerini. İhtiyar Tsıbukin ceketsiz, üzerinde bir yelekle, kapının önündeki akçaağacın dibinde Aksinya ile oturmuş, çay içiyordu. Gaz lambası yanıyordu masada.</p>
				<p class="normal">Avlu kapısının dışında bir orakçı sanki alaylı bir sesle,</p>
				<p class="normal">— Dedeciğim! –diyordu.– Yarısını öde bari! Dedeciğim! </p>
				<p class="normal">Peşinden kahkahalar yükseliyordu. Sonra güç duyulur bir sesle şarkı söylemeye başlıyorlardı gene... Kostıl da oturdu çay masasına.</p>
				<p class="normal">— Panayıra da uğradık elbette –diye anlatmaya başladı.– Çok güzel dolaştık çocuklar. Tanrı’ya şükürler olsun! Güzel bir gün geçirdik. Ama bu arada tatsız bir şey de olmadı değil hani. Demirci Şaşka bir paket tütün almış, bir elli kapiklik uzatmış... Dükkâncıya uzatmış. Gel gelelim sahte değil miymiş para... Bakışlarını çevresinde dolaştırarak anlatıyordu Kostıl. Alçak sesle anlatmak istiyordu. Ama sesi heyecanlı, kısık çıkıyordu. Herkes duyuyordu söylediklerini.</p>
				<p class="normal">— Evet, elli kapikliğin sahte olduğu anlaşıldı... Bu parayı nereden bulduğunu sordular ona. “Anisim Tsıbukin verdi.” diye cevap verdi. “Düğününe gittiğimde vermişti bu parayı bana.” Bucak polisini çağırdılar, alıp götürdüler onu... Dikkat et Petroviç, bir iş gelmesin başına. Yani kötü şeyler söylemişler...</p>
				<p class="normal">Kapının dışından aynı alaylı ses duyuldu gene:</p>
				<p class="normal">— Dedeciğim! Hey dedeciğim!</p>
				<p class="normal">Bir sessizlik oldu.</p>
				<p class="normal">Kostıl ayağa kalkarken –uykusu gelmişti– çabuk çabuk,</p>
				<p class="normal">— Ah çocuklar, çocuklar, çocuklar... –diye mırıldandı.– Eh, çay için de, şeker için de çok çok teşekkür çocuklar. Gidip yatayım ben. Kocadım artık, kirişlerim çürüdü. Ho–ho–ho–ho!</p>
				<p class="normal">Giderken ekledi:</p>
				<p class="normal">— Tahtalı köye göçme zamanımız geldi artık!.. –Hıçkırdı. </p>
				<p class="normal">İhtiyar Tsıbukin çay içmeyi bırakmış, oturduğu yerde düşünceye dalmıştı. Sokakta iyice uzaklaşmış olan Kostıl’ın ayak seslerine kulak veriyormuş gibi bir anlatım vardı yüzünde.</p>
				<p class="normal">Onun düşüncelerini sezinleyen Aksinya,</p>
				<p class="normal">— Demirci Şaşka yüzde yüz yalan söylemiştir –dedi.–</p>
				<p class="normal">Tsıbukin, kalkıp eve gitti. Biraz sonra elinde bir paketle döndü. Açtı paketi... Yepyeni rubleler vardı içinde. Birini aldı, dişinde denedi, siniye attı. Sonra bir tane daha attı...</p>
				<p class="normal">Aksinya’nın yüzüne bakarak, aklı almıyormuş gibi,</p>
				<p class="normal">— Gerçekten de sahte bu rubleler... –diye mırıldandı.– O paralar bunlar... Anisim’in getirdiği paralar.</p>
				<p class="normal">Tsıbukin, sesini alçalttı. Paketi Aksinya’nın eline tutuştururken ekledi:</p>
				<p class="normal">— Sen al bunları kızım, götürüp kuyuya at... Yok et! Gözünü dört aç, kimse bir şeyin farkına varmasın. Başımıza iş açılır sonra... Semaveri de kaldır, ışığı söndür.</p>
				<p class="normal">Samanlıkta diz dize oturan Lipa ile Praskovya ışıkların peş peşe nasıl söndüğünü gördüler. Yalnızca üst katta, Varvara’nın odasında mavi, kırmızı kandiller yanıyordu. Huzur, hoşnutluk günahsızlık vardı orada. Işıklardan belliydi. Praskovya, kızının varlıklı biriyle evlendiğine bir türlü alıştıramamıştı kendini. Buraya geldiğinde ürkek ürkek samanlığa sokuluyor, bağışlanmasını istiyormuş gibi gülümsüyordu. Çayla şeker yollarlardı ona samanlığa. Lipa da alışamamıştı buraya. Kocası gittikten sonra bir kez bile yatmamıştı yatağında. Bazı geceler mutfakta, bazı geceler samanlıkta uyuyor; her gün yerleri siliyor, çamaşır yıkıyordu. Bu eve gündelikçi gelmişti sanki. Öyle bir ruhsal durum içindeydi. Bu akşam da ayinden döndükten sonra, mutfakta aşçı kadınla çay içmiş, sonra samanlığa gidip kızaklarla duvarın arasında yere yatmışlardı. Karanlıktı burası, kayış kokuyordu. Evin önünde ışıklar söndü. Sonra sağırın dükkânı kapadığı, avluda orakçıların yatmaya hazırlanırken çıkardıkları sesler duyuldu. Uzaklarda, Küçük Hrıminlerin avlusunda armonika çalıyorlardı... Praskovya ile Lipa uykuya dalmak üzereydiler.</p>
				<p class="normal">Birisinin ayak sesiyle uyandıklarında ay pırıl pırıldı dışarıda. Samanlığın kapısında, kucağında bir yatakla Aksinya duruyordu.</p>
				<p class="normal">— Burası biraz serindir belki... –diye mırıldandı kendi kendine.</p>
				<p class="normal">İçeri girip hemen kapının dibine serdi yatağını, yattı. Ay ışığı vuruyordu ona.</p>
				<p class="normal">Uyuyamıyordu Aksinya. Sık sık soluyor, sıcaktan üstünde ne var ne yok, hemen hemen hepsini atmış, elini kolunu sallayarak serinlemeye çalışıyordu. Ayın büyülü ışığın altında hoş, mağrur bir görünümü vardı! Çok geçmeden gene bir ayak sesi duyuldu; baştan aşağıya beyazlar giyinmiş ihtiyar gözüktü kapıda.</p>
				<p class="normal">— Aksinya! –diye seslendi.– Orada mısın? </p>
				<p class="normal">Aksinya’nın soğuk sesi duyuldu:</p>
				<p class="normal">— Hı!</p>
				<p class="normal">— Paraları kuyuya atmanı söylemiştim. Attın mı?</p>
				<p class="normal">— Akıl kârı mı paraları kuyuya atmak? Orakçılara dağıt. </p>
				<p class="normal">İhtiyar korku, şaşkınlık içinde alçak sesle,</p>
				<p class="normal">— Aman Allahım! –dedi.– Felaket bir kadınsın sen... Aman Allahım!</p>
				<p class="normal">Ellerini birbirine vurarak çıktı samanlıktan. Uzaklaşırken bir şeyler mırıldanıyordu. Biraz sonra yattığı yerden doğrulup oturdu. Aksinya, derin bir göğüs geçirdi, yatağını yeniden kucaklayıp gitti.</p>
				<p class="normal">Lipa,</p>
				<p class="normal">— Niçin verdin beni buraya ana? –dedi.</p>
				<p class="normal">— Her kızın kocaya varması gerektir yavrum. Bizim elimizde bir şey yok ki.</p>
				<p class="normal">Ana kız derin bir umutsuzluğa kapılmak üzereydiler. Ama gökyüzünün yüksekliklerinden, sonsuz maviliğin içinden, yıldızların bulunduğu yerden biri bakıyor, Ukleyevo’da olup biteni görüyor, her şeyi gözetliyor gibi geldi onlara. Kötülükler ne denli büyük olursa olsun, gece güzel, huzur doluydu. Gerçek vardı, her zaman da var olacaktı yeryüzünde. Bir şey, ay ışığının geceyle kucaklaştığı gibi, gerçekle kucaklaşmayı bekliyordu yalnızca...</p>
				<p class="normal">Ana kız, içleri huzur dolu, birbirlerine sarılıp uykuya daldılar.</p>
				<p class="normal1">6</p>
				<p class="normal">Anisim’i kalpazanlıktan, sahte para kullanmaktan cezaevine attıkları haberi geleli çok oluyordu. Aylar geçmişti aradan, altı ay olmuştu. Sonra uzun kış geçti, ilkbahar geldi. Anisim’in cezaevinde yattığına evde de, köyde de herkes alışmıştı sonunda. Artık gece evin ya da dükkânın önünden geçerken anımsıyorlardı ancak Anisim’in cezaevinde yattığını, yargıç karşısına çıkmayı beklediğini. Bir de mezarlıktaki küçük kilisenin çanı çaldığı zamanlar.</p>
				<p class="normal">Avlunun üstüne bir gölge çökmüştü sanki. Ev kararmış, çatı paslanmış, dükkânın sac kaplı ağır kapısının yeşil boyası bozulmuş ya da sağırın dediği gibi, “kemikleşmişti”. İhtiyar Tsıbukin kendi bile kararmıştı sanki. Çoktan beri saçını sakalını kestirmiyordu. Birbirine karışmıştı saçı sakalı. Yaylısına sıçrayarak binmiyordu artık. Dilencilere, “Allah versin!” diye bağırmıyordu. Yaşama gücünü tümden yitirmişti. Her şeyinden belliydi bu. Hizmetçiler bile daha az korkuyorlardı ondan şimdi. Köy polis memuru da –eskiden olduğu gibi gerekeni gene almasına karşın– gelip dükkânda tutanak tutmuştu. Kaçak içki satmaktan üç kez kente mahkemeye çağırmışlardı ihtiyarı. Ama tanıkların gelmemesi yüzünden her keresinde başka bir güne erteliyorlardı duruşmayı. İhtiyara acı veriyordu bu.</p>
				<p class="normal">Sık sık gidip görüyordu oğlunu cezaevinde. Birilerini parayla tutuyor, bir yerlere dilekçeler veriyor, kiliselere tasvirler armağan ediyordu. Anisim’in yattığı cezaevinin yöneticisine, içinde mine üzerine “yetinmesini bilir ruh” yazılı gümüş bir bardak altlığı ile uzun saplı bir kaşık götürmüştü.</p>
				<p class="normal">Varvara sık sık,</p>
				<p class="normal">— Uğraşın biraz, gidip birilerine başvurun –diyordu.– Oh Tanrım, çok yazık... Beylerden birine yalvarsaydınız, büyüklere yazarlardı belki... Hiç değilse duruşma gününe kadar serbest bıraksalardı onu! Ne diye çektiriyorlar zavallıya boşuna?</p>
				<p class="normal">Varvara da kederliydi, ama şişmanlamıştı, yüzü daha bir beyazdı şimdi. Eskiden olduğu gibi odasında birkaç kandil yakıyor, evin içinde her şeyin temiz olmasına dikkat ediyor, konukları reçelle, elma pestiliyle ağırlıyordu. Sağır ile Aksinya dükkânda çalışıyorlardı. Yeni bir işe girişmişler, Butyokino’da bir tuğla ocağı açmışlardı. Aksinya yaylıya binip hemen her gün gidiyordu oraya. Yaylıyı kendi kullanıyordu gidip gelirken. Yolda tanıdıklarla karşılaştığında yeni boy atmış çavdar tarlasındaki bir yılan gibi boynunu uzatıyor, içtenlikle, esrarlı esrarlı gülümsüyordu. Lipa ise, büyük oruçtan önce doğan çocuğuyla oynuyordu hep. Çok zayıf, çelimsiz, ufacık bir çocuktu. Ağlaması, gözlerini açıp bakması tuhaftı. Onu da bir insan saymalarını, hatta Nikifor diye çağırmalarını yadırgıyordu köylüler. Beşiğine yatırıyordu onu Lipa. Kapıya gidip öne eğilerek,</p>
				<p class="normal">— Hoşça kalın Nikifor Anisimıç! –diyordu.</p>
				<p class="normal">Birden koşarak geliyordu yanına gene, öpüyordu onu. Sonra kapıya yürüyor, gene öne eğilerek selamlıyordu oğlunu:</p>
				<p class="normal">— Hoşça kalın Nikifor Anisimıç!</p>
				<p class="normal">Kırmızı bacaklarını havaya dikiyordu çocuk. Marangoz Yelizarov gibi kahkahalarıyla hıçkırıkları birbirine karışıyordu.</p>
				<p class="normal">Sonunda belli oldu duruşma günü. İhtiyar beş gün önceden gitti kente. Sonra, tanık olarak köyden birkaç kişinin daha duruşmaya çağrıldığı duyuldu. Mahkemeden çağrı kâğıdı alan yaşlı işçi de gitmişti.</p>
				<p class="normal">Perşembe günüydü duruşma. Oysa aradan cuma, cumartesi günleri geçmiş, pazar gelmiş, ihtiyar hâlâ dönmemişti kentten. Bir haber de alınamamıştı ondan. Salı günü akşamüzeri Varvara odasında, açık pencerenin önünde oturuyor, ihtiyarı bekliyordu. Yan odada Lipa oğluyla oynuyordu. Kucağında atıp tutuyordu onu. Coşmuştu,</p>
				<p class="normal">— Büyüyeceksin kocaman adam olacaksın, kocaman! –diyordu.– Yiğit bir köylü olacaksın. Gündelikçi gideceğiz seninle. Çalışacağız! Gündelikçi gideceğiz!</p>
				<p class="normal">Varvara’nın canını sıkmıştı onun bu sözleri.</p>
				<p class="normal">— Bak hele! –dedi.– Ne gündelikçiliğinden söz ediyorsun akılsız kadın? Tüccar olacak oğlun, tüccar...</p>
				<p class="normal">Lipa sesini alçalttı. Ama biraz sonra daldı gene. Şarkısını yüksek sesle sürdürdü:</p>
				<p class="normal">— Büyüyeceksin kocaman adam olacaksın, kocaman! Yiğit bir köylü olacaksın, kocaman! Yiğit bir köylü olacaksın. Gündelikçi gideceğiz seninle...</p>
				<p class="normal">— Eh! Kabak tadı verdin artık!</p>
				<p class="normal">Lipa, kucağında Nikifor ile odanın kapısında durup sordu:</p>
				<p class="normal">— Anacığım, niçin bu kadar çok seviyorum ben bu çocuğu? Niçin bu kadar çok acıyorum ona? –Sesi titriyordu. Gözleri dolu dolu olmuştu– Kimdir o? Nasıl bir insandır? Bir tüy kadar, bir çöp kadar hafif, ama gerçek bir insan gibi seviyorum onu. Gerçi bir şey gelmiyor elinden. Konuşamıyor da, ama küçücük gözleriyle söylemek istediği her şeyi anlıyorum.</p>
				<p class="normal">Varvara kulak kabarttı. İstasyona yaklaşan akşam treninin sesi duyuluyordu. İhtiyar çıkacak mıydı acaba bu trenden? Lipa’nın söylediklerini duymuyor, anlamıyordu da artık. Zamanın nasıl geçtiğini bilmiyordu. Tepeden tırnağa titriyordu yalnızca. Korkudan değil, meraktandı titremesi. Köylü dolu, üstü açık bir araba hızla, gürültüyle yaklaşıyordu. Mahkemeden dönen tanıklardı bunlar. Trenden inmişlerdi. Araba dükkânın önünden geçerken yaşlı işçi aşağı atladı, avluya yürüdü. Hizmetçiler avluda karşılamışlardı onu. Yüksek sesle bir şeyler soruyorlardı...</p>
				<p class="normal">Bağıra bağıra anlatıyordu yaşlı işçi:</p>
				<p class="normal">— Hakları da, malı mülkü de alındı elinden. Sibirya’ya sürüldü, küreğe...</p>
				<p class="normal">Bu arada dükkânın arka kapısından Aksinya çıktı. Gaz dolduruyordu içerde. Bir elinde şişe, ötekinde huni, dişlerinin arasında gümüş bir ruble vardı. Peltek peltek,</p>
				<p class="normal">— Babam nerede? –diye sordu.</p>
				<p class="normal">Yaşlı işçi karşılık verdi:</p>
				<p class="normal">— İstasyonda. “Hava kararınca geleceğim ben,” dedi.</p>
				<p class="normal">Anisim’in kürek cezasına çarpıldığı haberi evde duyulunca, aşçı kadın mutfakta ölü arkasından ağlıyormuş gibi sesli sesli –böylesinin yakışık alacağını düşünmüş olsa gerek– ağlamaya başlamıştı:</p>
				<p class="normal">— Kime bıraktın da gidiyorsun bizi Anisim Grigorıç, pırlanta yürekli yiğidim benim...</p>
				<p class="normal">Telaşlanan köpekler havlamaya başlamışlardı. Varvara pencereye koştu, üzüntüsünden ne dediğini bilmeden avazı çıktığınca bağırmaya başladı aşçı kadına:</p>
				<p class="normal">— Yeter Stepanida, kes artık! Perişan ediyorsun insanı! Sus Allah aşkına!</p>
				<p class="normal">Semaveri koymayı unutmuşlardı. Kimsenin bir şey düşündüğü yoktu. Yalnızca Lipa ne olup bittiğini anlayamıyor, çocuğu kucağında, dolaşıyordu ortalarda.</p>
				<p class="normal">İhtiyar istasyondan geldiğinde bir şey sormadılar ona. “Hoş geldin” diyenlere “Hoş bulduk” dedikten sonra, hiç konuşmadan dolaşmaya başladı evin içinde. Akşam yemeği de yemedi.</p>
				<p class="normal">Yalnız kaldıklarında Varvara,</p>
				<p class="normal">— Zavallı çocuk için sağa sola koşacak kimse yok... –diye başladı.– Beylere gidip yalvarın dedim size kaç kere, dinlemediniz... Bari bir dilekçe olsun...</p>
				<p class="normal">İhtiyar, kolunu salladı:</p>
				<p class="normal">— Elimden geleni yaptım! Anisim’in cezası okunduktan sonra, onu mahkemede savunan beye gittim. “Çok geç artık.” dedi. “Yapacak bir şey kalmadı.” Anisim kendi de aynı şeyi söyledi: “Çok geç artık...” Mahkemeden çıkınca, bir avukat varmış, gidip onu buldum, konuşup bir fiyata anlaştık. Kaparo verdim... Bir hafta sonra bekliyor beni. Bakalım Tanrı ne gösterecek.</p>
				<p class="normal">İhtiyar gene hiç konuşmadan dolaşmadan başladı evin içinde. Varvara’nın yanına döndüğünde;</p>
				<p class="normal">— Hastayım galiba –dedi.– Başımda bir ağırlık var sanki... Düşüncelerim karmakarışık.</p>
				<p class="normal">Konuştuklarını Lipa duymasın diye kapıyı kapatıp alçak sesle ekledi:</p>
				<p class="normal">— Bu paralarla benim başım da dertte. Hatırlıyor musun, düğünden önce Kutsal Foma gününde Anisim yeni yeni rubleler, elli kapiklikler gelmişti bana? O zaman bir paketi saklamış, ötekileri kendiminkilere karıştırmıştım... Tanrı toprağını bol eylesin, amcam Dmitri Flatıç mal almaya sık sık Moskova’ya, Kırım’a gider gelirdi. Bir karısı vardı amcamın. Kocası mal almaya gidince başkalarıyla düşer kalkardı. Altı çocukları olmuştu. Amcam bazen biraz çok içip de sarhoş olunca, gülerek şöyle derdi: “Çocukların hangilerinin benim olduğunu bilmiyorum vallahi! Hepsi birbirine karıştı!” Demek zayıf yaradılışlı bir insandı. Şimdi de ben paraların hangilerinin benim olduğunu bilmiyorum. Sahteleriyle sahicileri birbirine karıştı. Hepsi sahteymiş gibi geliyor bana.</p>
				<p class="normal">— Allah iyiliğinizi versin!</p>
				<p class="normal">— İstasyonda biletçiye üç ruble uzatırken, parayı sahte sanıyorum. Bir korku var içimde. Hasta olmalıyım.</p>
				<p class="normal">Varvara başını salladı.</p>
				<p class="normal">— Ne denir, hepimiz Tanrı’nın huzuruna çıkacağız... Oh... Bunu zamanında düşünmemiz gerekirdi Petroviç... Yarın ne olacak bilinmez. Bakarsın bir şey gelir başına, genç de sayılmazsın artık. Ölür gidersen, torununun yokluk çekmemesi için bir şeyler yapmalısın. Oh, Nikifor’u ezeceklerinden korkuyorum, ezecekler onu! Babası yok sayılır. Annesi de çok toy, aptal... Petroviç, sahi küçük bir yeri, sözgelimi Butyokino’yu da çocuğun üzerine yapsan çok iyi olacak galiba! Bak Petroviç, bunun üzerinde düşün biraz! –Varvara inandırmaya çalışıyordu kocasını– iyi bir çocuk zavallı. Acıyor insan ona! Yarın git dilekçe ver. Ne diye zaman geçiresin?</p>
				<p class="normal">Tsıbukin,</p>
				<p class="normal">— Torunumu unutmuştum... –dedi.– Önce sağlık gerek. İyi bir çocuk olduğunu söylüyorsun, öyle mi? Varsın büyüsün hele bir. O günleri görürüz inşallah!</p>
				<p class="normal">Kapıyı açtı, parmağını bükerek yanına çağırdı Lipa’yı. Lipa, kucağında çocukla yaklaştı. </p>
				<p class="normal">— Bir şeye ihtiyacın olursa, çekinmeden söyle Lipa’cığım –dedi Tsıbukin.– Ne istersen onu ye. Bir şeyi esirgemeyiz senden. Sağlığın yeter bize... –Haç çıkararak kutsadı çocuğu– Torunuma iyi bak. Oğlumu kaybettim, torunum kalsın bari.</p>
				<p class="normal">Gözyaşları yuvarlanıyordu yanaklarından. Hıçkırarak ağlamaya başladı. Uzaklaştı Lipa’nın yanından. Biraz sonra yattı, uykusuz geçen yedi geceden sonra derin bir uykuya daldı.</p>
				<p class="normal1">7</p>
				<p class="normal">Birkaç günlüğüne kente gidiyordu ihtiyar. Onun notere, vasiyetnamesini yazmaya gittiğini birisi yetiştirmişti Aksinya’ya. Hem Butyokino’yu, onun tuğla pişirdiği yeri de torunu Nikifor’a verecekti ihtiyar. Bunu Aksinya’ya sabah erken, ihtiyarla Varvara kapının önündeki akçaağacın altında çay içerken haber vermişlerdi ona. Aksinya dükkânın avlu kapısını da, sokak kapısını da kapadı. Ondaki anahtarların hepsini topladı, gelip ihtiyarın ayaklarının dibine fırlattı.</p>
				<p class="normal">— Bundan böyle hizmetçilik etmeyeceğim size! –diye bağırdı.–</p>
				<p class="normal">Birden hüngür hüngür ağlamaya başladı.</p>
				<p class="normal">— Demek gelininiz değil, hizmetçinizmişim bugüne kadar! Herkes alay ediyor benimle, “Baksanıza” diyorlar, “Tsıbukinler nasıl bir hizmetçi bulmuşlar kendilerine!” Yanınıza hizmetçi girmedim! Yoksul değilim ben. Yerim yurdum bellidir. Annem de var, babam da.</p>
				<p class="normal">Bir yandan da gözyaşlarını siliyordu. Öfkeden şaşı bakan, kin dolu, yaşlı gözlerini ihtiyara doğrultmuştu. Avazı çıktığınca bağırdığı için yüzü de, boynu da kıpkırmızı olmuş, gerilmişti.</p>
				<p class="normal">— Artık hizmetçilik etmeyeceğim size! –diye ekledi.– Canım çıktı! Çalışmaya, bütün gün dükkânda oturmaya, geceleri votka taşımaya gelince ben... Ama toprak vermeye gelince o kürek mahkûmunun karısıyla çıyan yavrusu, değil mi? O salak karı hanımefendi, ben onun yanında hizmetçiyim! Her şeyinizi o mahkûm karısına verin, gözü doysun! Ben evime gidiyorum! Yeni bir aptal bulun kendinize. Şeytan görsün hepinizin yüzünü!</p>
				<p class="normal">Çocuklarında ömründe bir kez bile bağırıp çağırmamıştı ihtiyar. Onları cezalandırmamıştı. Aileden birinin ona karşı kaba şeyler söyleyebileceğini, saygısızlık edebileceğini aklının ucundan geçirmemişti. Şimdi de çok korkmuş, koşarak eve gitmiş, dolabın arkasına sinmişti. Varvara ise öyle şaşırmıştı ki, yerinden kalkamıyor, yalnızca –bir arıdan korunmaya çalışıyormuş gibi– iki kolunu sallayıp duruyordu. Dehşet içinde,</p>
				<p class="normal">— Oh! Ne oluyoruz? –diye mırıldanıyordu.– Niçin bağırıyor bu kadın böyle? Oh... Dışarıdan duyacaklar! Sesini alçaltsa biraz... Oh, biraz daha alçak sesle!..</p>
				<p class="normal">Aksinya bağırmasını sürdürüyordu:</p>
				<p class="normal">— O kürek mahkûmunun karısına verdiniz Butyokino’yu. Bir şey istemiyorum artık! Allah hepinizin belasını versin! Hepiniz aynı malsınız! Ne işler çevirdiğinizi biliyorum. Göstereceğim size! Soymadığınız adam kalmadı. Genç, ihtiyar, zengin, fakir demiyor, dükkânınıza yolu düşen herkesi soyup soğana çeviriyorsunuz! Kaçak votka satan kim? Ya sahte paralar? Sandıklarınızı silmece sahte para doldurdunuz... Şimdi de gerekli değilim size öyle mi?</p>
				<p class="normal">Ardına kadar açık avlu kapısının önünde köylüler toplanmış, içeri bakıyordu.</p>
				<p class="normal">— Varsın duysun herkes! –diye bağırıyordu Aksinya.– Rezil edeceğim sizi! Yüzünüzün karasından insan içine çıkmayacaksınız! Ayaklarıma kapanacaksınız! –Sağıra seslendi.– Hey Stepan! Hemen çıkıp gidiyoruz bu evden! Annemin, babamın yanına gidiyoruz. Cezaevi kaçkınlarıyla bir çatı altında kalamam! Hazırlan!</p>
				<p class="normal">Avluya gerili ipte çamaşırlar asılıydı. Daha kurumamış kendi eteklerini, bluzlarını ipten çekip alıyor, sağırın kucağına atıyordu. Sonra öfkeden iyice deliye döndü. Çamaşırların çevresinde dolaşmaya başladı. Kendisinin olmayan çamaşırları da ipten, alıyor, yere atıp çiğniyordu.</p>
				<p class="normal">Varvara inler gibi,</p>
				<p class="normal">— Oh, durdurun onu çocuklar, durdurun! –diyordu.– Ne oldu ona böyle? Verin ona Butyokino’yu, Allah aşkına verin, verin!</p>
				<p class="normal">Kapıda toplanmış köylüler konuşuyorlardı kendi aralarında:</p>
				<p class="normal">— Vay canına be, kadına bak! Amma da sinirliymiş! Çıldırdı galiba!</p>
				<p class="normal">Aksinya mutfağa koştu. O gün çamaşır yıkanıyordu mutfakta. Lipa yalnız yıkıyordu. Aşçı kadın çamaşırları durulamaya dereye gitmişti. Tekneden de, ocağın yanındaki kazandan da buhar çıkıyordu. Mutfağın içinde dumandan göz gözü görmüyordu. Çok da sıcaktı. Daha yıkanmamış bir yığın çamaşır vardı yerde. Yığının yanındaki tahta sırada küçücük, kırmızı bacaklarını havaya dikmiş, Nikifor yatıyordu. Annesi, düşerse bir yanını incitmeyecek biçimde yatırmıştı onu. Aksinya mutfağa girdiğinde Lipa çamaşır yığınından onun gömleğini almış, tekneye atmış, elini masanın üstünde, içinde kaynar su olan kovaya uzatmıştı...</p>
				<p class="normal">Aksinya, Lipa’nın yüzüne nefretle bakarak çekip aldı gömleğini teknenin içinden.</p>
				<p class="normal">— Ver onu buraya! Benim çamaşırlarıma dokunacak adam değilsin sen! Bir mahkûm karısının yerini, kim olduğunu bilmelisin!</p>
				<p class="normal">Lipa korkuyla bakıyordu Aksinya’nın yüzüne, ne olup bittiğini anlamıyordu. Ama onun çocuğuna bir anlık bakışını yakalayınca o anda anladı her şeyi, donup kaldı...</p>
				<p class="normal">— Benim toprağımı aldın elimden, al sana öyleyse!</p>
				<p class="normal">Aksinya bunu söylerken kaynar su dolu kovayı kaptığı gibi Nikifor’un üstüne boşaltmıştı.</p>
				<p class="normal">Bunu, o güne kadar Ukleyevo’da işitilmemiş bir çığlık izledi. Ufak tefek, zayıf Lipa’nın öyle nasıl bağırabildiğini aklı almamıştı kimsenin. Bir anda derin bir sessizlik kaplamıştı avluyu. Aksinya, dudaklarında her zamanki içten gülümsemesi, bir şey söylemeden avludan geçip, eve yürüdü... Sağır, çamaşırlar kucağında, dolaşıp duruyordu avluda. Sonra sessizce, hiç acele etmeden onları asmaya başladı gene. Aşçı kadın dereden dönünceye dek, hiç kimse mutfağa giremedi. Orada ne olup bittiğine bakamadı. </p>
				<p class="normal1">8</p>
				<p class="normal">Nikifor’u bölge hastanesine götürdüler, akşamüzeri orada öldü. Lipa arabayla onu almaya gelmelerini beklemedi. Oğlunu bir battaniyeye sarıp eve doğru yola çıktı.</p>
				<p class="normal">Yeni yapılmıştı bu hastane. Pencereleri çok genişti. Yüksek bir tepenin üstündeydi. Batan güneşin ışınları düşüyordu üzerine. Yanıyormuş gibi kıpkızıldı camları. Tepenin dibinde küçük bir köy vardı. Lipa yamacı indi, köye varmadan küçük bir havuzun kenarına oturdu. Bir kadın atını sulamaya getirmişti havuza. Ama içmiyordu bu hayvan. Kadın canı sıkkın, alçak sesle,</p>
				<p class="normal">— Daha ne istiyorsun be yavrum? –diyordu.– Daha ne istiyorsun?</p>
				<p class="normal">Kıpkırmızı gömlekli bir çocuk suyun tam kenarında oturmuş, babasının çizmelerini temizliyordu. Köyde de, tepede de görünürlerde başka kimse yoktu.</p>
				<p class="normal">Lipa ata bakarak,</p>
				<p class="normal">— İçmiyor... –dedi.</p>
				<p class="normal">Kadınla, çizmeleri yıkayan çocuk gittiler. Yapayalnız kaldı Lipa havuzun başında. Güneş uykuya yatmaya hazırlanıyordu. Altın işlemeli, kıpkızıl örtüsünü çekiyordu üstüne yavaş yavaş. Kırmızı, leylak rengi, uzun uzun bulutlar onun huzur içinde, rahat uyuması için kaplamışlardı gökyüzünü. Uzaklarda bir yerlerde bir balabankuşu, ahıra kapatılmış bir inek gibi hüzünlü, derinden ötüyordu. Bu esrarlı kuşun sesini her ilkbahar duyarlardı. Ama onun nasıl bir kuş olduğunu, nerede yaşadığını kimse bilmezdi. Yukarıda, hastanenin bahçesinde de, havuz çevresindeki çalılıklarda da, köyün ötesinde de, tarlalarda da bülbüller ötüyordu durmadan. Gugukkuşu birisinin günlerini sayıyor, ama her keresinde şaşırıp yeniden başlıyordu. Havuzda kurbağalar öfkeli öfkeli, yırtınırcasına bağrışıyorlardı. Ne söyledikleri bile anlaşılıyordu: “Çok tuhafsın! Çok tuhafsın!” Her yanı büyük bir gürültü kaplamıştı. Sanki bütün bu hayvanlar, bu ilkbahar gecesinde hiç kimse uyumasın, herkes –öfkeli kurbağalar bile– bu gecenin her dakikasının hazzını içlerine sindire sindire tatsın diye, mahsus bağırıp çağırıyorlardı. Öyle ya, canlılar bir kez geliyorlardı dünyaya!</p>
				<p class="normal">Yarımay pırıl pırıldı gökyüzünde. Sürüyle yıldız vardı. Lipa havuzun başında ne kadar oturdu, bilmiyordu. Kalkıp yola koyulduğunda yamacın dibindeki küçük köyde herkes yatmış, bütün ışıklar sönmüştü. Önünde daha on iki versta yol olmalıydı. Ama gücü kalmamıştı Lipa’nın, bu yolu nasıl yürüyeceğini bilmiyordu. Yarımay bazen önünde, bazen sağında oluyordu. O gugukkuşu boğuk sesiyle durmadan ötüyor, kahkahayla gülerek kızdırmaya çalışıyordu sanki onu: “Hey, baksana, yolu kaybedeceksin!” Lipa çabuk çabuk yürüyordu. Başörtüsünü düşürmüştü... Gökyüzüne bakıyor, şu anda oğlunun ruhunun nerede olduğunu düşünüyordu. Onun arkasından mı geliyordu acaba, yoksa ta yukarılarda, yıldızların arasında mı dolaşıyordu? Annesini unutmuş muydu acaba? Oh, kendi şarkı söyleyemiyorken bu şarkılar arasında, kendi sevinemiyorken bir an dinmeyen bu sevinç çığlıklarının ortasında, yukarıdan ay –senin gibi yapayalnız olan; şimdi ilkbahar mı, kış mı, insanlar yaşıyorlar mı, ölüyorlar mı umursamayan ay– bakıyorken, gece tarlalar içinde bir başına yürümek ne ağır, ne zor bir şeymiş... İnsanın içinde acısı varken yanında birileri olsun istiyor. Şimdi ya annesi Praskovya, ya Kostıl, ya aşçı kadın ya da herhangi bir köylü olsaydı yanında!..</p>
				<p class="normal">Balabankuşu bağırıyordu: “Bu–u–u! Bu–u–u!”</p>
				<p class="normal">O anda bir insan sesi duydu Lipa:</p>
				<p class="normal">— Hayvanı koş, Vavila!</p>
				<p class="normal">İlerde, yolun tam kenarında bir ateş vardı. Alev çıkmıyordu artık ateşten, yalnızca korları parlıyordu gecenin karanlığında. Atların otladıkları duyuluyordu. Karanlıkta iki araba karaltısı –birinde bir fıçı, daha alçak olan ötekindeyse çuvallar vardı– ile iki insan karaltısı belirdi. Biri arabaya koşmak için atı getiriyor, öteki elleri arkasında, ateşin yanında kıpırdamadan duruyordu. Arabanın biraz ötesindeki köpek hırlamaya başladı. Atı götüren gölge durdu.</p>
				<p class="normal">— Yoldan biri geliyor sanki –dedi.</p>
				<p class="normal">Ateşin yanındaki, köpeğe bağırdı:</p>
				<p class="normal">— Kes sesini Şarik.</p>
				<p class="normal">Sesinden ihtiyar olduğu belliydi. Lipa durdu:</p>
				<p class="normal">— Tanrı’nın yardımı üzerinize olsun! –dedi. </p>
				<p class="normal">İhtiyar yaklaştı ona, neden sonra karşılık verdi:</p>
				<p class="normal">— Sağ olasın!</p>
				<p class="normal">— Köpeğiniz ısırmaz ya dedeciğim?</p>
				<p class="normal">— Yo, korkma, dokunmaz.</p>
				<p class="normal">Lipa bir an sustuktan sonra,</p>
				<p class="normal">— Hastanedeyim –dedi.– Oğlum öldü de orada. Şimdi eve götürüyorum onu.</p>
				<p class="normal">İhtiyarın hoşuna gitmemiş olsa gerekti bu. Çünkü birkaç adım geri çekilip çabuk çabuk konuşarak,</p>
				<p class="normal">— Üzülme yavrum –dedi.– Kader bu.</p>
				<p class="normal">Yol arkadaşına dönüp ekledi:</p>
				<p class="normal">— Dalga geçiyorsun delikanlı! Elini biraz çabuk tutsan iyi edeceksin!</p>
				<p class="normal">Delikanlı,</p>
				<p class="normal">— Senin boyunduruğu bulamıyorum –dedi.– Çok karanlık.</p>
				<p class="normal">— Haklısın Vavila!</p>
				<p class="normal">İhtiyar bir kor aldı ateşten, üfledi... Yalnızca onun gözleriyle burnunu aydınlattı tutuşan odun. Sonra boyunduruğu buldular. İhtiyar, elinde ateşle Lipa’nın yanına geldi. Yüzüne baktı. Bakışında acıma, şefkat vardı.</p>
				<p class="normal">— Annesin –dedi.– Her annenin içi yanar yavrusuna.</p>
				<p class="normal">Göğüs geçirdi ihtiyar. Başını salladı. Vavila bir şey attı ateşe. Ayaklarıyla söndürdü onu... Birden zifiri karanlık oldu. Karaltılar kayboldu. Deminki gibi yalnızca tarlalar, yıldızlarla dolu gökyüzü vardı şimdi. Birbirinin uyumasına engel olmak için kuşlar ötüşüyorlardı gene. Bir bıldırcın öncüsü, biraz önce yanan ateşin yerinde ötüyordu sanki.</p>
				<p class="normal">Ama aradan bir dakika geçmeden arabalar da, ihtiyar da, uzun boylu Vavila da göründüler gene. Yola çıkan arabaların tekerlekleri gıcırdadı. Lipa ihtiyara,</p>
				<p class="normal">— Din adamı mısınız? –diye sordu.</p>
				<p class="normal">— Hayır, Firsanovluyuz.</p>
				<p class="normal">— Demin yüzüme baktığında yüreğime bir hafiflik geldi. Delikanlı da sessiz bir çocuk. Din adamı olsanız gerek diye düşündüm de.</p>
				<p class="normal">— Gideceğin yer ırak mı?</p>
				<p class="normal">— Ukleyevo’ya gidiyorum?</p>
				<p class="normal">— Hadi bin, Kuzmenok’a kadar götürürüz seni. Orada yollarımız ayrılıyor. Sen doğru gideceksin, biz sola sapacağız.</p>
				<p class="normal">Vavila fıçı olan arabaya bindi. İhtiyarla Lipa ötekine bindiler. Vavila önde, ağır ağır gidiyorlardı.</p>
				<p class="normal">— Oğlum bütün gün acı çekti –dedi Lipa.– Küçücük gözleriyle yüzüme bakıyor, susuyor, bir şey söylemek istiyor, ama söyleyemiyordu. Tanrım! İçimin acısından ikide bir yere düşüyordum. Kalkıp karyolasının yanına gidiyordum. Gene düşüyordum. Söyler misin bana dedeciğim, çocuklar niçin acı çekerler ölürken? Büyük biri, bir köylü ya da bir kadın acı çekerse günahları affoluyor derler. Peki, hiç günahı olmayan bir çocuk niçin acı çekiyor? Niçin?</p>
				<p class="normal">— Tanrı bilir! –dedi ihtiyar.</p>
				<p class="normal">Yarım saat hiç konuşmadan gittiler. İhtiyar oldu ilk konuşan:</p>
				<p class="normal">— Kişioğlu bilemez her şeyi. Neyin niçin olduğunu bilmez. Kuşa dört değil de, iki kanat verilmiştir, çünkü iki kanatla da uçabilir. Kişioğluna ise evrenin sırlarının hepsini değil, yarısını ya da dörtte birini bilecek kadar akıl verilmiştir. Yaşaması için yetecek kadar şeyi bilmesine izin vardır. Biliyor da.</p>
				<p class="normal">— Yürümek daha iyi geliyordu bana dedeciğim. Yüreğim sallanıyor sanki arabayla giderken.</p>
				<p class="normal">— Bir şey olmaz. Otur.</p>
				<p class="normal">İhtiyar esnedi. Ağzının önünde haç çıkardı.</p>
				<p class="normal">— Bir şey olmaz –diye yineledi.– Senin bu acın daha başlangıç. Hayat uzun, daha çok iyi günlerin, olacak... –İki yanına bakarak ekledi– Geniştir Rusya’mız! Bir baştan beri başa bilirim Rusya’yı. Çok şey gördüm. İnan sözüme yavrum. İyi günlerin de, olacak kötü günlerin de. Yayan Sibirya’ya gittim ben. Amur’a da, Altaylar’a da gittim. Hatta yerleştim Sibirya’da. Çiftçilik yaptım orada. Sonra özledim anayurdumu. Köyüme döndüm. Rusya’ya yayan dönüyordum. Hiç unutmam, salla bir nehri geçiyorduk. Zayıf mı zayıftım. Pılı pırtı içindeydim. Ayağımda ayakkabı yoktu. Soğuktan gazel yaprağı gibi titriyordum. Arabalı bir bey vardı salda –öldüyse, Tanrı toprağını bol eylesin– acıyarak baktı yüzüme, baktı baktı da gözleri yaşardı. “Eh,” dedi, “ekmeğin kara, günlerin de kara senin...” Sözün kısası, kupkuru bir değnektim köye geldiğimde. Karım vardı. Ama Sibirya’da kalmıştı. Toprağa vermiştik onu orada. Böyle işte. Şimdi de ırgatlık ediyorum. Varsın olsun! Diyeceğim, sonra iyi günlerim de oldu, kötü günlerim de. Ölmek istemiyor canım, sevgili kızım, yirmi yıl daha yaşasam, isterim. Demek ki iyi günlerim daha çok oldu.</p>
				<p class="normal">İhtiyar gene iki yanına bakarak,</p>
				<p class="normal">— Ucu bucağı yoktur Rusya’mızın... –diye ekledi.</p>
				<p class="normal">Lipa,</p>
				<p class="normal">— Dedeciğim –dedi,– insan ölünce ruhu daha kaç gün dolaşır yeryüzünde?</p>
				<p class="normal">— Kim bilir? Vavila’ya soralım bunu. Bir zamanlar okula gidiyordu. Şimdi okulda her şeyi öğretiyorlar çocuklara. Vavila, hey!</p>
				<p class="normal">— Buyur!</p>
				<p class="normal">— Vavila, insan öldükten sonra ruhu kaç gün daha dolaşır yeryüzünde?</p>
				<p class="normal">Vavila atı durdurduktan sonra karşılık verdi:</p>
				<p class="normal">— Dokuz gün. Dayım Kirilla ölünce ruhu tam on üç gün kaldı evimizde.</p>
				<p class="normal">— Nerden biliyorsun?</p>
				<p class="normal">— On üç gün tıkırtılar oldu sobanın içinde. </p>
				<p class="normal">İhtiyar,</p>
				<p class="normal">— Pekâlâ –dedi.– Hadi yürü.</p>
				<p class="normal">Delikanlının söylediğine inanmadığı belliydi.</p>
				<p class="normal">Kuzmenok’a yaklaştıklarında arabalar şoseye saptılar, Lipa köye doğru yürüdü. Ortalık ağarmak üzereydi. Lipa çukura inerken Ukleyevo’nun evleri de, kilisesi de köyün üzerine çökmüş sisten görünmüyorlardı. Soğuktu hava. Lipa’nın kulaklarında hep o gugukkuşunun sesi çınlıyordu.</p>
				<p class="normal">Lipa evin sokağına geldiğinde sığırları dışarı çıkarmamışlardı daha. Herkes uyuyordu. Taşlığın merdivenine oturdu. Beklemeye başladı. Evden ilk çıkan ihtiyar oldu. Bir anda, ilk bakışta anlamıştı durumu. Uzun süre bir şey söyleyemedi. Dudakları emdi durdu yalnızca. Sonunda,</p>
				<p class="normal">— Eh Lipa –diye mırıldandı,– bakamadım torunuma...</p>
				<p class="normal">Varvara’yı uyandırdılar. Ellerini birbirine vurdu Varvara, hıçkıra hıçkıra ağlamaya başladı. Hemen hazırlamaya koyuldu çocuğu.</p>
				<p class="normal">— Güzel bir çocuktu... –diyordu.– Of, of... Bir oğlun vardı, onu da kollayamadın, salak kadın...</p>
				<p class="normal">Sabah akşam ölü duası okuttular. Ertesi gün toprağa verdiler Nikifor’u. Ölü yemeğinde konuklar da, kiliseden gelenler de, ağızlarına çoktan beri bir şey koymamış gibi iştahla yediler. Lipa sofraya hizmet ediyordu. Bir ara papaz, ucunda bir mantarla çatalını havaya kaldırarak avutmaya çalıştı onu:</p>
				<p class="normal">— Yavrunuz için üzülmeyiniz. O yaşta ölenler tanrısal huzura erişirler.</p>
				<p class="normal">Nikifor’unun artık var olmadığını Lipa herkes dağıldıktan sonra gereği gibi anlayabildi ancak. Hüngür hüngür ağlamaya başladı. Doya doya hıçkırmak için hangi odaya gideceğini bilemiyordu. Oğlunun ölümünden sonra bu evde ona artık yer olmadığını, burada fazla olduğunu hissediyordu çünkü. Başkaları da hissediyorlardı bunu.</p>
				<p class="normal">Birden kapıda beliren Aksinya,</p>
				<p class="normal">— Ne zırlayıp duruyorsun be? –diye bağırdı.– Kes sesini!</p>
				<p class="normal">Cenaze töreni nedeniyle yabanlıklarını giyinmişti Aksinya, pudralanmıştı.</p>
				<p class="normal">Lipa susmak istedi, ama susamadı. Daha yüksek sesle ağlamaya başladı.</p>
				<p class="normal">Aksinya ayağını büyük bir öfkeyle yere vurarak,</p>
				<p class="normal">— Dediğimi duymadın mı? –diye bağırdı.– Kime söylüyorum? Defol git bu evden. Bir daha da adımını atma buraya. Kürek mahkûmu karısı! Defol!</p>
				<p class="normal">İhtiyar telaşlandı.</p>
				<p class="normal">— Eh, eh!.. Kızma Aksinya’cığım, kızma anacığım... Görüyorsun, ağlıyor... Çocuğu öldü...</p>
				<p class="normal">Aksinya öfkeli bir alayla,</p>
				<p class="normal">— Görüyorum... –dedi.– Hadi bu geceyi geçirsin burada, ama yarın defolup gidecek! Evet, görüyorum!..</p>
				<p class="normal">Alaylı alaylı, </p>
				<p class="normal">— Görüyorum –diye yineledikten sonra bir kahkaha attı. Dükkâna yürüdü.</p>
				<p class="normal">Ertesi sabah erkenden kalktı Lipa. Torguyevo’ya, annesinin yanına gitti.</p>
				<p class="normal1">9</p>
				<p class="normal">Şimdi dükkânın damı da, kapısı da boyalı. Yeni gibi parlıyorlar. Evin pencerelerinde, eskiden olduğu gibi, insana neşe veren ıtır çiçekleri var gene. Tsıbukinlerin evinde üç yıl önce olanlar hemen hemen unutulmuştur.</p>
				<p class="normal">O zaman olduğu gibi, görünüşte ihtiyar Grigori Petroviç’tir gene patron. Ama gerçekte her şey Aksinya’nın eline geçmiştir. Satılacakları o satıyor, alınacakları o alıyor, ona sormadan hiçbir şey yapılamıyor. Tuğla ocağı güzel iş yapıyor. Demiryolu yapımına tuğla gerektiği için bini yirmi dört rubleye kadar alıcı buluyor. Köylü kadınlar, kızlar tuğla taşıyorlar istasyona. Vagonları yüklüyorlar. Günde yirmi beş kapik kazanıyorlar.</p>
				<p class="normal">Aksinya, Küçük Hrıminlerin atölyesine ortak oldu. Atölyenin adı şöyle şimdi: “Küçük Hrıminler ve Ortakları.” İstasyonunun yanında bir meyhane açtılar. Pahalısından armonikayı atölyede değil, bu meyhanede çalıyorlar şimdi. Birtakım şeyler alıp satan posta müdürü de, istasyon şefi de sık sık geliyorlar bu meyhaneye. Küçük Hrıminler sağır Stepan’a altın bir saat armağan ettiler. Sağır her fırsatta cebinden çıkarıp kulağına götürüyor saatini.</p>
				<p class="normal">Köyde, Aksinya’nın çok güçlendiğini söylüyorlar. Gerçekten, sabahları –yüzünde o içten gülümsemesi, güzel mi güzel, mutlu mu mutlu– tuğla ocağına giderken de, orada adamlarına gerekli emirleri verirken de hissediliyor çok güçlü olduğu. Evde de, köyde de, ocakta da herkes korkuyor ondan. Postaneye geldiğinde posta müdürü fırlıyor yerinden,</p>
				<p class="normal">— Buyurun Kseniya Abramovna, oturun lütfen –diyor.</p>
				<p class="normal">Uzun konçlu çizmeleri pırıl pırıl cilalı, redingotu ince kumaştan, züppe, ama genç sayılamayacak bir toprak sahibi ona bir at satarken, Aksinya’nın konuşmasına kendini öyle kaptırmıştı ki, onun söylediği paraya bırakmıştı atı. Adam avucunda uzun uzun tutmuştu Aksinya’nın elini. Onun neşeli, çapkın bakışlı, içtenlik okunan gözlerinin içine bakarak,</p>
				<p class="normal">— Sizin gibi bir kadın için her şeyi yapmaya hazırım Kseniya Abramovna –demişti.– Yalnız şunu söyleyin bana: Ne zaman baş başa kalabiliriz seninle?</p>
				<p class="normal">— İstediğiniz zaman!</p>
				<p class="normal">Bu olaydan sonra yaşlı züppe hemen her gün bira içmeye geliyor dükkâna. Oysa zehir gibi, korkunç bir biradır. Toprak sahibi başını iki yana sallıyor, ama içiyor gene de.</p>
				<p class="normal">İhtiyar Tsıbukin işlere karışmıyor artık. Paraya elini sürmüyor. Çünkü sahici parayla sahte parayı ayıramıyor birbirinden. Ama bu zayıflığından hiç kimseye söz etmiyor. Susuyor. Çok da unutkan oldu son zamanlarda. Yemek önüne koyulmazsa, kendi akıl edip de istemiyor. Onsuz yemeğe alıştılar artık. Varvara sık sık şöyle diyor:</p>
				<p class="normal">— Bizimki dün akşam da aç yattı.</p>
				<p class="normal">Hem oldukça ilgisiz söylüyor bunu. Alıştı çünkü. Nedense yaz kış hep aynı kürklü paltosuyla dolaşıyor Tsıbukin. Yalnız, çok sıcak günlerde dışarı çıkmıyor, evde oturuyor. Genellikle, paltosunu giyip yakasını kaldırdıktan, önünü güzelce kapadıktan sonra köyün içinde, istasyona giden yolda dolaşıyor ya da kilisenin kapısının yanındaki sırada sabahtan akşama dek oturuyor. Hiç kalkmıyor oradan. Önünden geçenler selam veriyorlar ona. Ama o –eskiden olduğu gibi, köylüleri sevmediği için– almıyor selamlarını. Ona bir şey sorduklarında tam anlamıyla akıllıca, kibar, ama kısa yanıtlar veriyor.</p>
				<p class="normal">Köyde dolaşan söylentilere bakılırsa, gelini evden kovmuş onu. Yemek vermiyormuş ona. Sadakayla doyuruyormuş karnını zavallı... Bazıları seviniyorlar buna, bazıları acıyor.</p>
				<p class="normal">Varvara daha da şişmanladı. Beyazlaştı. Eskiden olduğu gibi iyilik ediyor gene düşkünlere. Aksinya da engel olmuyor ona. Şimdi evde reçel öylesine çok oluyor ki, yeni çilek mevsimine kadar bitmiyor. Şekerleniyor, bu kadar reçeli ne yapacağını bilemediği için ağlamaklı oluyor Varvara.</p>
				<p class="normal">Anisim’i yavaş yavaş unutuyorlar. Bir kez gene o güzel el yazısıyla, dilekçe gibi, büyük boy dosya kâğıdına şiir biçiminde yazılmış bir mektup geldi ondan. Arkadaşı Samorodov da onunla birlikte Sibirya’ya sürülmüştü besbelli. Şiirin altına güç okunur, karışık bir el yazısıyla bir satır eklenmişti: “Çok hastayım, durumum ağır, Allah aşkına yardım edin bana.”</p>
				<p class="normal">Bir gün –güneşli bir ilkbahar gününün akşamüzeriydi– ihtiyar Tsıbukin kilisenin kapısında, paltosunun yakasını kaldırmış, kasketini burnuna kadar çekmiş, oturuyordu. Uzun tahta sıranın öteki ucunda bölge marangozu Yelizarov ile okul bekçisi yetmişlik, dişsiz Yakov oturuyorlardı. Kostıl ile bekçi konuşuyorlardı aralarında. Yakov sinirli,</p>
				<p class="normal">— Çocuklar yaşlıları yedirip içirmek zorundadırlar... –diyordu.– Anneyi babayı saymalıdır insan. Gelin denen o şirret karı ise, kendi evinden dışarı attı kayınbabasını. Adamcağızın yiyeceği yok, içeceği yok... Nereye gitsin zavallı? Bu üç gündür ağzına bir şey koymadı.</p>
				<p class="normal">Kostıl şaşırmıştı.</p>
				<p class="normal">— Üç gün ha!</p>
				<p class="normal">— Böyle oturuyor, düşünüp duruyor işte. Aslında kabahat onda. Ne diye çıkarmıyor sesini? Mahkemeye verse, gözünün yaşına bakmazlar o karının.</p>
				<p class="normal">Kostıl bekçinin dediği duymamıştı.</p>
				<p class="normal">— Kimin gözünün yaşına bakmazlar –diye sordu.</p>
				<p class="normal">— Ne dedin?</p>
				<p class="normal">— Kötü kadın değildir gelini, çalışkandır. Bu iş de onsuz... Yani günahsız olmaz...</p>
				<p class="normal">Yakov sinirli sinirli sürdürdü konuşmayı:</p>
				<p class="normal">— Kendi evinden çıkarıp attı adamcağızı. Ev seninse, kov be kadın. Ne insanlar var şu dünyada! Allah kahretsin!</p>
				<p class="normal">Tsıbukin kulak kabartıyor, öyle oturuyordu. Kostıl gülerek,</p>
				<p class="normal">— Ha kendi evinmiş, ha başkasının –dedi,– yeter ki, sıcak bir yuvan olsun, karılar dırdır etmesin... Gençliğimde benim Nastasya’nın öldüğüne çok üzülüyordum. Ağzı var dili yok bir kadındı. Tek şey söylerdi her zaman: “Bir ev al kendine Makarıç! Bir ev al kendine Makarıç! Bir at al kendine Makarıç!” Ölüm döşeğinde de aynı şeyi söylüyordu: “Yayan gidip gelmekten kurtulmak için kendine bir yaylı al Makarıç!” Bense yalnızca çörek alırdım ona, başka bir şey almazdım.</p>
				<p class="normal">Yakov, Kostıl’ı dinlemeden sürdürüyordu konuşmasını:</p>
				<p class="normal">— Kocası olacak o sağır da aptalın teki. Aptal bile olamaz. Kaz, kaz. Neye aklı erer bir kazın? Sopayı indir kafasına, farkına bile varmaz...</p>
				<p class="normal">Kostıl, geceleri kaldığı atölyeye gitmek için kalktı. Yakov da kalktı, konuşa konuşa yürüdüler. Onlar elli adım kadar uzaklaşınca ihtiyar Tsıbukin de kalktı. Kaygan buz üzerinde yürüyormuş gibi kararsız adımlarla yürüdü arkalarından. </p>
				<p class="normal">Akşam ağır ağır çöküyordu köyün üstüne. Güneş, yamaçta aşağıdan yukarı bir yılan gibi kıvrıla kıvrıla çıkan yola vuruyordu ancak. Yaşlı kadınlar ormandan dönüyorlardı. Çocuklar da yanlarındaydı. Sepetleri mantar doluydu. Götürdükleri tuğlaları vagonlara yüklemiş köylü kadınlar, kızlar topluca dönüyorlardı istasyondan. Yüzleri gözleri kırmızı tuğla tozu içindeydi. Şarkı söylüyorlardı. En önde Lipa yürüyordu. Tanrı’ya şükür, günün bittiğine, artık dinlenebileceğine seviniyormuş gibi, gökyüzüne bakarak ince sesiyle katılıyordu şarkıya. Annesi gündelikçi Praskovya da kalabalığın arasındaydı. Kolunda bohçası, her zamanki gibi sık sık soluyarak yürüyordu.</p>
				<p class="normal">Kostıl’ı görünce,</p>
				<p class="normal">— Merhaba Makarıç –dedi Lipa. Merhaba amcacığım!</p>
				<p class="normal">Kostıl sevinmişti Lipa’yı gördüğüne.</p>
				<p class="normal">— Merhaba Lipa’cığım! –diye karşılık verdi.– Hey hatunlar, güzel kızlar, sevin bu zengin marangozu! Ho–ho! Çocuklarım, yavrularım benim! –Hıçkırdı Kostıl– Gözümün nuru bebeklerim!</p>
				<p class="normal">Kostıl ile Yakov yürüyüp gittiler. Gene konuşa konuşa yürüyorlardı. Kadınlar onlardan sonra ihtiyar Tsıbukin ile karşılaştılar. Bir anda hepsi birden sustu. Lipa ile Praskovya biraz geride kaldılar. İhtiyar tam onların yanından geçerken Lipa saygıyla öne eğilerek selam verdi:</p>
				<p class="normal">— Merhabalar Grigori Petroviç!</p>
				<p class="normal">Annesi de öne eğilerek selam verdi. İhtiyar durdu, bir şey söylemeden ana kızın yüzüne baktı bir süre. Dudakları titriyordu, gözleri dolu doluydu. Lipa annesinin bohçasından bir parça peynirli börek alıp verdi ona. İhtiyar aldı böreği, ağzına götürdü.</p>
				<p class="normal">Güneş iyice batmıştı şimdi. Yamacın tepesine de vurmuyordu artık. Alacakaranlık çökmüş, serin çıkmıştı. Lipa ile Praskovya yürüdüler, sonra uzun uzun haç çıkardılar. </p>
				<p class="sagnormal">1900</p>
				<div class="clrb"/>
				</body>
</html>