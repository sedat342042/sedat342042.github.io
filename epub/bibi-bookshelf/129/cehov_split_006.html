<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4">Çavuş Prişibeyev</h1>
				<p class="normal">— Çavuş Prişibeyev! Eylülün üçünde Bölge Polisi Jigin’e, Muhtar Alyapov’a, Bekçi Yefimov’a, Bilirkişi İvanov’la Gavrilov’a, bunlardan başka altı köylüye daha söz ve hareketle hakaret ettiğiniz söyleniyor. Üstelik, adlarını söylediğim polise, muhtara, bekçiye görevleri başında hakaret etmişsiniz. Suçunuzu kabul ediyor musunuz?</p>
				<p class="normal">Buruşuk yüzlü, sakalı uzamış çavuş, avuç içlerini pantolon dikişlerine yapıştırıyor, komut verir gibi sözcükleri tane tane söyleyerek cevap veriyor:</p>
				<p class="normal">— Ekselans, Sayın Yargıç! Yasalar mahkemede olayların olduğu gibi anlatılmasını buyurur. Ne ben, ne de onlar suçluyuz aslında. Her şey, Tanrı toprağını bol eylesin, o ölünün yüzünden oldu. O gün, yani eylülün üçünde karım Anfisa ile yolumuza gidiyorduk. Birden baktım, derenin kenarında bir kalabalık. “Ne hakla toplanmışlar orada?” diye sordum kendi kendime. “Niyetleri ne?” Halk sürüyle gezer diye bir yasa var mıdır ki? “Dağılın!” diye bağırdım. Evlerine dağılmaları için dil döktüm. Bekçiye kalabalığı dağıtmasını söyledim...</p>
				<p class="normal">— Durun, ne polissiniz, ne de muhtar, halkı dağıtmak göreviniz midir sizin?</p>
				<p class="normal">Salonda bağıranlar oluyor:</p>
				<p class="normal">— Değil! Değil! Soluk aldırmıyor bize efendimiz! On beş yıldır çektirmediği kalmadı bize! Köye geldi geleli gün yüzü gördüğümüz yok. Alıp başımızı gitsek yeridir! Canımıza tak dedi artık! </p>
				<p class="normal">Tanık muhtar,</p>
				<p class="normal">— Doğru söylüyorlar efendim! –diyor.– Bütün köy yaka silkiyor ondan. Köylüyü canından bezdirdi! Ayinde miyiz, düğün mü var bir evde ya da başka bir toplantı mı oldu, her yerde o çıkar karşımıza, bağırıp çağırır, sözüm ona düzeni sağlar! Çocukların kulaklarını çeker, kötü bir şey olmasın diye, tıpkı huysuz kaynanalar gibi kadınlarımızı kollar... Geçenlerde de evleri dolaşıyor, “Şarkı söylemeyin, ateş yakmayın” diye buyuruyordu. “Şarkı söylenecek diye bir yasa yok”muş.</p>
				<p class="normal">— Durun –diyor yargıç,– sonra anlatırsınız gerisini. Şimdi Prişibeyev devam etsin. Devam et Prişibeyev!</p>
				<p class="normal">— Baş üstüne –diye hırlıyor çavuş.– Halkı dağıtmanın benim görevim olmadığını buyurdunuz efendim... Pekâlâ... Ya düzensizlik varsa ne olacak? Halkın gemi azıya almasına göz yummak olur mu? Halkın kendi bildiğini okuması var mıdır yasada? Ben razı olamam böyle şeylere, efendim. Benden başka kim dağıtacak onları, haklarından gelecek? Köyde yasaları bilen yok, Sayın Yargıcım. Denilebilir ki, basit halka nasıl davranılması gerektiğini bir ben bilirim. Doğrusunu söylemek gerekirse, Sayın Yargıcım, bilmediğim yoktur benim. Köylü değilim ben; çavuşum, emekli levazım çavuşu. Varşova’da karargâhta çalıştım. Ondan sonra, bildiğiniz gibi, sicilim çok temiz olduğu için itfaiyede görev verdiler bana, ama sağlık durumumun zayıf olması nedeniyle ayrıldım itfaiyeden, efendim. Erkek ortaokulunda iki yıl kapıcılık ettim. Neyin nasıl olacağını bilirim. Ama köylü kara cahildir, aklı hiçbir şeye ermez, beni dinlemek zorundadır, kendisi için iyi olur bu. Sözgelimi, karşınıza çıkmama neden olan olayı alalım... Kalabalığı dağıttıktan sonra baktım, derenin kenarında, kumun üzerinde boğulmuş bir adam yatıyor. Ne demeye yatıyor burada bu? Polise bakın hele, ağzını açmış, seyrediyor. “Niçin üstlerine bildirmedin durumu?” diye sordum. Kendi kendine boğulmuş olabilir, belki de bir cinayete kurban gitmiştir, birisi öldürmüş olabilir onu... Ama umurumda değil Polis Jigin’in, piposunu tüttürüyor ha bire. “Nerden çıktı bu adam?” dedi. “Biz bilmiyor muyuz ne yapmamız gerektiğini?” Öyle kazık gibi durduğuna göre bilmiyorsun demektir, salak. “Daha dünden bildirdim durumu bölge karakoluna.” “Niçin bölge karakolunaymış?” diye sordum. “Yasaların hangi maddesine dayanarak?” Bir kişi boğulduğunda ya da kendini astığında bölge karakolu ne karışır buna? “Savcının işidir bu,” dedim. “Bir an önce bay savcıya, yargıçlara haber vermelisiniz.” Herif yüzüme bakıp sırıtıyordu. Köylüler de. Hepsi gülüyordu sayın Yargıcım. Yemin ederim, doğru söylüyorum. Şu bile, karşınızda gördüğünüz şu Jigin bile gülüyordu. “Ne diye sırıtıp duruyorsun?” dedim. “Yargıç böyle işlere karışmaz.” dedi. Tepemi attırdı bu söz.</p>
				<p class="normal">Çavuş, bölge polisine dönüyor.</p>
				<p class="normal">— Böyle söylemedin mi?</p>
				<p class="normal">— Söyledim.</p>
				<p class="normal">— Duydunuz işte, inkâr etmiyor. Orada olan herkes de duymuştu zaten... Cinler tepeme çıktı o anda. Sinirden zangır zangır titriyordum. “Bir daha söyle bakayım,” dedim, “söyle bakayım!” Aynı şeyi bir kere daha söylemez mi! Karşısına dikildim. “Sayın yargıç için böyle nasıl konuşabilirsin?” dedim. “Devlet otoritesine karşısın demek? Öyle mi? Bu sözlerin yüzünden sayın yargıcın, isterse, seni ‘kötü niyetli’ diyerek il jandarma karakoluna postalayabileceğini biliyor musun? Bu ‘kötü niyetli’ lafının seni nerelere sürükleyeceğinden haberin var mı?” Muhtar: “Yargıç yetkilerini hiçbir türlü aşamaz,” dedi, “ancak küçük olaylara karışır o”. Tam böyle söyledi işte, herkes de duydu böyle söylediğini... “Ne cesaretle devlet otoritesini küçük düşürüyorsun?” dedim. “Şakaya gelmem ben,” dedim, “sonra kötü olur sonu...” Varşova’da görevdeyken de, erkek ortaokulunda kapıcıyken de kötü bir konuşma çalınsa kulağıma, bir jandarma görebilir miyim diye, hemen sokağa bakardım. “Gel buraya aslanım”... Ona her şeyi olduğu gibi anlatırdım. Ama burada kime anlatırsın derdini?... İçim içimi yiyor. Canım öyle sıkıldı ki bu olaya, bilemezsiniz efendim. Halkımız iyice şımardı artık, ne yaptığının farkında değil. Sizin için bir daha böyle kötü söz kullanmasın diye bir tane yapıştırdım... ama hızlı değil, şöyle hafifçe... Polis muhtardan yana çıktı. Ona da tabii... Gerisi geldi... Sinirlendim, Sayın Yargıcım, zaten sinirlenmeyince olmuyor böyle şeyler. Akılsızı dövmezsen, günahı senindir derler. Gerekirse... düzensizlik olursa işe yarıyor dayak...</p>
				<p class="normal">— Durun! Düzensizlikten sorumlu olan kimseler vardır. Bölge polisinin, muhtarın, bekçinin görevidir bu...</p>
				<p class="normal">— Bölge polisi ha denilen yerde bulunamaz ki; hem benim kadar da anlamıyor bu işlerden...</p>
				<p class="normal">— Ama bunun sizin göreviniz olmadığını da bilmelisiniz?</p>
				<p class="normal">— Efendim? Benim görevim değil mi? Çok tuhaf... İpini koparan koparana, benim görevim değilmiş!.. Alkışlasaydım mı onları diyorsunuz? Şarkı söylemelerine izin vermediğim için yakınıyorlar size... Şarkının iyi yanı var mıdır? Çalışacağına oturup şarkı söylüyorlar... Son zamanlarda bir de akşamları ateş yakıp başında oturma modası çıktı. Yatma zamanı gelip geçiyor, efendiler hâlâ ateşin başında oturmuş gevezelik ediyor, gülüşüyorlar. Hepsi yazılı bende.</p>
				<p class="normal">— Ne yazılı?</p>
				<p class="normal">— Ateş başında oturanlar.</p>
				<p class="normal">Prişibeyev cebinden buruşuk bir kâğıt çıkarıyor, gözlüklerini takıp okumaya başlıyor:</p>
				<p class="normal">— “Ateş başında oturan köylülerin listesidir: İvan Prohorov, Savra Mikiforov, Pyotr Pyortov... Asker karısı dul Şusturova’nın, Semyon Kislov’la yasadışı ilişkisi var. İgnat Sverçok büyücülük yapıyor. Karısı da cadıdır, geceleri komşu evlerin ahırlarına girip inekleri sağıyor.”</p>
				<p class="normal">Yargıç,</p>
				<p class="normal">— Yeter! –diyor.</p>
				<p class="normal">Tanıkları dinlemeye başlıyor. Çavuş, gözlüğünü alnına kaldırıp, ondan yana olmadığı besbelli olan yargıca şaşkın şaşkın bakıyor. Gözleri parlamaya başlıyor, burnu kıpkırmızı kesiliyor. Bir yargıca, bir tanıklara bakıyor; yargıcın niçin böylesine sinirli olduğunu, niçin salonda bazen homurdanmalar, bazen gülüşmeler duyulduğunu bir türlü anlayamıyor. Karara da ermiyor aklı: “Bir ay hapis!”</p>
				<p class="normal">Şaşkınlık içinde kollarını iki yana açarak,</p>
				<p class="normal">— Niçin? –diyor.– Hangi yasaya göre?</p>
				<p class="normal">Dünyanın değiştiğinden, yaşanılmaz bir durum aldığından kuşkusu kalmamıştır artık. Kötü kötü düşüncelere dalıyor, tasalanıyor. Ama dışarı çıkıp, kapının önünde toplanmış, aralarında konuşan köylüleri görünce, bırakamadığı bir alışkanlıkla, ellerin pantolon çizgine yapıştırıyor, kısık, öfkeli bir sesle,</p>
				<p class="normal">— Hey! –diye bağırıyor,– dağılın! Toplanmayın! Herkes evine!</p>
				<p class="sagnormal">1885</p>
				<div class="clrb"/>
				</body>
</html>