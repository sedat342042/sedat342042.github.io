<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_17">Köylü Kadınlar</h1>
				<p class="normal">Raybuje köyünde tam kilisenin karşısında temeli taştan, damı teneke kaplı iki katlı bir ev vardır. Alt katta, takma adı Düdya olan ev sahibi Filip İvanoviç Kaşin ailesiyle birlikte oturur; yazın çok sıcak, kışın da çok soğuk olan üst kattaysa, köyden geçen memurlar, tüccarlar, toprak sahipleri kalır. Tarlalarını kiraya verir Düdya, şosede bir de meyhanesi vardır. Hem katran ticareti yapar, hem bal, hem büyükbaş hayvan, hem yaşmaklık bez. Kentteki bankada parası şimdiden sekiz bini bulmuştur.</p>
				<p class="normal">Büyük oğlu Fyodor bir atölyede ustabaşıdır, –köylülerin deyimiyle– insan elinin ulaşamayacağı kadar yükseklere çıkmıştır. Fyodor’un çirkin, hastalıklı karısı Sofiya kaynatasının yanında kalır; durmadan ağlar, doktora görünmek için her pazar arabayla hastaneye gider. Düdya’nın küçük oğlu kambur Alyoşka babasının yanındadır. Yoksul bir aileden aldıkları Varvara’yla yeni evermişlerdir onu. Genç, güzel, sağlıklı, aynı zamanda da süsüne düşkün bir kadındır Varvara. Üst katta kalan memurlar, tüccarlar semaveri onun getirmesini, yataklarını ille de onun sermesini isterler.</p>
				<p class="normal">Bir haziran akşamı üstü açık, sıradan bir araba girdi Düdya’nın avlusuna. Güneş batmak üzereydi. Bir saman kokusu, sıcak bir gübre, sağılan süt kokusu doldurmuştu havayı. Üç kişi vardı arabada: Giysisi kaba keten bezinden, otuz yaşlarında bir adam; hemen onun yanında uzun, siyah ceketinin kemik düğmeleri büyük büyük, yedi sekiz yaşlarında bir çocuk; bir de –sürücü– kırmızı gömlekli bir delikanlı.</p>
				<p class="normal">Atları çözdü delikanlı, terlerini kurutmak için dolaştırmaya sokağa çıkardı onları; adam ise elini yüzünü yıkadı, kiliseden yana dönüp akşam duasını etti, arabanın dibine yaygısını yaydı; sonra çocukla birlikte oturup akşam yemeğini yemeye koyuldu. Hiç acele etmeden, ağırbaşlı, yiyordu yemeğini. Evinde uzun yıllardan beri yolcu ağırlayan Düdya, davranışlarından onun çalışkan, ağırbaşlı, kendini bilen bir adam olduğunu anlamıştı. </p>
				<p class="normal">Küçük taşlıkta oturuyor, konuğun konuşmaya başlamasını bekliyordu. Yalnız yelek vardı üzerinde, başı açıktı. Evinde geceleyen konukların yatmadan önce yaşam öykülerini anlattıklarını bilir, bu öyküleri dinlemekten hoşlanırdı. Kocakarısı Afanasyevna ile gelini Sofiya sundurmanın altında inekleri sağıyorlardı. Öteki gelini Varvara üst katta pencerenin önünde oturmuş, çıtırdatarak ayçiçeği çekirdeği yiyordu. Sordu konuğa Düdya:</p>
				<p class="normal">— Çocuk, oğlun olsa gerek? </p>
				<p class="normal">— Hayır, evlatlığımdır, öksüz... Sevabıma aldım onu yanıma.</p>
				<p class="normal">Çene çalmaya başladılar. Konuşmayı seven, güzel de konuşan biriymiş konuk. Anlattıklarından Düdya, onun kentte oturduğunu, birkaç evinin olduğunu öğrendi. Matvey Savviç’di adı. Alman kolonicilerden kiraladığı tarlalara bakmaya gidiyordu. Yanındaki çocuğun adı Kuzka’ydı.</p>
				<p class="normal">Çok sıcaktı. Boğucu bir hava asılıydı avlunun üzerinde. Hiç kimsenin canı uyumak istemiyordu. Ortalık kararmış, gökyüzünde yer yer soluk yıldızlar göz kırpmaya başlamıştı. Kuzka’yı nereden aldığı konusuna gelmişti Matvey Savviç. Afanasyevna’yla Sofiya biraz ötede dikiliyor, dinliyorlardı. Kuzka avlu kapısının önüne gitmişti.</p>
				<p class="normal">— Çok uzun bir öyküdür bu, dedeciğim –diye başladı Matvey Savviç.– Sana her şeyi inceden inceye anlatacak olsam, sabaha dek bitmez. Bizim sokakta, benim evin bitişiğinde, şimdi mum ve yağ yapımevinin bulunduğu yerde, bundan on yıl önce Marfa Simonovna Kapluntseva adında, yaşlı, dul bir kadın iki oğluyla oturuyordu. Oğullarından biri trenlerde kondüktör olarak çalışıyordu. Benim akranım olan öteki, Vasya ise, evde, annesinin yanındaydı. Toprağı bol olsun, babaları, ihtiyar Kapluntsev’in beş çift atı vardı; yük arabalarına koşar, tuttuğu arabacılarla kente çalışmaya salardı onları. Dul kalan karısı bırakmamıştı bu işi. Arabacıları yönetmekte de ölen kocasından aşağı kalmıyordu; öyle ki, kimi günler temiz beş ruble kalıyordu ona. Delikanlının da kendine göre ufak bir geliri vardı. Cins güvercin yetiştirip heveslilerine satıyordu. Gün boyu damda dikilir, elindeki çalı süpürgesini havaya fırlatır, ıslık çalmasıyla taklacı güvercinlerin gökyüzüne çıkmaları bir olurdu; ama yetmezdi ona bu, güvercinlerin daha yükseklere çıkmalarını isterdi. Kanarya, sığırcık yakalar, kafes yapardı... Çocukça bir uğraş ama, bu çocukluğu ayda on ruble kazandırıyordu ona. Neyse, uzatmayalım, zamanla ayakları tutmaz oldu yaşlı kadının, yatağa düştü. Öyle olunca ev kadınsız kaldı. İnsanın gözsüz kalması gibi bir şeydir evin kadınsız kalması. Düşündü taşındı yaşlı kadın, Vasya’sını evermeye karar verdi. Hemen çöpçatan çağırdılar; o olurdu, bu olmazdı derken günlerce konuştular, sonunda kız görmeye gitti bizim Vasya. Gelin adayı, dul kadın Samohvaliha’nın kızı Maşenka. Ama bembeyaz, sevimli yüzünde bir küçük hanım için gerekli her şey vardı. Drahoması da fena sayılmazdı doğrusu: Para olarak beş yüz ruble, sonra bir inek. Bir de döşek... Ne ki, yaşlı kadın hissetti ondaki yüreğin nasıl bir yürek olduğunu, düğünden sonra çekip, hastalıkların da, yakınmaların da olmadığı öteki dünyaya göçüverdi. Yeni evliler ölünün ruhuna dua okuttular, sonra da kendi yaşamlarını yaşamaya başladılar. Altı ay çok güzel geçti, ama ansızın yeni bir felaket çöktü üzerlerine. Felaket kapıyı çalmayagörsün bir kere, kurtuluş yoktur, ister istemez açacaksın kapıyı: Kura çekmek için şubeye çağırdılar Vasya’yı. Askere aldılar zavallımı, kısa süreli askerlik hakkı bile tanımadılar ona. Saçlarını usturaya vurdular, Leh Krallığı’na yolladılar. Elden ne gelir, Tanrı öyle istemişti. Avluda karısıyla vedalaşırken bir şeyi yoktu; ama güvercinlerinin bulunduğu samanlığa son kez bakınca gözlerinden dere gibi boşandı yaşlar. Acınacak bir durumdaydı. Yalnızlık çekmesin diye Maşenka ilk iş olarak annesini yanına aldı. Doğuma kadar kaldı annesi, bu çocuk, yani Kuzka doğunca Oboyan’a, evli öteki kızının yanına gitti; Maşenka da kucağında bebek, yapayalnız kaldı. Yük arabalarında çalışan beş köylü ha bire içiyor, söz dinlemiyor, çalışmıyorlardı. Atlara, arabalara bakan yoktu... bugün tahta perde bir yerden göçüyor, yarın bacanın içinde kurumlar tutuşuyor... kadının yapacağı işler değildi kuşkusuz bunlar; komşusu olduğum için en küçük bir şey için bana koşmaya başlamıştı. Ne yaparsın, gidip işleri yoluna koyuyor, neyi nasıl yapmasının gerektiğini anlatıyordum... Söylemeye gerek yok tabii, içeri giriyordum; çay içiyor, biraz çene çalıyorduk. Gençtim, kafam çalışıyordu, her konuda konuşmaktan hoşlanıyordum. O da okumuş, kibar bir kadındı. Temiz giyiniyor, sokağa yazın bile şemsiyeyle çıkıyordu. Bazen ona dinden ya da politikadan söz ediyordum, hoşuna gidiyordu; çayla, reçelle ağırlıyordu beni... uzatmamak için kısa keseceğim dedeciğim; anlayacağın, aradan bir yıl geçmemişti ki, şeytan, kişioğlunun can düşmanı şeytan başımı döndürür olmuştu. Maşenka’ya gitmediğim günler kendimde değilmişim gibi, canım sıkılıyormuş gibi oluyordum. Gece gündüz, “Ne bahane uydursam da gitsem ona?” diye düşünüyordum. “Pencerelerinize kışlık ek çerçeveleri takmanın zamanı geldi artık,” diyor, bütün gün işi ağırdan alıyor, ertesi güne de takılacak bir iki çerçeve bırakıyordum. “Vasya’nın güvercinlerini saymak gerek, bakalım kaybolan var mı?” Hep böyle sürüp gidiyordu. Kimileyin tahta perdeden konuşuyorduk. Dolaşmamak için, sonunda avlularımızı birbirinden ayıran tahta perdeye küçük bir kapı açmıştım. Kadın kısmı çok kötülüğün, adiliğin anasıdır. Onların yüzünden yalnız biz günahkarlar değil, kutsal büyüklerimiz bile çıkmışlardır yoldan. Kendinden uzaklaştırmıyordu beni Maşenka. Kocasını düşünecek, ağırbaşlı olacak yerde, sevdi beni. Onun içinde de bir sıkıntısının olduğunu, hep tahta perdenin yakınlarında dolaştığını, aralıklardan benim avluyu gözetlediğini fark etmeye başlamıştım. Kurduğum hayaller beynimi alt üst etmişti. Kutsal haftaydı, perşembe günü sabah erken, gün daha yeni yeni ağarıyordu, pazara gidiyordum. Tam onun avlu kapısının önünden geçerken şeytan dürttü beni... baktım –kapının üst bölümü parmaklık gibiydi– o da kalkmış, avlunun orta yerinde duruyor, ördeklere yem veriyordu. Tutamadım kendimi, seslendim ona. Kapıya yaklaştı, parmaklıkların arasından bana bakmaya başladı. Küçücük yüzü bembeyaz, gözleri sevgi dolu, uykuluydu... Çok hoşuma gitti o anda; kapıda değil de, doğum günü eğlencesindeymişiz gibi, kompliman yapmaya başladım ona; kızardı güldü; gözlerini kırpmadan bakıyordu gözlerimin içine. Kendimi kaybettim, içimdeki sevgiyi açığa vurdum... Kapıyı açtı, içeri aldı beni, o sabahtan sonra da karı koca gibi yaşamaya başladık.</p>
				<p class="normal">Avlu kapısından kambur Alyoşka girdi, kimseye bakmadan, soluk soluğu koştu eve; bir dakika sonra elinde bir armonikayla –gene koşarak– çıktı; koşarken cebindeki bozuklukları şıngırdatarak, bir yanda da ayçiçeği çekirdeği yiyerek avlu kapısından çıkıp gitti.</p>
				<p class="normal">— Kimdir bu? –diye sordu Matvey. </p>
				<p class="normal">— Oğlum Aleksey. Eğlenmeye gitti rezil. Tanrı kamburuyla horlamış onu. Artık pek düşmüyoruz üstüne.</p>
				<p class="normal">Afanasyevna içini çekti.</p>
				<p class="normal">— Çoluk çocukla dolaşıyor hep. Yortudan önce evlendirdik, belki biraz düzelir diye düşünüyorduk, ama nerde, daha fena oldu... </p>
				<p class="normal">— Bir şeye yaramadı –diye ekledi Düdya.– Boşuna elin kızını rahata kavuşturduk.</p>
				<p class="normal">Kilisenin ötesinde bir yerde hüzün dolu, güzel bir şarkı söylemeye başlamışlardı. Sözcükler anlaşılmıyordu, yalnızca iki tenor sesle bir bas ses duyuluyordu. Herkes şarkıya kulak verdiği için bir sessizlik kaplamıştı avluyu... Seslerden ikisi kesildi birden, kahkahalarla gülmeye başladılar; üçüncü –tenor– sürdürdü şarkı söylemeyi, öylesine yükseldi ki, –yükselerek gökyüzüne varmış gibi– herkes kendiliğinden başını kaldırıp yukarılara baktı. Varvara çıktı evden, güneşten korunmaya çalışıyormuş gibi elini gözlerine siper ederek baktı kiliseye.</p>
				<p class="normal">— Papazın oğluyla öğretmen söylüyorlar –dedi. Üç ses birlikte söylemeye başladılar gene.</p>
				<p class="normal"> Matvey Savviç derin bir soluk aldı, devam etti:</p>
				<p class="normal">— İşler böyle işte dedeciğim. İki yıl sonra Varşova’dan, Vasya’dan bir mektup aldık. Onu hava değişikliğine evine yollayacaklarını yazıyordu. Hastaydı. Bu arada ben de kendime gelmiştim. Evlenmem için güzel bir kız bulmuşlardı bana. Maşenka’dan yakamı nasıl kurtaracağımı düşünüp duruyordum. Her gün konuşmaya hazırlanıyordum onunla, ama yaygarayı basmaması için, konuya nereden gireceğimi bilemiyordum. Mektup çözdü elimi kolumu. Birlikte okuduk mektubu. Kar gibi bembeyaz kesildi Maşenka’nın yüzü. Şöyle dedim ona: “Tanrı’ya şükürler olsun, demek kocanın karısı olacaksın gene.” –“Onunla yaşamam ben,” dedi. “Peki kocan değil mi?” diye sordum. “Neyim olursa olsun... Hiç sevmedim onu, isteyerek de evlenmedim onunla. Annem zorla verdi.” –“Ağzından çıkanı kulağın duysun, salak karı. Söylesene sen bana: Kilisede kıymadılar mı nikahınızı, kıymadılar mı?” “Nikahladılar, ama ben seni seviyorum, ölünceye dek de seninle yaşayacağın. Varsın herkes gülsün... Umurumda değil...” –“Dinimizi bilen bir kadınsın sen, Kutsal Kitap’ı okudun, ne yazar orada?”</p>
				<p class="normal">Düdya mırıldandı:</p>
				<p class="normal">— Kocana verildin, onunla yaşamaktır görevin.</p>
				<p class="normal">— Karı ile koca bir bedendir. “Bir günahtır işledik Maşenka,” dedim, “cezamızı da çekeceğiz. Vicdanlı olmamız, Tanrı’dan korkmamız gerek! Her şeyi anlatalım Vasya’ya, bizi bağışlamasını dileyelim; aklı başında, alçakgönüllü bir insandır... öldürmez bizi. Hem sonra, büyük yargı günü korkudan dişlerimizi takırdatmaktansa, bu dünyada nikahlı kocanın vereceği cezayı çekmek yeğdir.” Kadının beni dinlediği yoktu, kafasına takmış bir kere sen ne dersen de! “Seni Seviyorum,” diyor, başka bir şey demiyordu. Üçler yortusundan bir gün önce, cumartesi günü sabah erkenden geldi Vasya. Tahta perdenin aralığından görüyordum her şeyi: Koşarak girdi eve, bir dakika sonra kucağında Kuzka’yla çıktı; hem gülüyor, hem ağlıyor, Kuzka’yı öpüyordu. Bir gözü de samanlıktaydı... Güvercinlerinin yanına gitmek istiyor, ama Kuzka’yı da bırakamıyordu. İnce ruhlu, duygulu bir insandı. O gün iyi, sessiz, gürültüsüz patırtısız geçti. Akşam ayini için çan çalmaya başlamıştı kilisede, kendi kendime düşünüyordum: “Yarın yortu, kapılarını, tahta perdelerini yeşillikle niçin süslemiyorlar ki? İşler karışık galiba.” Evlerine gittim. Baktım, Vasya odanın ortasında yere oturmuş, bakışlarını sarhoş gibi çevresinde dolaştırıyordu. Gözyaşları yuvarlanıyordu yanaklarından, elleri titriyordu. Simitler, dizi dizi boncuklar, çeşit çeşit armağanlar çıkarıyordu bohçasından, yerlere saçıyordu. Kuzka –üç yaşın içindeydi o zamanlar– ortalıkta dolaşıyor, çörekleri kemiriyordu; Maşenka ise sobanın yanında, yüzü bembeyaz, ayakta duruyor, zangır zangır titriyor, mırıldanıyordu: “Karın değilim artık ben senin, senle yaşamak istemiyorum...” Buna benzer bir sürü saçma şey daha. Vasya’nın ayaklarına kapandım, şöyle dedim: “Sana karşı suçluyuz Vasili Maksimıç, İsa için bağışla!” Sonra ayağa kalktım, Maşenka’ya dönüp tam şöyle söyledim: “Mariya Semyonovna, bundan böyle Vasili Maksimıç’in ayaklarını yıkayıp suyunu içmelisiniz. Söz dinler bir eş olun ona, benim için de merhametli Tanrımıza günahımızı bağışlaması için dua edin.” Sanki gökyüzündeki melekten esin gelmişti bana. Öğüt verdim ona. Öylesine duygulu konuşuyordum ki, gözlerim dolu dolu olmuştu. İki gün sonra bana Vasya geldi. “Matvey’ciğim,” dedi, “seni de, karımı da bağışlıyorum, Tanrı da bağışlasın sizi. Kocası askerdeydi, gençti, yalnız bir kadındı... zor şeylerdir bunlar. Maşenka bu günahı işleyen ne ilk kadındır, ne de son. Bir dileğim olacak senden yalnız, aranızda bir şey geçmemiş gibi davran, hiçbir şey belli etme. Ben de karımın beni yeniden sevmesi için elimden geleni yapacağım.” Elini uzattı bana, bir bardak çay içti, neşeli gitti. Her şey böylesine güzel sonuçlandığı için ben de neşelenmiştim, “Tanrı’ya şükürler olsun,” diye düşünüyordum. Ama Vasya gittikten sonra Maşenka geldi. Püsküllü bela! Boynuma sarılıyor, ağlıyor, yalvarıyordu: “Allah aşkına bırakma beni sensiz yaşayamam.”</p>
				<p class="normal">Düdya içini çekti.</p>
				<p class="normal">— Amma da aşağılık kadınmış!</p>
				<p class="normal">— Bağırdım çağırdım, ayağımın altına aldım, onu, tekmeyle dışarı atıp kapının çengelini taktım. “Kocana git!” diye bağırıyordum. “Herkese rezil etme beni, Tanrı’dan kork!” Her gün yinelenmeye başladı buna benzer olaylar. Bir sabah avluda ahırın önünde dizginleri onarıyordum. Birden baktım, yel gibi girdi avlu kapısından, yalınayaktı, yalnız etek vardı üzerinde, koşarak geldi yanıma; dizginlere sarıldı, elleri simsiyah oldu. Sarsıla sarsıla ağlıyordu... “İğrendiğim bir insanla yaşayamam; gücüm yok! Sevmiyorsan, öldür beni, daha iyi.” Çok kızdım, elimdeki dizgini iki kere indirdim kafasına; tam o anda da koşarak Vasya girdi avlu kapısından. Umutsuz bir sesle bağırıyordu: “Vurma! Vurma!” Ama yanımıza gelince, çıldırmış gibi yumruklamaya başladı karısını, sonra yere yatırdı tekmelemeye başladı. Kurtarmaya çalışıyordum Maşenka’yı, ama bu kez dizginleri kaptı Vasya, dizginlerle vurmaya başladı. Vuruyor, bir yandan da aygır gibi kişniyordu: “Hi–hi–hi!”</p>
				<p class="normal">Avludan çıkarken söyleniyordu Varvara:</p>
				<p class="normal">— Dizginleri alıp asıl sana vurmalıydı... Pis yaratıklar, baştan çıkarırsınız kadınları, sonra da...</p>
				<p class="normal">Düdya bağırdı ona:</p>
				<p class="normal">— Kes sesini sen, kısrak!</p>
				<p class="normal">Matvey Savviç devam ediyordu:</p>
				<p class="normal">— “Hi–hi–hi!” Vasya’nın avlusundan bir arabacı koşarak geldi, ben işçimi çağırdım, üçümüz aldık elinden Maşenka’yı, koltuklarının altından tutup eve götürdük. Rezalet doğrusu! O akşam gidip baktım duruma. Yatakta yatıyordu Maşenka, sargılar içindeydi, her yanına sıcak havlular koymuşlardı; gözleriyle burnu görünüyordu yalnızca. Tavana bakıyordu. “Merhaba Mariya Semyonovna!” dedim. Cevap vermedi. Vasya öteki odadaydı. Başını ellerinin arasına almış ağlıyordu: “Bir canavarım ben! Her şeyi mahvettim! Canımı al da kurtar beni Tanrım!” Yarım saatçik oturdum Maşenka’nın yanında, öğüt verdim ona. Gözünü korkutmaya çalıştım. “Dini bütün insanlar öteki dünyada cennete gidecekler, sense yolunu şaşırmış kadınlar gibi cehenneme... Kocana kötü davranma, ayaklarına kapan.” Ama ağzını açıp bir sözcük söylemiyor, gözünü bile kırpmıyordu. Bir odunla konuşuyordum sanki. Ertesi gün hastalandı Vasya, koleraya yakalanmıştı sanki, akşama doğru bir de duydum ki, ölmüş. Toprağa verdik onu. Maşenka mezarlığa gelmedi, ar damarı çatlamış yüzünü, morluklarını göstermek istememişti kimseye. Çok geçmeden, Vasya’nın eceliyle ölmediği, onu Maşenka’nın zehirlediği söylentisi dolaşmaya başladı kentte. Valinin kulağına kadar gitti bu söylenti. Mezardan çıkardılar Vasya’yı, içini açıp baktılar, midesinde arsenik buldular. Gün gibi ortadaydı her şey. Polis geldi, götürdü Maşenka’yı, günahsız Kuzka’yı da beraber. İçeri attılar. Kendi başına iş açtı, cezasını da buldu... Sekiz ay sonra yargıç karşısına çıkardılar onu. Anımsıyorum, başında beyaz bir başörtüsü, üzerinde kül rengi bir önlük, oturuyordu tahta kanepede. Zayıflamıştı, renk kalmamıştı yüzünde, bakışları çakmak çakmaktı. İnsanın içi burkuluyordu ona bakarken. Hemen arkasında tüfekli bir asker vardı. Suçunu kabul etmiyordu. Duruşmada bazı tanıklar kocasını onun zehirlediğini, bazılarıysa kocasının üzüntüden kendi kendini zehirlediğini söylüyorlardı. Ben de tanıktım. Bana sorduklarında, elimi vicdanıma koyup cevap verdim. “Suçludur Maşenka,” dedim. “Gizlemeye ne gerek, kocasını sevmiyordu, kafasına koyduğunu yapan bir kadındır...” Duruşma sabah başlamıştı, akşam geç saat karar verildi: On üç yıl Sibirya’da kürek cezası. Karardan sonra üç ay daha kaldı bizim kentin cezaevinde Maşenka. Arada bir görmeye gidiyordum onu; acıdığım için çay, şeker falan götürüyordum ona. Ama bazı günler beni görür görmez bütün bedeni sarsılmaya başlıyordu. Elini kolunu sallayarak mırıldanıyordu: “Git! Git!” Onu elinden alacağımdan korkuyormuş gibi, Kuzka’yı göğsüne bastırıyordu. “Neler geldi başına görüyorsun!” diyordum. “Ah Maşenka, Maşa... mahvolmuş kadın! Sözlerime kulak asmadın, şimdi ağla bakalım. Sensin suçlu olan, başkasını suçlama, kendini suçla.” Öğüt veriyordum ona. O, “Git! Git!” diyor, başka bir şey demiyordu. Kuzka kucağında, duvara sokuluyor, titriyordu. Onu il merkezine götürürlerken yolcu etmeye tren istasyonuna kadar gittim onunla, sevabıma da bir ruble soktum bohçasına. Ama Sibirya’ya kadar gidemedi... İl merkezinde ateşli bir hastalığa yakalanmış, cezaevinde ölmüş.</p>
				<p class="normal">— İte it ölümü... –dedi Düdya,</p>
				<p class="normal">— Kuzka’yı geri getirdiler... Uzun uzun düşündüm, yanıma aldım onu sonunda. Ne yaparsın? Anası cezaevinde ölmüştü, ama olsun varsın, çocuğun ruhu temizdi, vaftiz edilmişti... Acıyordu insan. Kâhya yapacağım onu; kendi çocuklarım olmazsa, tüccarlığa yükselteceğim. Nereye gidersem, onu da yanımda götürüyorum. Öğrensin.</p>
				<p class="normal">Matvey Savviç öyküsünü bitirene dek, Kuzka avlu kapısının dibindeki taşın üzerinde oturmuştu, ellerini başına destek yapıp gökyüzüne bakmıştı. Karanlıkta bir kütüğe benziyordu uzaktan. Matvey Savviç seslendi ona:</p>
				<p class="normal">— Kuzka, hadi yatmaya!</p>
				<p class="normal">Düdya, ayağa kalkarken,</p>
				<p class="normal">— Evet, yatma zamanı geldi artık –dedi.</p>
				<p class="normal">Yüksek sesle esneyerek ekledi:</p>
				<p class="normal">— Kendi akıllarıyla yaşamak istiyorlar, başkalarının sözlerine aldırmıyorlar, sonunda da böyle oluyor işte.</p>
				<p class="normal">Tepelerine dek yükselmişti ay; hızla koşuyordu batıya doğru, bulutlar da altından öte yana doğru koşuyorlardı; bulutlar uzaklaşıyorlardı, ama ay hep avlunun üzerindeydi. Kiliseden yana dönüp duasını etti Matvey Savviç, “İyi geceler” deyip arabanın yanına yere uzandı. Kuzka da dua etti, arabanın içinde yattı, ceketini üstüne çekti; daha rahat olsun diye samanların içinde bir çukur açtı kendine, dirsekleri dizlerine değene dek bacaklarını karnına çekti. Avludan Düdya’nın alt kattaki odasında kandili yaktığı, gözlüğünü takıp, elinde kitapla köşede, tasvirin önünde durduğu görünüyordu. Arada bir öne eğilerek, uzun süre okudu.</p>
				<p class="normal">Konuklar uyumuşlardı. Afanasyevna ile Sofiya arabaya yaklaştılar, Kuzka’ya bakmaya başladılar.</p>
				<p class="normal">— Uyuyor öksüzüm –dedi yaşlı kadın.– İncecik çok da zayıf, bir deri bir kemik. Öz anası yok, kim doğru dürüst yedirip içirecek onu?</p>
				<p class="normal">— Benim Grişa’m iki yaş büyük olsa gerek ondan –dedi Sofiya.– Anasız, atölyede tutsak hayatı yaşıyor zavallı. Patron dövüyordur onu... Demin bu çocuğu görünce Grişa’mı anımsadım... yüreğim sızladı.</p>
				<p class="normal">Bir dakika konuşmadılar. Sonra yaşlı kadın,</p>
				<p class="normal">— Belki aklına bile gelmiyordur anası –dedi.</p>
				<p class="normal">— Nereden gelecek!</p>
				<p class="normal">İri iri gözyaşları yuvarlanmaya başladı Sofiya’nın yanaklarından. Hıçkırarak; şefkatten, acıma duygusundan gülümseyerek,</p>
				<p class="normal">— Nasıl da dertop olmuş, büzülmüş zavallı... –dedi.</p>
				<p class="normal">Kıpırdandı Kuzka, gözlerini açtı. Karşısında buruş buruş, gözyaşlarıyla ıslanmış, çirkin bir yüz gördü. Bu yüzün yanında sivri çeneli, karga burunlu, dişsiz, yaşlı bir yüz daha vardı; onların üstünde de beyaz bulutların, ayın koştuğu dipsiz gökyüzü... Korkudan haykırdı çocuk. Sofiya da haykırmıştı. Bir yankı karşılık verdi onlara gecenin sessizliğinde, boğucu havada bir huzursuzluk dolaştı. Yandaki avluda bekçi tahtaya vurdu, bir köpek havladı. Uykuda bir şeyler mırıldandı Matvey Savviç, öteki omzunun üzerine döndü.</p>
				<p class="normal">Gece geç saat, Düdya da, yaşlı kadın da, yandaki bekçi de uyuduktan sonra, avlu kapısının dışına çıktı Sofiya, peykeye oturdu. Bir sıkıntı vardı içinde, ağlamaktan başı ağrıyordu. Sokak geniş, uzundu. Sağda dümdüz, iki versta uzanıyordu, solda da bir o kadar. Sonu görünmüyordu. Ay avlunun üzerinden geçmiş, kilisenin arkasına inmişti. Sokağın bir yanı ay ışığı altında ışıl ışıldı, öteki yanıysa –gölgelerden– karanlık. Kavakların ve direklerin üzerine kurulu kuş yuvalarının uzun gölgeleri onu bu yanda karşıdan karşıya kesiyordu; kilisenin simsiyah, korkunç gölgesiyse geniş uzanıyor, Düdya’nın avlu kapısıyla evinin yarısını kaplıyordu. Kimsecikler yoktu ortalıkta, çıt çıkmıyordu. Arada bir sokağın sonundan güç işitilir bir müzik geliyordu; Alyoşka olsa gerekti, armonika çalıyordu.</p>
				<p class="normal">Kilisenin bahçe duvarının gölgesinde biri yürüyordu. Bunun bir insan mı, yoksa bir inek mi olduğunu kestirmenin olanağı yoktu. Belki de kimse yoktu orada, büyük bir kuş hışırdatıyordu dalları. Ama biri çıktı işte gölgeden, durdu, erkek sesiyle bir şey söyledi, kilisenin yanındaki ara sokağa saptı. Çok geçmeden biri daha göründü beş metre ötede. Avlu kapısına doğru geliyordu. Peykede oturan Sofiya’yı görünce durdu.</p>
				<p class="normal">— Varvara, sen misin? –diye sordu Sofiya. </p>
				<p class="normal">— Ne olacaktı?</p>
				<p class="normal">Varvara’ydı bu. İki dakika durdu olduğu yerde, sonra gelip oturdu peykeye, Sofiya’nın yanına. Sofiya,</p>
				<p class="normal">— Neredeydin? –diye sordu.</p>
				<p class="normal">Cevap vermedi Varvara.</p>
				<p class="normal">— Pek dolaşmasan iyi edersin –dedi Sofiya.– Gençsin, başına bir iş gelir. Dinledin Maşenka’yı nasıl tekmelediklerini, dizginlerle dövdüklerini. Aynı duruma düşme sonra.</p>
				<p class="normal">— Düşersem düşeyim.</p>
				<p class="normal">Ağzını başörtüsüyle kapayarak güldü Varvara, fısıltıyla,</p>
				<p class="normal">— Papazın oğluyla dolaşıyordum –dedi.</p>
				<p class="normal">— Yalan söylüyorsun.</p>
				<p class="normal">— Vallahi.</p>
				<p class="normal">— Günah! –diye fısıldadı Sofiya.</p>
				<p class="normal">— Olsun varsın... Çok dertti! Günahsa günah, böyle yaşamaktansa, yıldırım çarpsın beni daha iyi. Genç, sağlıklı bir kadınım ben; kocamsa kambur, pis, odun gibi, iğrenç, Düdya’dan bile iğrenç bir insan. Karnım açtı babamın evinde, yalınayak dolaşırdım hep; yokluktan kaçtım, Alyoşka’nın zenginliğine kandım, ama balık gibi takıldım ağa. Bir engerek yılanıyla yatmak, benim için bu uyuz Alyoşka’yla yatmaktan daha kolaydır. Ya senin yaşamın Sofiya? Acıyorum sana. Kocan olacak o herif atölyeden babasının yanına sepetledi seni, kendine yeni bir karı buldu. Çocuğunu da aldılar elinden, tutsak gibi çalıştırıyorlar. Kendin de at gibi çalışıyorsun, ama kimseden tatlı bir sözcük duyduğun yok. Ömür boyu evlenmemek, horlanmak daha iyi, papazın kızıyla birlikte dilenmek de iyi bundan, tepe üstü kuyuya atlamak bile daha iyi...</p>
				<p class="normal">Gene fısıldadı Sofiya:</p>
				<p class="normal">— Günah!</p>
				<p class="normal">— Ne olursa olsun.</p>
				<p class="normal">Kilisenin ötesinde bir yerde o üç ses –ikisi tenor, biri bas– hüzünlü şarkılarına başladılar gene. Gene anlaşılmıyordu sözcükler.</p>
				<p class="normal">Güldü Varvara.</p>
				<p class="normal">— Gece kuşları... –dedi.</p>
				<p class="normal">Sonra alçak sesle, geceleri papazın oğluyla nasıl dolaştığını, papazın oğlunun nasıl arkadaşları olduğunu, ona neler anlattığını, evlerinde kalan memurlarla, tüccarlarla nasıl gezdiğini anlattı. Hüzünlü şarkı bir hafiflik dolduruyordu insanın içine. Gülümsemeye başlamıştı Sofiya. Hem bir günah ve korku duygusu eziyordu onu, hem haz duyuyordu şarkıyı dinlemekten, hem genç, güzelken kendi de günah işlemediği için üzülüyor, pişmanlık duyuyordu...</p>
				<p class="normal">Eski kilisede gece yarısı çanını vurdular. Kalkarken,</p>
				<p class="normal">— Yatma zamanı geldi –dedi Sofiya,– Düdya duyarsa, açar ağzını gene.</p>
				<p class="normal">Sessizce girdiler avluya.</p>
				<p class="normal">Varvara, yaygıyı pencerenin altına sererken,</p>
				<p class="normal">— Konuğun Maşenka üzerine anlattıklarını sonuna dek dinlemeden gittim... –dedi.</p>
				<p class="normal">— Cezaevinde ölmüş. Kocasını zehirlemiş.</p>
				<p class="normal">Sofiya’nın yanına uzandı Varvara, bir süre düşündükten sonra alçak sesle,</p>
				<p class="normal">— Ben de gözümü kırpmadan zehirlerdim Alyoşka’yı –dedi.</p>
				<p class="normal">— Çıldırmışsın sen.</p>
				<p class="normal">Sofiya uykuya dalarken sokuldu ona Varvara, fısıldadı kulağına:</p>
				<p class="normal">— Var mısın, Düdya ile Alyoşka’yı zehirleyelim!!</p>
				<p class="normal">Ürperdi Sofiya, bir şey söylemedi, gözlerini açtı sonra, gözlerini kırpmadan uzun süre baktı gökyüzüne.</p>
				<p class="normal">— Anlaşılır –dedi.</p>
				<p class="normal">— Anlaşılmaz. Düdya kocadı artık, bir ayağı zaten çukurda; Alyoşka’yı da içkiden geberdi sanırlar.</p>
				<p class="normal">— Korkunç bir şey bu... Tanrı cezalandırır bizi.</p>
				<p class="normal">— Cezalandırsın varsın... </p>
				<p class="normal">İkisi de uyumuyor, konuşmadan düşünüyorlardı.</p>
				<p class="normal">— Soğuk –dedi Sofiya. Titremeye başlamıştı.– Sabah yaklaştı galiba... Uyuyor musun?</p>
				<p class="normal">— Hayır... –diye fısıldadı Varvara.– Benim sözüme bakma sen canım. Çok kızıyorum Allahın belalarına, ne söylediğimi bilmiyorum. Uyu artık, biraz sonra ortalık aydınlanacak... Uyu...</p>
				<p class="normal">İkisi de sustular, durgunlaştılar, çok geçmeden uyudular.</p>
				<p class="normal">Herkesten önce yaşlı kadın uyandı. Sofiya’yı uyandırdı, birlikte sundurmanın altına inekleri sağmaya gittiler. Biraz sonra kambur Alyoşka geldi. Kütük gibi sarhoştu, armonikası yoktu elinde. Üstü başı, dizleri toz toprak, saman içindeydi. Yolda düşmüş olsa gerekti. Yalpa vura vura yürüdü sundurmanın altına, soyunmadan, öyle olduğu gibi yığıldı kızağın içine, çok geçmeden horlamaya başladı. Güneş doğup da kilisenin tepesindeki haçlar, sonra evin pencereleri ışıldamaya başladığında, avlunun çiyle örtülü otları üzerinde ağaçların, kuyunun çıkrığının gölgeleri uzadığında kalktı Matvey Savviç, telaşlı.</p>
				<p class="normal">— Kuzka kalk! –dedi. Atları koşma zamanı geldi! Çabuk ol!</p>
				<p class="normal">Sabah canlılığı başlamıştı. Fırfırlı, kahverengi bir entari giyen genç çingene kadın avluya, yalağa getirdi atını. Kuyunun çıkrığı acıklı acıklı gıcırdadı, hızlı çarptı suya... Kuzka –üzeri çiyle kaplı, uykulu, uyuşuk– arabada oturuyor, tembel tembel ceketini giyiyor, yukarı çekilen kovadan kuyuya dökülen suların çıkardığı şırıltıyı dinliyor, soğuktan büzülüyordu.</p>
				<p class="normal">Matvey Savviç seslendi Sofiya’ya:</p>
				<p class="normal">— Teyzeciğim, benim delikanlıyı dürtüver de gidip koşsun atları arabaya!</p>
				<p class="normal">O sırada pencereden bağırdı Düdya:</p>
				<p class="normal">— Sofiya, çingene kadından hayvanını sulama parası bir kapik al! Fena alıştılar mendeburlar.</p>
				<p class="normal">Sokakta koyunlar bir aşağı bir yukarı koşuşuyor, meliyorlardı. Kadınlar bağırıyorlardı çobana, ama kavalını üflemeyi sürdürüyordu çoban, elindeki sopayı sallıyor ya da ağır, kısık bas sesiyle karşılık veriyordu. İki koyun daldı avluya, kapıyı bulamayınca tahta perdenin dibinde dönüp durmaya başladılar. Gürültüden uyandı Varvara, yaygıyı kucağına alıp eve yürüdü. Yaşlı kadın bağırdı arkasından:</p>
				<p class="normal">— Koyunları çıkarsaydın bari! Hanımefendi!</p>
				<p class="normal">Eve girerken söylendi Varvara:</p>
				<p class="normal">— Başka emriniz! Hizmetçiniz yok!</p>
				<p class="normal">Arabanın tekerleklerini yağladılar, atları koştular. Düdya, elinde hesaplarla çıktı evden, taşlıkta oturdu; konuğun gece yatısı için, yulaf, hayvanları sulama için ne kadar ödemesi gerektiğini hesaplamaya koyuldu. Matvey Savviç.</p>
				<p class="normal">— Yulaf için çok yazıyorsun dedeciğim –dedi.– Çok pahalı.</p>
				<p class="normal">— Pahalıysa alma. Zorlayan yok seni.</p>
				<p class="normal">Binmek için arabaya yürüdüklerinde bir süre oyalanmak zorunda kaldılar konuklar. Kuzka’nın şapkası kaybolmuştu. Matvey Savviç öfkeye bağırdı ona:</p>
				<p class="normal">— Nereye attın onu, domuz yavrusu? Ne cehennemin dibine?</p>
				<p class="normal">Korkudan allak bullak olmuştu Kuzka’nın yüzü. Arabanın çevresini birkaç kez koşarak dolaştı, orada bulamayınca avlu kapısına, oradan da sundurmanın altına koştu. Yaşlı kadınla Sofiya da yardım ediyorlardı ona. Matvey Savviç bağırıyordu:</p>
				<p class="normal">— Kulaklarını uzatayım da gör! Ne uğursuz bir şeysin be!</p>
				<p class="normal">Sonunda şapkayı arabanın içinde buldular. Kuzka ceketinin koluyla temizledi üzerindeki saman çöplerini, giydi, –arkadan kafasına indirmelerinden korkuyormuş gibi– yüzünde hâlâ bir korkuyla bindi arabaya. Matvey Savviç haç çıkardı, delikanlı asıldı dizginlere, yürüdü atlar, araba çıktı avludan.</p>
				<p class="sagnormal">1891</p>
				<div class="clrb"/>
				</body>
</html>