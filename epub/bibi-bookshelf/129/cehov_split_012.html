<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_10">Sinir Bozukluğu</h1>
				<p class="normal1">1</p>
				<p class="normal">Tıp fakültesi öğrencisi Mayer ile Moskova Güzel Sanatlar Akademisi Resim Bölümü öğrencisi Rıbnikov bir akşam, hukuk fakültesi öğrencisi olan arkadaşları Vasilyev’e uğradılar, hep birlikte S. Sokağı’na gitmeyi önerdiler ona. Vasilyev önce uzun süre razı olmadı, ama sonunda giyinip arkadaşlarıyla çıktı.</p>
				<p class="normal">Vasilyev’in, düşmüş kadınlar üzerine ancak kulaktan dolma, bir de kitaplardan edinilme pek az bilgisi vardı. Böyle kadınların yaşadığı evlere de hiç gitmemişti. Ağır yaşam koşullarının, çevrenin, kötü eğitimin, yoksulluğun vb. baskısıyla para için kendini satmak zorunda kalan, kötü yola düşmüş kadınların olduğunu biliyordu. Temiz sevgi nedir bilmezdi böyle kadınlar, çocuk istemezlerdi, yasadışıydılar; anneleri, kız kardeşleri ölülerin arkasından ağladıkları gibi ağlarlardı onlar için, bilim horlardı onları, toplum için zararlı bulurdu, erkekler “sen” derlerdi onlara. Ancak bütün bunlara karşın, ruhlarındaki tanrısal kıvılcım sönmezdi. Günahkâr olduklarını bilir, bir gün kurtulacaklarını umarlardı. Kendilerini kurtuluşa götürecek olanaklardan alabildiğine yararlanmaya her an hazırdılar. Gerçi toplum insanların geçmişini bağışlamazdı ama, Tanrı katında Mısırlı Kutsal Mariya öteki azizelerden hiç de aşağı sayılmazdı. Vasilyev sokakta giyinişinden ya da davranışlarından tanıdığı düşmüş bir kadınla karşılaşınca ya da bir mizah dergisinde onlarla ilgili bir karikatür görünce, nerede, ne zaman okuduğunu unuttuğu bir öyküyü anımsardı: Temiz, fedakâr bir genç, düşmüş bir kadını sevmiş, ona karısı olmayı önermiş; kendini böylesine bir mutluluğa değer görmeyen kadın zehir içerek canına kıymıştı.</p>
				<p class="normal">Vasilyev, Tverski bulvarına çıkan ara sokaklardan birinde oturuyordu. Arkadaşlarıyla birlikte evden çıktığında saat on bire geliyordu. Mevsimin ilk karı yeni yağmıştı, doğada her şey bu taze karın egemenliği altındaydı şimdi. Havada kar kokusu vardı, ayaklarının altında yumuşak yumuşak gıcırdıyordu. Yerler de, yapıların damlaları da, ağaçlar da, bulvar da, banklar da... her şey, her şey yumuşacık, bembeyaz, taptazeydi. Bu yüzden şimdi evler bile dün olduğundan bir başka görünüyordu. Fenerler daha bir parlaktı, hava daha bir berraktı, faytonların tekerlek sesleri daha bir toktu; taptaze, soğuk havayla birlikte beyaz, yumuşak kara benzeyen bir duygu doluyordu insanın içine.</p>
				<p class="normal">Tıp fakültesi öğrencisi hoş, tenor sesiyle şarkı söylemeye başlamıştı;</p>
				<p class="normal">— “Bilinmez bir güç çekiyor beni bu hüzün dolu sahillere...”</p>
				<p class="normal">Resim bölümü öğrencisi katıldı ona</p>
				<p class="normal">— “İşte o değirmen... Bir yıkıntı var şimdi yerinde...”</p>
				<p class="normal">Tıp fakültesi öğrencisi kaşlarını kaldırıp, başını üzgün sallayarak yineledi:</p>
				<p class="normal">— “İşte o değirmen... Bir yıkıntı var şimdi yerinde...”</p>
				<p class="normal">Bir an sustu, şarkının sözlerini anımsamaya çalışarak alnını ovdu, sonra yüksek sesle söylemeye başladı:</p>
				<p class="normal">— “Özgürdüm bir zamanlar, özgür bir aşk çıkmıştı karşıma burada...”</p>
				<p class="normal">O kadar güzel söylüyordu ki, yoldan geçenler dönüp bakıyorlardı ona.</p>
				<p class="normal">Üçü birlikte bir içkili lokantaya girdiler, paltolarını çıkarmadan barda ikişer kadeh votka içtiler. İkinci kadehi ağzına götürürken votkanın içinde küçük bir mantar parçası gördü Vasilyev, kadehi gözüne yaklaştırıp, gözlerini miyop gibi kısarak uzun uzun bakmaya başladı bardağın içine. Votkanın içine onun niçin baktığını anlayamayan tıp fakültesi öğrencisi,</p>
				<p class="normal">— Ne arıyorsun? –dedi– Felsefeyi bırak lütfen! Votka, içilmek; havyar, yenmek; kadın, evine gidilmek; kar, üzerinde yürünmek için yaratılmıştır. Hiç değilse bir akşam insan gibi yaşa!</p>
				<p class="normal">Vasilyev gülerek,</p>
				<p class="normal">— Hepsine varım... –diye karşılık verdi.– Bir şey mi dedim ki?</p>
				<p class="normal">Votka göğsüne hafif bir sıcaklık vermişti. Sevgiyle bakıyordu arkadaşlarına, onlara bakarken duygulanıyor, gıpta ediyordu. Bu sağlıklı, sağlam yapılı, neşeli gençlerde her şey dengedeydi. Kafalarının içinde de, ruhlarında da nasıl çözülmüştü her sorun, dümdüz edilmişti! Şarkı söylüyorlar, tiyatroyu çok seviyor, resim yapıyor, çok konuşuyor, çok içiyorlardı. Akşam içip eğlendikten sonra ertesi gün başları ağrımıyordu. Hem ozan ruhlu, hem kibar, hem çapkın, hem kabaydılar. Uslu uslu çalışabildikleri gibi, baş da kaldırabiliyor; ortada bir neden yokken kahkahayı basabiliyor, saçma sapan şeyler söyleyebiliyorlardı. Heyecanlıydılar, dürüsttüler, fedakârdılar. İnsan olarak, her adımını, her sözünü uzun uzadıya ölçüp biçen, her şeyden kuşkulanan, her an dikkatli, pireyi deve yapmaya her an hazır olan Vasilyev’den hiç de aşağı değildiler. Hiç değilse bir akşam olsun, arkadaşları gibi yaşamayı şimdi o da istiyordu. Şöyle bir açılmayı, kendini kendi gözetiminden kurtarmayı. Votka içmek mi gerekiyordu bunun için? Yarın sabah başı ağrıdan çatlayacak olsa bile, içecekti. Kadınlara mı götüreceklerdi onu? Gidecekti. Kahkahalar atacak, saçmalıklar yapacak, sokakta ona laf atanlara neşeyle karşılık verecekti...</p>
				<p class="normal">Kahkahalar atarak çıktı lokantadan. Arkadaşlarından hoşlanıyordu. Biri, sanatçı savrukluğuna özenerek buruş buruş bir şapka geçirmişti başına; hiç de yoksul bir insan olmadığı halde, yaşamı umursamayan yoksul bir bilim adamı gibi davranmayı pek seven ötekinin başındaki şapka küçücük, otari kürkündendi. Kardan da hoşlanıyordu, fenerlerin ölgün ışıklarından da, sokaktan geçenlerin mevsimin ilk karında bıraktıkları derin, koyu ayak izlerinden de, havadan da. En çok hoşlandığı ise, doğada ancak yılda iki kez –her şey karla örtülüyken, bir de ilkbaharın güneşli günlerinde ya da ırmaklarda buzların çözülmeye başladığı ay aydınlık geceler– görülebilen o berrak, nefis, genç bir kız gibi tertemiz havaydı. Alçak sesle o da şarkı söylemeye başlamıştı:</p>
				<p class="normal">— “Bilinmez bir güç çekiyor beni bu hüzün dolu sahillere...”</p>
				<p class="normal">Yol boyunca üç arkadaşın dilinden düşmemişti bu şarkı nedense; üçü de farkına varmadan, kendi başına aynı şarkıyı söylüyordu.</p>
				<p class="normal">Vasilyev on dakika sonra arkadaşlarıyla birlikte bir evin kapısını çalacaklarını düşünüyordu. Karanlık, dar koridorlardan geçip karanlık odalarda kadınlara yaklaşacaklardı sessizce, karanlıktan yararlanıp bir kibrit yakacaktı Vasilyev, ansızın aydınlatacaktı odanın içini, ıstırap anlatımı sinmiş bir yüz ile suçlu bir gülümseme görecekti. Beyaz bir gecelik giymiş, tanımadığı bir sarışın ya da bir esmer olacaktı karşısında; kadın ışıktan korkacaktı, telaşa kapılacaktı birden, şöyle diyecekti: “Yapmayın Allah aşkınıza! Söndürün şunu!” Korkunç şeylerdi bunlar, ama ilginçti, yeniydi.</p>
				<p class="normal1">2</p>
				<p class="normal">Arkadaşlar Trubnaya alanından Graçevka’ya saptılar, çok geçmeden Vasilyev’in, üzerine ancak kulaktan dolma bilgisi olduğu ara sokağa girdiler. Pencereleri ışıl ışıl, kapıları ardına kadar açık iki sıra ev görünce, piyanolarla kemanların neşeli seslerini duyunca –her kapıdan sokağa dökülüyordu bu sesler, çatı aralarında, karanlık bir yerde gizli bir orkestranın üyeleri çalgılarını akort ediyorlarmış gibi tuhaf, karmakarışık bir görüntü oluşturuyorlardı– evet, pencereleri ışıl ışıl, kapıları ardına kadar açık iki sıra ev görünce, piyanolarla kemanların neşeli seslerini duyunca şaşırdı Vasilyev,</p>
				<p class="normal">— Ne çok ev var burada? –dedi.</p>
				<p class="normal">— Bu da ne ki! –diye karşılık verdi tıp öğrencisi.– Londra’da bunun on katı ev var. Böyle yüz bin kadar kadın var orada.</p>
				<p class="normal">Sürücüler her ara sokakta olduğu gibi sakin, kayıtsız oturuyorlardı faytonlarının sürücü yerinde; başka sokaklardaki gibi insanlar yürüyorlardı yaya kaldırımda. Hiç kimse acele etmiyor, hiç kimse başını sitemli sitemli sallamıyordu... Bu kayıtsızlıkta, piyanolarla kemanların yarattıkları bu ses curcunasında, aydınlık pencerelerde, ardına kadar açık kapılarda son derece açık yürekli, küstah, cesur, engin bir şey hissettiriyordu kendini. Bir zamanların esir pazarlarında da böyle bir neşe, gürültü olmalıydı; insanların yüzlerinde de, yürüyüşlerinde de yüzde yüz böyle bir kayıtsızlık vardı.</p>
				<p class="normal">Resim bölümü öğrencisi,</p>
				<p class="normal">— En baştan başlayalım –dedi.</p>
				<p class="normal">Arkadaşlar arkasında ayna olan bir gaz lambasının aydınlattığı dar bir koridora girdiler. Onlar kapıyı açtıklarında antredeki sarı kanepede oturan siyah redingotlu, sakalları çıkmış, gözlerinden uyku akan, uşak suratlı bir adam tembel tembel kalkmıştı ayağa. Çamaşırhane gibi kokuyordu burası, ayrıca sirke kokusu da vardı sanki. Antreden bir kapıyla aydınlık bir odaya geçiliyordu. Tıp fakültesi öğrencisiyle resim bölümü öğrencisi bu kapıda durdular, başlarını uzatıp içeri birlikte baktılar.</p>
				<p class="normal">Resim bölümü öğrencisi yapmacık bir tavırla öne eğilerek,</p>
				<p class="normal">— Bona sera, senyorlar, rigoletto –gugenot –traviata! –diye başladı.</p>
				<p class="normal">Tıp fakültesi öğrencisi şapkasını göğsünün üstüne bastırıp yerlere kadar eğilerek,</p>
				<p class="normal">— Gavanna –tarakano –pistoleto! –dedi.</p>
				<p class="normal">Vasilyev onların arkasında duruyordu. O da yerlere kadar eğilmek, saçma bir şeyler söylemek istiyordu, ama yalnızca gülümsüyor; içinde utanma duygusuna benzer bir sıkılganlık hissediyor, daha sonra olacakları büyük bir sabırsızlıkla bekliyordu. Kapıda on yedi, on sekiz yaşlarında, ufak tefek bir sarışın göründü. Saçları kısa kesilmişti, hayli kısa olan mavi entarisinin göğsünde beyaz bir bant vardı.</p>
				<p class="normal">— Neden kapıda duruyorsunuz? –diye sordu.– Paltolarınızı çıkarıp girsenize.</p>
				<p class="normal">Tıp fakültesi öğrencisiyle resim bölümü öğrencisi İtalyanca konuşmayı sürdürerek girdiler salona. Vasilyev kararsız yürüdü arkalarından. Uşak sert,</p>
				<p class="normal">— Beyler –dedi,– paltolarınızı çıkarın! Paltoyla girmek yasaktır.</p>
				<p class="normal">Salonda sarışından başka, yüzü Rus yüzüne benzemeyen, kolları açıkta, çok şişman, uzun boylu bir kadın daha vardı. Piyanonun yanında oturmuş, dizlerinin üstünde kâğıt falı bakıyordu. Başını kaldırıp bakmamıştı bile gelenlere. </p>
				<p class="normal">Tıp fakültesi öğrencisi,</p>
				<p class="normal">— Öteki kızlar nerede? –diye sordu.</p>
				<p class="normal">— Çay içiyorlar –dedi sarışın.– Stepan! –diye seslendi.– Git haber ver kızlara, üç öğrenci geldi deyiver!</p>
				<p class="normal">Biraz sonra bir kız daha girdi salona. Üzerinde mavi çizgili, parlak kırmızı bir entari vardı. Beceriksizce sürülmüş kalın bir boya tabakası kaplamıştı yüzünü, önüne düşmüş saçları alnını örtüyordu, gözlerini kırpmadan, ürkek ürkek bakıyordu. Salona girer girmez kaba, kontralto, kısık bir sesle şarkı söylemeye başlamıştı. Onun arkasından bir kız daha geldi, sonra bir daha...</p>
				<p class="normal">Bütün bu olanlarda yeni, ilginç bir şey görmüyordu Vasilyev. Bu salonu, bu piyanoyu, ucuzundan altın kaplama çerçeveli bu aynayı, bu beyaz bandı, bu mavi çizgili entariyi, bu anlamsız, kayıtsız yüzleri bir yerlerde, hem de birçok kez görmüştü sanki. Burada karşılaşmayı umduğu, onu öylesine korkutan karanlığın, sessizliğin, gizliliğin, suçlu gülümseyişin gölgesini bile görmüyordu.</p>
				<p class="normal">Burada her şey ilginç olmaktan uzak, olağan ve basitti. Ancak bir şey hafiften uyandırıyordu merakını; pencerelerin pervazlarında, duvarlardaki acayip resimlerde, giysilerde, beyaz bantta göze çarpan, sanki mahsus yaratılmış korkunç bir zevksizlik. Değişik bir şey vardı bu zevksizlikte.</p>
				<p class="normal"> Vasilyev, “Her şey ne kadar yoksul, anlamsız burada!” diye geçiriyordu içinden. “Şu anda gördüğüm saçmalıkta, kafası çalışan insanda o korkunç günahı işlemek –bir rubleye canlı bir insan satın almak– isteğini uyandırabilecek ne var acaba? Parlaklık uğruna, güzellik, incelik, tutku, zevk uğruna işlenen bir günahı anlarım... ama burada bunların hangisi var? Ne uğruna günah işliyorlar burada? Neyse... üzerinde düşünmeye değmez!”</p>
				<p class="normal">Sarışın sokuldu yanına,</p>
				<p class="normal">— Bir Porter ısmarlar mısınız bana, dedeciğim? –dedi.</p>
				<p class="normal">Birden telaşa kapıldı Vasilyev, kibarca öne eğilerek,</p>
				<p class="normal">— Seve seve... –dedi.– Yalnız bağışlayın beni hanımefendi, ben... ben sizinle birlikte içemeyeceğim. İçki içmiyorum da.</p>
				<p class="normal">Beş dakika sonra üç arkadaş başka bir eve gidiyorlardı.</p>
				<p class="normal">Vasilyev’e tıp fakültesi öğrencisi çıkışıyordu:</p>
				<p class="normal">— Ne diye Porter ısmarlıyorsun? Milyonersin galiba! Akılsızlığından altı ruble havaya gitti!</p>
				<p class="normal">Vasilyev savunuyordu kendini:</p>
				<p class="normal">— Kızın canı çektiyse, niçin yoksun bırakacaktım onu bu hazdan?</p>
				<p class="normal">— Onu değil, bu hazdan patron kadını yoksun bırakmadın sen. Kızları gelen gidenden içki istemeye, bunun kazancını cebe indiren patronlar zorlar.</p>
				<p class="normal">Resim bölümü öğrencisi gene şarkı söylemeye başladı.</p>
				<p class="normal">— “İşte o değirmen... Bir yıkıntı var şimdi yerinde...”</p>
				<p class="normal">İkinci evde üç arkadaş salona girmediler, bir süre antrede durdular. Birinci evde olduğu gibi burada da redingotlu, gözlerinden uyku akan, uşak suratlı bir adam doğruldu oturduğu kanepeden. Vasilyev bu uşağa, yüzüne, eski redingotuna bakarak düşünüyordu:</p>
				<p class="normal">“Kaderin onu buraya uşak olarak atmasına kadar, bu insanın neler çekmiş olması gerekir? Daha önce nerelerde bulundu acaba, neler yaptı? Daha neler bekliyor onu? Evli midir? Annesi nerededir, oğlunun burada uşak olduğunu biliyor mudur acaba?” Vasilyev her evde en çok uşaklarla ilgileniyordu artık. Evlerden birinde –girdikleri dördüncü ev oluyordu galiba– yeleğinde bir köstek olan son derece cılız, ufak tefek bir uşak vardı. “Yaprak” dergisini okuyordu. Gelenlerle hiç ilgilenmemişti. Onun yüzüne bakınca, Vasilyev nedense böyle yüzü olan bir insanın hırsızlık da edebileceğini, adam da öldürebileceğini, yalan yere yemin de edebileceğini düşündü. Gerçekten de ilginç bir yüzü vardı adamın. Alnı genişti, gözleri griydi; yassı bir burnu, ince, sıkı dudakları vardı; yüz anlatımıysa, tavşan kovalarken genç bir av köpeğinin yüzündeki anlam gibi bön, aynı zamanda küstahtı. Vasilyev, bu uşağın saçlarına şöyle bir dokunup sert mi, yumuşak mı olduklarına bakabilseydi, ne iyi olacağını düşündü. Köpek kılı gibi sert olmalıydılar.</p>
				<p class="normal1">3</p>
				<p class="normal">Resim bölümü öğrencisi iki bardak Porter şarabı içtiği için birden sarhoş olmuş, aşırı neşelenmişti.</p>
				<p class="normal">Elini kolunu sallayarak, bir komutan gibi emir verdi:</p>
				<p class="normal">— Başka bir eve gidiyoruz! En güzel eve götüreceğim sizi!</p>
				<p class="normal">Arkadaşlarını, kendince en güzel eve götürdüğünde ille de kadril oynayacağım diye tutturdu. Bunun için çalgıcılara bir ruble vermeleri gerekeceğini söyleyerek bir süre homurdandı tıp fakültesi öğrencisi, ama sonunda vis–a–vis olmayı kabul etti. Oynamaya başladılar.</p>
				<p class="normal">Evlerin en iyisiyle en kötüsü arasında bir ayrılık yoktu. Burada da aynı aynalar, aynı tablolar, giysiler, saçlar vardı. Vasilyev ortamı, giysileri incelerken bunun bir zevksizlik değil, S. Sokağı’nın kendine özgü zevki, hatta havası denebilecek, başka hiçbir yerde görülemeyecek bir şey; biçimsizliğiyle bir bütün, zamanının oluşturduğu köklü bir şey olduğunu anlamıştı. Sekiz eve girip çıktıktan sonra, artık ne giysilerin rengi, ne giysilerin arkasındaki uzun kuyruklar, ne parlak bantlar, ne denizci ceketleri, ne de yanakların koyu kırmızılığı şaşırtıyordu onu. Burada bunların gerektiğini, tek bir kadın bile insan gibi giyinecek olsa ya da duvara doğru dürüst bir resim asacak olsalar, sokağın havasının bozulacağını anlamıştı.</p>
				<p class="normal">“Ne beceriksizce satıyorlar kendilerini!” diye düşünüyordu. “Günahın ancak güzel olduğu, saklandığı, erdemle örtüldüğü zaman insana hoş geldiğini bilmiyorlar mı yoksa? Sade, siyah giysiler, soluk yüzler, hüzünlü bakışlar ve karanlık, bu çirkin yaldızdan, parlaklıktan çok daha etkili olurdu. Aptallar! Bunu onlar anlayamıyorlarsa, konukların anlatması gerekirdi doğrusu...”</p>
				<p class="normal">Kol ağızlarıyla yakasına beyaz kürk geçirilmiş Polonyalı kostümü giyen bir kız yaklaştı ona, yanına oturdu.</p>
				<p class="normal">— Sevimli esmer delikanlı, neden dans etmiyorsunuz? –diye sordu.– Neden bu kadar durgunsunuz?</p>
				<p class="normal">— Canım sıkılıyor da ondan.</p>
				<p class="normal">— Bir lafit ısmarlamayın bana, o zaman sıkılmaz canınız.</p>
				<p class="normal">Vasilyev cevap vermedi. Bir süre sustuktan sonra sordu:</p>
				<p class="normal">— Saat kaçta yatarsınız siz?</p>
				<p class="normal">— Altıda.</p>
				<p class="normal">— Peki kaçta kalkarsınız?</p>
				<p class="normal">— Bazen ikide, bazen de üçte.</p>
				<p class="normal">— Kalktıktan sonra ne yaparsınız?</p>
				<p class="normal">— Kahve içeriz, saat yedide yemek yeriz.</p>
				<p class="normal">— Neler olur sofranızda?</p>
				<p class="normal">— Genellikle... lahana çorbası, biftek, bir de tatlı. Bizim madam iyi bakar kızlara. Peki ama, niçin soruyorsunuz bütün bunları?</p>
				<p class="normal">— Eh işte, konuşmuş olmak için...</p>
				<p class="normal">Vasilyev kızla çok şey üzerine konuşmak istiyordu. Onun nerede doğduğunu, annesinin babasının sağ olup olmadıklarını, onun burada çalıştığını bilip bilmediklerini, bu eve nasıl düştüğünü, günlerinin güzel mi, kötü mü geçtiğini, yaşamından hoşnut olup olmadığını, bu durumundan bir gün kurtulabileceğini umup ummadığını öğrenmek için içinde güçlü bir istek olduğunu hissediyordu. Ama mağrur görünmemek için söze nereden başlayacağını, sorusuna nasıl bir biçim vereceğini bilemiyordu. Uzun uzun düşündükten sonra,</p>
				<p class="normal">— Kaç yaşındasınız? –diye sordu.</p>
				<p class="normal">Kız, oynayan resim bölümü öğrencisinin yaptığı el kol hareketlerine bakarken gülerek, şakacı bir tavırla karşılık verdi:</p>
				<p class="normal">— Seksen.</p>
				<p class="normal">Nedense birden kahkahalarla gülmeye başladı. Herkesin duyacağı bir sesle, bağıra bağıra uzun, çirkin bir tümce söyledi. Vasilyev şaşırmıştı, yüzüne nasıl bir anlatım takınacağını bilmeden, kendini zorlayarak gülümsedi. Yalnızca o gülümsüyordu, ondan başka hiç kimse –arkadaşları da, çalgıcılar da, kadınlar da– başlarını çevirip yanındaki kıza bakmamışlardı bile. O çirkin tümceyi duymamışlardı sanki.</p>
				<p class="normal">Vasilyev’in yanında oturan kız,</p>
				<p class="normal">— Bir lafit ısmarlasanıza bana! –diye yineledi.</p>
				<p class="normal">Onun beyaz kürkünden de, sesinden de tiksindi bir anda Vasilyev, uzaklaştı yanından. Artık boğucu, çok sıcak buluyordu buranın havasını kalbi ağır ağır, ama çekiç gibi çarpmaya başlamıştı:</p>
				<p class="normal">Bir! İki! Üç!</p>
				<p class="normal">Resim bölümü öğrencisini kolundan çekeleyerek,</p>
				<p class="normal">— Gidelim buradan! –dedi.</p>
				<p class="normal">— Bekle biraz, dur da bitirelim şu oyunumuzu.</p>
				<p class="normal">Vasilyev, kadınlara bakmamak için, resim bölümü öğrencisiyle tıp fakültesi öğrencisi kadrili bitirinceye kadar çalgıcıları gözden geçirmeye koyuldu. Piyanoda yüzü Mareşal Bazin’e benzeyen, gözlüklü, kibar tavırlı bir ihtiyar vardı; kemandaysa son modaya göre giyinmiş, kızıl sakallı genç bir adam. Sağlıklı, dinç, zeki bir yüzü vardı genç adamın. Zevkle, özenle giyinmişti, kemanı hissederek çalıyordu. Böyle bir adamla kibar tavırlı ihtiyarın buraya nasıl düştüklerini, burada olmaktan niçin utanmadıklarını, kadınlara bakarken ne düşündüklerini bilmeyi ne çok isterdi Vasilyev.</p>
				<p class="normal">Piyanoda da, kemanda da üstü başı yırtık, açlıktan avurtları çökmüş, bakışları hüzünlü, sarhoş, yıpranmış ya da aptal oldukları yüzlerinden belli adamlar olsaydı, belki anlaşılabilirdi bu. Ama şimdi bir şey anlamıyordu. Bir zamanlar okuduğu o düşmüş kadının öyküsünü düşünüyordu; suçluymuş gibi gülümseyen o kadının, şimdi karşısındakilerle ortak bir yanı olmadığı kanısındaydı. Düşmüş kadınlar değildi sanki gördükleri; ona yabancı, anlayamadığı, bambaşka bir dünyaydı burası. Bu dünyayı daha önce tiyatroda, sahnede görseydi ya da bir kitapta okusaydı, inanmazdı...</p>
				<p class="normal">Kol ağızlarıyla yakası beyaz kürklü kadın gene kahkahayla gülmeye başladı, yüksek sesle aynı iğrenç tümceyi yineledi. Bir tiksinti doldurdu Vasilyev’in içini, yüzü kıpkırmızı oldu kapıya yürüdü. Resim bölümü öğrencisi seslendi arkasından:</p>
				<p class="normal">— Dur hey, biz de geliyoruz!</p>
				<p class="normal1">4</p>
				<p class="normal">Üçü birlikte sokağa çıktıklarında tıp fakültesi öğrencisi anlatıyordu:</p>
				<p class="normal">— Bana eşlik eden kadınla konuşmaya daldık. Oynarken, ilk aşk serüvenini anlattı bana. İlk sevgilisi Smolenskli, beş çocuk babası, evli bir saymanmış. O zamanlar on yedi yaşında bir kızmış, sabun ve mum ticareti yapan anne babasının yanında kalıyormuş.</p>
				<p class="normal">— Adam nasıl kazanmış kızın kalbini? –diye sordu Vasilyev.</p>
				<p class="normal">— Nasıl olacak, elli rublelik iç çamaşırıyla. Sorduğun şeye bak!</p>
				<p class="normal">Vasilyev tıp fakültesi öğrencisine bakarak, “Vay canına, kadrilde ona eşlik eden kadının aşk serüvenini öğrenivermiş hemen.” diye geçirdi içinden, “Oysa bu konuda ben ne kadar beceriksizim...”</p>
				<p class="normal">— Baylar, ben eve gidiyorum! –dedi.</p>
				<p class="normal">— Neden?</p>
				<p class="normal">— Çünkü burada nasıl davranılacağını bilmiyorum. Hem sonra sıkılıyorum, iğreniyorum da. Eğlendirici ne var burada? Bari insan olsa karşımızdakiler; yabani bunlar, hayvan... canınız nasıl isterse öyle yapın, ben eve dönüyorum.</p>
				<p class="normal">Resim bölümü öğrencisi Vasilyev’e sokularak, ağlamaklı bir sesle,</p>
				<p class="normal">— Ah Vasilyev’ciğim, canım benim, ciğerim... –dedi.– Gel! Bir eve daha uğrayalım, sonra canı cehenneme topunun... Lütfen! Aslanım benim!</p>
				<p class="normal">Sonunda kandırdılar Vasilyev’i, bir merdivenden çıkardılar. Halılarda da, merdivenin altın kaplama tırabzanında da, kapıyı açan kapıcıda da, antreyi süsleyen panoda da S. Sokağı’nın aynı hava vardı gene; ama burada daha bir ince, daha bir ağırbaşlıydı bu hava.</p>
				<p class="normal">Vasilyev paltosunu çıkarırken,</p>
				<p class="normal">— Çok doğru söylüyorum, eve gideceğim –dedi. </p>
				<p class="normal">Resim bölümü öğrencisi,</p>
				<p class="normal">— Peki, peki canım... –dedi. Ensesinden öptü Vasilyev’i.– Huysuzluk etme şimdi. Cici arkadaş ol! Birlikte geldik, birlikte döneceğiz. Doğrusu çok anlayışsızsın yani...</p>
				<p class="normal">— Sokakta bekleyebilirim sizi. Vallahi iğreniyorum içerde!</p>
				<p class="normal">— Hadi, hadi Vasilyev’ciğim... İğrensen de, iğrenmesen de bizden ayrılmamalısın! Anladın mı? Seyret!</p>
				<p class="normal">Tıp fakültesi öğrencisi pek ciddi,</p>
				<p class="normal">— İnsan çevresinde olup biteni görmelidir... –dedi.</p>
				<p class="normal">Vasilyev salona girip oturdu. Kalabalıktı salon. Üç arkadaştan başka, iki piyade subayı, kır saçlı, tepesi açılmış gözlüklü bir adam, Mejov Enstitüsü’nden bıyıksız iki öğrenci, bir de aktöre benzeyen fitil gibi sarhoş bir adam... Kızların hepsi öteki konuklarla ilgileniyordu, Vasilyev’e bakan yoktu. Yalnız, Aida gibi giyinmiş bir kız yan gözle şöyle bir baktı ona, nedense gülümsedi, esneyerek,</p>
				<p class="normal">— Bir esmer gelmiş... –dedi.</p>
				<p class="normal">Vasilyev’in yüreği küt küt vurmaya, yüzü ateş gibi yanmaya başlamıştı. Buraya geldiği için konuklardan utanıyor, kendinden iğreniyor, içi içini yiyordu. Sağlıklı, duygulu bir insan olarak (şimdiye kadar öyle sanıyordu kendini) bu kadınlardan nefret ettiği, onlara karşı tiksintiden başka bir şey hissetmediği düşüncesi acı veriyordu ona. Ne bu kadınlara acıyordu, ne çalgıcılara acıyordu, ne de uşaklara.</p>
				<p class="normal">“Bu durumun nedeni onları anlamaya çalışmamamdır.” diye geçirdi içinden, “Hepsi de insandan çok, hayvana benziyor, ama ne olursa olsun, gene de insandırlar, ruhları vardır. Önce anlamak, ondan sonra bir yargıda bulunmak gerekir...”</p>
				<p class="normal">Resim bölümü öğrencisi seslendi ona:</p>
				<p class="normal">— Vasilyevcik, bir yere gitme, bekle bizi! </p>
				<p class="normal">Bir kapıdan çıkıp gitti. Hemen arkasından tıp fakültesi öğrencisi de kayboldu gözden.</p>
				<p class="normal">Vasilyev düşünmeyi sürdürüyordu: “Evet, anlamaya çalışmak gerek onları, yoksa olmaz...”</p>
				<p class="normal">Sonra her kadının yüzüne dikkatle bakmaya, suçlu bir gülümseme aramaya koyuldu. Ama –o mu yüz anlatımından bir şey anlamıyordu, yoksa bu kadınlardan hiçbiri mi kendini suçlu hissetmiyordu– nedense bu yüzlerde yalnızca günlük, basit bir can sıkıntısının, rahatlığın bön anlatımıydı gördüğü. Boş bakışlardan, alık gülümsemelerden, kulak tırmalayan, tiz, anlamsız seslerden başka bir şey yoktu bu yüzlerde. Her birinin geçmişinde bir saymanla elli rublelik çamaşır karşılığında başlayan bir aşk serüveni olduğu, şimdi de onlar için dünyada kahveden, üç kaplık öğle yemeğinden, şaraptan, kadrilden, saat ikiye kadar uyumaktan daha güzel bir şeyin olmadığı belliydi.</p>
				<p class="normal">Vasilyev suçlu tek bir gülümseme bulamayınca bu kez zeki bir yüz aramaya koyuldu. Bakışı dolaştı, dolaştı, biraz uykulu, yorgun, soluk bir yüzde durdu... Pullarla süslü bir rop giyen, pek genç sayılamayacak esmer bir kadındı bu. Koltukta oturuyor, önüne, döşemeye bakıyordu, derin düşüncelere dalmıştı. Vasilyev salonu karşıdan karşıya geçti, bir rastlantı sonucuymuş gibi oturdu kadının yanına.</p>
				<p class="normal">“Önce basit, bayağı bir şeyden başlayıp, sonra yavaş yavaş ciddi konulara geçmeli...” diye geçirdi içinden.</p>
				<p class="normal">— Giysiniz ne kadar güzel! –dedi.</p>
				<p class="normal">Kadının başörtüsünün sırmalı saçaklarına dokundurdu parmağını. Esmer kadın bitkin,</p>
				<p class="normal">— Nesi varmış ki?.. –diye karşılık verdi.</p>
				<p class="normal">— Hangi ildensiniz?</p>
				<p class="normal">— Ben mi? Çok uzak bir ilden... Çernıgovsk’dan.</p>
				<p class="normal">— Güzel bir ildir Çernıgovsk. Ne hoştur orada yaşam.</p>
				<p class="normal">— Bizim olmadığımız her yerde hoştur yaşam.</p>
				<p class="normal">“Ne yazık ki doğayı anlamakta pek beceriksizim,” diye geçirdi içinden Vasilyev, “Çernıgovsk’un doğa güzelliklerini anlatarak duygulandırabildim onu. Orada doğduğuna göre yüzde yüz seviyordur Çernıgovsk’u.”</p>
				<p class="normal">— Burada sıkılıyor musunuz? –diye sordu.</p>
				<p class="normal">— Elbette sıkılıyorum.</p>
				<p class="normal">— Öyleyse niçin çekip gitmiyorsunuz?</p>
				<p class="normal">— Nereye gidebilirim? Dilenmeye mi?</p>
				<p class="normal">— Dilenmek burada yaşamaktan çok daha kolaydır.</p>
				<p class="normal">— Peki siz nereden biliyorsunuz? Dilendiniz mi hiç?</p>
				<p class="normal">— Okul paramı verecek durumum olmadığı zamanlar dilendim. Dilenmiş olmasam ne değişir ki, apaçık ortada bu. Bir dilenci, ne denli kötü bir durumda olursa olsun, gene de özgür bir insandır, oysa siz kölesiniz.</p>
				<p class="normal">Esmer kadın gerindi, tepside birkaç bardakla bir şişe maden suyu götüren uşağa uykulu gözlerle baktı.</p>
				<p class="normal">— Bir Porter ısmarlasanıza –dedi.</p>
				<p class="normal">Esnedi.</p>
				<p class="normal">Vasilyev, “Porter...” diye geçirdi içinden, “Şu anda kardeşin ya da annen girseydi salona ne olur? Ne söylerdin onlara? Ya onlar ne söylerlerdi sana? Porter falan içer miydin o zaman? Düşünüyorum da...”</p>
				<p class="normal">Birden hıçkıra hıçkıra ağladığı duyuldu birisinin. Uşağın maden suyunu götürdüğü odadan yüzü kıpkırmızı, gözleri öfkeyle parlayan sarışın bir adam hızlı adımlarla çıktı. Evin, enine boyuna bir kadın olan patronu da arkasındaydı. Cırlak bir sesle bağırıyordu:</p>
				<p class="normal">— Kızlarıma tokat atmak hakkını veren olmadı size! Bizim müşterilerimiz kibar insanlardır, sizin gibi ne idüğü belirsiz herifler gelmez buraya, şimdiye kadar kavga olmamıştır evimde! Maskara!</p>
				<p class="normal">Her kafadan bir ses çıkmaya başladı. Vasilyev korkmuştu. Bembeyaz olmuştu yüzü. Bitişik odada bir kadın, gururu çok incinmiş bir insanın ağladığı gibi hıçkıra hıçkıra ağlıyordu. Burada yaşayanların gerçekten de insan, her yerdeki gibi, gururu incinen, acı çeken, ağlayan, yardım dileyen gerçek insanlar olduğunu o zaman anladı Vasilyev... Ağır nefretle iğrenme duygusu, yerini güçlü bir acıma duygusuyla, kadına hakaret eden adama karşı bir öfke duygusuna bırakmıştı. Kadının ağladığı odaya koştu. Mermer masanın üzerine yığılı duran şişelerin arasından gözyaşlarıyla ıslanmış, ıstırap kaplı bir yüz gördü, kollarını uzattı bu yüze, masaya doğru bir adım attı, ama dehşet içinde birden geri çekildi. Sarhoştu kadın.</p>
				<p class="normal">Sarışın adamın çevresini almış gürültülü kalabalığın arasından geçerken ruhsal gücünü yitirdi bir anda, çocuk gibi korkmaya başladı; onun için yabancı, anlaşılmaz bir dünyada onu kovalamak, dövmek, ona çirkin sözler söylemek istiyorlar sanıyordu... Askıdan paltosunu kaptığı gibi merdivenden aşağı koşmaya başladı.</p>
				<p class="normal1">5</p>
				<p class="normal">Evin biraz ötesinde duvarın dibinde durup arkadaşlarının çıkmasını beklemeye koyuldu. Piyanoların, kemanların neşeli, cesur, küstah, hüzünlü sesleri havada birbirine karışıyor; bu curcuna önceden olduğu gibi, gene karanlıkta, çatı aralarında görünmeyen bir orkestranın üyeleri çalgılarını akort ediyorlarmış izlenimi yaratıyordu. İnsan başını kaldırıp yukarı, bu karanlığa bakınca, simsiyah fonun hareket eden beyaz noktalarla dopdolu olduğunu görüyordu: Kar yağıyordu. İri kar taneleri ışığa girince havada pamuk gibi tembel tembel dolaşmaya başlıyorlardı, sonra daha bir tembel, düşüyorlardı yere. Vasilyev’in çevresinde dönüp duruyorlardı, sakalına, kirpiklerine, kaşlarına takılıp kalıyorlardı... Sürücüler de, atlar da, yayalar da bembeyazdı.</p>
				<p class="normal">“Buraya, bu sokağa nasıl yağabilir kar!” diye geçiriyordu içinden Vasilyev. “Allah kahretsin bu evleri!”</p>
				<p class="normal">Merdivenleri koşarak indiği için bacakları tutulmuştu; bir dağa tırmanmış gibi sık sık soluyordu, kalbi küt küt vuruyordu. Bir an önce bu sokaktan çıkmak, eve gitmek isteği yakıyordu içini, ama arkadaşlarını beklemeyi, ağır duygusunu onlara açmayı daha çok istiyordu.</p>
				<p class="normal">Bu evlerde birçok şeyi anlamıştı. Felakete doğru giden kadınların ruhları da onun için, eskiden olduğu gibi bir esrar perdesi arkasındaydı. Ancak durumun, insanın düşünebileceğinden de kötü olduğunu anlamıştı. Kendini zehirleyerek canına kıyan o suçlu kadına düşmüş deniliyorsa, şu anda bu ses curcunasına uyarak dans eden, iğrenç, uzun tümceler söyleyen buradaki kadınlara yakışan bir ad bulmak çok güçtü. Felakete doğru giden değil, felaketin en kötüsünün içine düşmüş kadınlardı bunlar.</p>
				<p class="normal">“Ahlaksızlık var bu kadınlarda,” diye düşünüyordu, “ama suçun bilinci de, bir kurtuluş umudu da yok. Satıyorlar onları, satın alıyorlar, suçun içine, en bayağı, adi şeylerin içine sokup çıkarıyorlar, ama onlar –koyun gibi– kayıtsız duruyorlar, anlamıyorlar, boş boş bakıyorlar çevrelerinde olup bitene. Tanrım, ah Tanrım!”</p>
				<p class="normal">İnsan gururu denen şeyin; kişilik, tanrısallık denen şeylerin burada bir paralık edildiğini, sarhoşların dediği gibi “son kertesine kadar” çamura bulandığını, ama bunun suçlusunun yalnızca bu sokak ve bu beyinsiz kadınlar olmadığını açık seçik görüyordu Vasilyev.</p>
				<p class="normal">Baştan aşağı kardan bembeyaz olmuş bir grup öğrenci aralarında neşeli neşeli konuşarak, kahkahalar atarak geçti önünden. Öğrencilerden uzun boylu, zayıf olan birden durdu, dik dik baktı Vasilyev’in yüzüne, sarhoş bir sesle,</p>
				<p class="normal">— Bizdenmiş! –dedi.– Keyfin mi kaçtı canım? Vah vah! Boş ver kardeşim, eğlenmene bak! Yürü hadi! Neşeni bul amca, neşeni!</p>
				<p class="normal">Vasilyev’i omuzlarından tuttu; soğuk, ıslak bıyıklarını değdirdi yanağına, birden ayağı kaydı, düşecek gibi oldu, kolunu salladı,</p>
				<p class="normal">— Sıkı tutun! Düşeceksin! –diye bağırdı. </p>
				<p class="normal">Gülmeye başladı. Vasilyev’i bırakıp arkadaşlarının arkasından koştu.</p>
				<p class="normal">Sokağı kaplayan gürültünün arasından resim bölümü öğrencisinin sesi duyuldu:</p>
				<p class="normal">— Bir kadına vuramazsınız! Benim bulunduğum yerde vuramazsınız bir kadına! Şeytan suratlı alçaklar!</p>
				<p class="normal">Evin kapısında tıp fakültesi öğrencisi göründü. Sağına soluna bakıp Vasilyev’i görünce endişeli,</p>
				<p class="normal">— Burada mısın? –dedi.– Bak ne diyeceğim, vallahi bir yere gidilmez şu Yegor ile! Ne biçim insandır, anlamadım gitti! Rezalet çıkardı! Duyuyor musun? –Kapıya doğru seslendi.– Yegor! Hey Yegor!</p>
				<p class="normal">Resim bölümü öğrencisinin sesi çın çın ötüyordu:</p>
				<p class="normal">— Benim bulunduğum yerde vuramazsınız bir kadına!</p>
				<p class="normal">Ağır, kocaman bir şey yuvarlandı merdivenden. Resim bölümü öğrencisiydi bu. Tekmeyle tepetakla aşağı yuvarlamışlardı onu.</p>
				<p class="normal">Düştüğü yerden doğruldu, şapkasını silkeledi; yüzünde büyük bir öfke, nefret anlatımıyla yumruğunu yukarıya sallayarak bağırıyordu:</p>
				<p class="normal">— Alçaklar! Canavarlar! Adi yaratıklar! Vuramazsınız bir kadına! Güçsüz, sarhoş bir kadına vurmak ha! Ah, sizi...</p>
				<p class="normal">Tıp fakültesi öğrencisi ona yalvarmaya başladı:</p>
				<p class="normal">— Yegor... Hadi Yegor... Yemin ederim, bir daha hiçbir yere gitmeyeceğim seninle. Vallahi gitmeyeceğim!</p>
				<p class="normal">Resim bölümü öğrencisi yavaş yavaş yatıştı, üç arkadaş yürüdüler, eve dönüyorlardı.</p>
				<p class="normal">Tıp fakültesi öğrencisi şarkı söylemeye başladı:</p>
				<p class="normal">— “Bilinmez bir güç çekiyor beni bu hüzün dolu sahillere...”</p>
				<p class="normal">Kısa bir aradan sonra ekledi resim bölümü öğrencisi:</p>
				<p class="normal">— “İşte o değirmen... Bir yıkıntı var şimdi yerinde...” Hey Tanrım, ne kar yağıyor! Vasilyev’ciğim, niçin kaçtın? Çok ödleksin, inan, karıdan farkın yok...</p>
				<p class="normal">Vasilyev arkadaşlarının arkasından yürüyor, onların sırtlarına bakarak düşünüyordu</p>
				<p class="normal">“Fuhuşu ya biz kötü, adi bir ahlaksızlık sanıyoruz, abartıyoruz ya da –bu gerçekten de herkesin düşündüğü gibi kötü bir şeyse– benim şu sevimli dostlarım ‘Niva’ dergisinde karikatürleri çıkan Suriyeliler, Kahireliler gibi esir sahibi, zorba, katillerdir. Şimdi şarkı söylüyorlar, kahkaha atıyorlar, dünyayı umursadıkları yok; oysa biraz önce kadınların açlığını, bilgisizliğini, akılsızlığını kötüye kullanan onlar değil miydi? Onlardı... tanık oldum buna. Onların insan severlikleri, tıp bilimleri, resim sanatı nerede kaldı? Bu insan kasaplarının sanatları, yüksek duyguları, bir fıkradaki içyağını anımsatıyor bana. İki haydut ormanda bir dilenciyi kesmişler; giysilerini paylaşırken torbasında bir parça donmuş içyağı bulmuşlar. Biri, ‘Ne iyi oldu bunu bulduğumuz, gel yiyelim.’ demiş. Öteki dehşete kapılmış: ‘Deli misin, nasıl olur? Unuttun mu yoksa, bugün çarşamba!’ Vazgeçmişler içyağını yemekten. Bir insanı kestikten sonra, dini bütün birer Hıristiyan oldukları inancı içlerinde, çıkmışlar ormandan. Bunlar da öyle, biraz önce kadınların etini satın aldılar, şimdi de biri bir sanatçı olduğunu, öbürü de bilim adamı olduğunu sanıyor...”</p>
				<p class="normal">Kararlı, öfkeli bir sesle,</p>
				<p class="normal">— Beni dinleyin, hey siz! –diye seslendi arkadaşlarına.– Niçin geliyorsunuz buraya? Bunun ne korkunç bir şey olduğunu anlamıyor musunuz yoksa? Anlamıyor musunuz? Tıp biliminiz bu kadınların her birinin veremden ya da başka bir hastalıktan, zamanından önce öleceğini söylüyor; her türlü sanatsa, onların ruhça daha da erken öleceğini söylüyor. Bu kadınların her biri, çalıştığı sürece, tutalım ki beş yüz erkekle yatıyorsa, her birini beş yüz erkek öldürüyor demektir. Bu beş yüz kişinin arasında sizler de varsınız! Bu durumda, ikiniz ömrünüz boyunca buraya ve bunun gibi yerlere iki yüz elli kere gelirseniz, ikinize bir öldürülmüş kadın düşer demektir! Bundan daha açık ne olabilir? Korkunç bir şey değil mi bu? İki, üç, beş erkek bir olup aç, akılsız bir kadını öldürüyor! Ah, korkunç bir şey değil mi bu Tanrım?</p>
				<p class="normal">Resim bölümü öğrencisi yüzünü buruşturarak,</p>
				<p class="normal">— Sonunda böyle olacağını baştan biliyordum zaten –dedi.– Ne diye taktık peşimize şu aptalı? Şu anda kafanın içinde büyük düşünceler var sanıyorsun, değil mi? Yanılıyorsun, düşünce falan değil onlar! Ne olduklarını şeytan bilir. Şu anda nefretle, tiksinerek bakıyorsun bana, ama öyle bakacağına, böyle yirmi ev de sen yaptırsan, bence çok iyi edersin. Senin bu bakışında, bütün sokakta olduğundan daha çok ahlaksızlık var! Hadi gidelim Volodya, ne yaparsa yapsın! Bunun kadar aptal bir çocuk görmedim...</p>
				<p class="normal">Tıp fakültesi öğrencisi,</p>
				<p class="normal">— Biz insanlar karşılıklı olarak öldürürüz birbirimizi –dedi.– Ahlaksızlıktır bu elbette, ama felsefe bir işe yaramaz burada. Hoşça kal.</p>
				<p class="normal">Trubnaya alanında ayrıldılar arkadaşlar. Vasilyev yalnız kalınca bulvarda hızlı adımlarla yürümeye başladı. Karanlıktan korkuyordu, bütün dünyayı örtmek istiyormuş gibi iri iri yağan kardan korkuyordu; kar tanelerinin arasından göz kırpan soluk sokak fenerlerinin ışığından korkuyordu. Anlaşılmaz, bilinmez, çirkin bir korku doldurmuştu içini. Arada bir karşıdan gelenler oluyordu, ürkekçe kenara çekilip yol veriyordu onlara. Her yandan ona doğru kadınlar yürüyor, gözlerini ondan ayırmıyorlar sanıyordu...</p>
				<p class="normal">“Başlıyor,” diye geçirdi içinden. “Sinir buhranı başlıyor...”</p>
				<p class="normal1">6</p>
				<p class="normal">Evde karyolasında yatıyor, zangır zangır titreyerek şöyle diyordu Vasilyev:</p>
				<p class="normal">— Canlı onlar! Canlı! Tanrım, canlı!</p>
				<p class="normal">Hayal gücünü durmadan zorluyor; kendini düşmüş bir kadının kâh kardeşi, kâh babası, kâh yanakları kat kat boyalı düşmüş bir kadının kendi olarak hayal ediyordu; dehşete düşürüyordu onu bu.</p>
				<p class="normal">Sorunu çok acele, ne pahasına olursa olsun, çözümlemek zorundaymış, bu sorun başkalarının değil, kendi kişisel sorunuymuş gibi geliyordu ona nedense. Bütün gücünü toplayıp içindeki umutsuzluğu yendi, karyolasına oturup başını ellerinin arasına aldı, o gün gördüğü kadınları nasıl kurtarabileceğini düşünmeye koyuldu. Bilimle uğraşan bir insan olduğu için, herhangi bir sorunun nasıl bir yol tutularak çözümlenebileceğini çok iyi bilirdi. Son derece heyecanlı olmasına karşın, var gücüyle bu yoldan sapmamaya çalışıyordu. Bu sorunun geçmişini, bu konuda yazılanları düşünüyordu. Saat dörtte kalkmış, odanın içinde bir aşağı bir yukarı dolaşarak, kadınları kurtarmak için son zamanlarda yapılan çalışmaları anımsamaya çalışıyordu. Faltsfeyn Galyaşkin, Neçayev, Yeçkin otellerinde kalmış birçok yakın arkadaşı dostu vardı... Bunlar arasında dürüst, fedakâr yaradılışta olanlar hiç de az değildi. Kadınları kurtarmaya çalışanları olmuştu...</p>
				<p class="normal">“Bu sayılı girişimleri,” diye düşünüyordu Vasilyev, “üçe ayırabiliriz. Bazıları kadını bataklıktan çekip almış, ona bir daire kiralamış, bir dikiş makinesi satın almıştır. Kadın terzilik etmeye başlamıştır. Sonra da isteyerek ya da istemeyerek, kapatması yapmıştır kadını; okulu bitirip kentten ayrılırken de bir eşya gibi, başka bir dürüst arkadaşına devretmiştir. Düşmüş kadının düşmüşlüğü de böylece sürüp gitmiştir. Bazılarıysa, kadını bataktan çıkardıktan, ona gene bir daire kiraladıktan, bu durumlarda kaçınılmaz olan dikiş makinesini da aldıktan sonra, ona okuma yazma öğretmeye, öğütler vermeye, kitaplar okutmaya koyulmuştur. Bu yaşam onun için yeni, ilginç olduğu sürece burada kalmış, dikiş dikmiştir kadın, sonra can sıkıntısından, öğretmeninden gizli eve erkek almaya başlamıştır ya da eski yuvasına, saat üçe kadar uyuyabileceği, kahve içebileceği, yemekte istediği kadar yiyebileceği yere kaçmıştır. Bazılarıysa –bunlar en heyecanlı, en fedakâr yaradılışlı olanlarıdır– yürekli, kararlı bir adım atmışlardı. Evlenmişlerdir oradan çıkardıkları kadınla. Küstah, şımarık ya da aptal, ezilmiş bir yaratık, bir erkeğin karısı, bir evin hanımı, daha sonra bir anne olunca yaşamı da, dünya görüşü de çok değişmiştir; öyle ki erkek sonunda karısında, çocuklarının annesinde eski düşmüş kadını göremez olmuştur. Evet, en iyi, belki de tek yol evlenmektir.”</p>
				<p class="normal">Vasilyev yüksek sesle,</p>
				<p class="normal">— Ama olanağı yok bunun! –dedi.</p>
				<p class="normal">Yatağına attı kendini.</p>
				<p class="normal">— Böyle bir şeye önderlik edemem ben! Böyle kadınlardan biriyle evlenebilmek için insanın bir aziz olması, nefret nedir, tiksinti nedir bilmemesi gerekir. Hem tutalım ki, bugünkü iki arkadaşımla ben zorladık kendimizi, evlendik. O sokaktaki kadınların hepsi evlendiler. Sonuç ne olacak? Neye yarayacak bu? Onlar burada, Moskova’da evleninceye kadar, Smolenskli sayman bir parti kız daha çıkaracaktır baştan, Saratovsklu, Nijegorodlu, Varşovalı kızlarla birlikte onlar da doluşacaklardır burada boşalan yere...</p>
				<p class="normal">Gaz lambası is çıkarmaya başlamıştı. Vasilyev farkında değildi. Düşünmeye devam ederek odada dolaşmaya başladı gene. Sorunu bambaşka bir biçimde alıyordu şimdi: Düşmüş kadınların gerekli olmaktan çıkmaları için ne yapmalıydı? Bunun için, onları satın alan, öldüren erkeklerin yaptıkları şeyin tüm çirkinliğin, bayağılığını hissedip dehşete kapılmaları gerekliydi. Erkekleri kurtarmak gerekiyordu.</p>
				<p class="normal">“Bilimle, sanatla bir şey elde edilemeyeceği ortada...” diye düşünüyordu Vasilyev. “Burada tek kurtuluş yolu havariliktir.”</p>
				<p class="normal">Şimdi, yarın akşam o sokağın başında nasıl duracağını hayal ediyordu. Önünden her geçene şöyle diyecekti:</p>
				<p class="normal">— Nereye, niçin gidiyorsunuz? Tanrı’dan korkmuyor musunuz?</p>
				<p class="normal">Kayıtsız faytonculara dönecekti:</p>
				<p class="normal">— Neden duruyorsunuz burada? Vicdanınız sızlamıyor mu, kendi kendinizden nefret etmiyor musunuz? Oysa Tanrı’ya inanıyorsunuz, bunun günahı olduğunu biliyorsunuz, bu yüzden insanların cehenneme gideceklerini de biliyorsunuz. Niçin cevap vermiyorsunuz? Evet, sizin akrabanız falan değiller bu kadınlar, ama düşünün ki, onların da sizin gibi babaları, ağabeyleri var...</p>
				<p class="normal">Arkadaşlarından biri Vasilyev için bir gün “yetenekli bir insan” demişti. Bunu söyleyen arkadaşının yazarlık yeteneği vardı, sahne yeteneği, resim yeteneği vardı, oysa onun yeteneği bambaşka bir yetenekti: İnsanlık yeteneği. Genel olarak acıya karşı ince, soylu bir duyarlığı vardı. İyi bir oyuncunun başkalarının davranışlarını, seslerini kendinde yansıttığı gibi, Vasilyev de başkalarının acısını yansıtırdı ruhunda. Gözyaşı görünce ağlardı; bir hastanın yanında o da hasta olur, inlemeye başlardı; birisine zor kullanıldığını görünce, ezilen kendisiymiş gibi gelirdi ona, çocuk gibi korkuya kapılır, o korkuyla da yardıma koşardı. Başkalarının acısı çok etkilerdi onu, duygulandırırdı, kendinden geçirirdi...</p>
				<p class="normal">Arkadaşı haklı mıydı, bilmiyoruz, ama soruna bir çözüm yolu bulduğunu sandığı anda Vasilyev’in duyguları bir esini çok andırıyordu. Ağlıyor, gülüyor, yarın sokağın başında söyleyeceği şeyleri yüksek sesle yineliyor; onu dinleyip, insanlara doğruyu göstermek için sokağın başında onun yanında yer alacaklara karşı içinde güçlü bir sevgi duyuyordu. Mektup yazmak için masaya oturuyor, kendi kendine yeminler ediyordu...</p>
				<p class="normal">Bütün bunların esine benzemesinin bir nedeni de uzun sürmemeleriydi. Hemen yorulmuştu Vasilyev. Londralı, Hamburglu, Varşovalı, kadınlar –dağların toprağın üzerine çöktüğü gibi– bütün ağırlıklarıyla çökmüşlerdi üzerine. Bu ağırlık karşısında korkuya kapılmıştı Vasilyev, cesaretini yitirmişti. Güzel konuşma yeteneğinin olmadığını anımsadı; ödlek, yüreksiz bir çocuk olduğu; dünyayı umursamayan insanların onu, bir hukuk fakültesi üçüncü sınıf öğrencisini, ödlek, değersiz bir genci dinlemeyecekleri; gerçek havariliğin sözde değil, davranışlarda olduğu geldi aklına...</p>
				<p class="normal">Ortalık aydınlanmaya, sokaktan faytonlar geçmeye başladığında Vasilyev, kanepede kıpırdamadan yatıyor, tavanda bir noktaya bakıyordu, Şimdi düşündüğü ne kadınlardı, ne erkekler, ne de havarilik. Tüm dikkati ruhundaki, ona ıstırap veren acının üstünde toplanmıştı. Aynı zamanda hem eleme, hem çok büyük bir korkuya, hem de umutsuzluğa benzeyen anlamsız, belirsiz, soyut bir acıydı bu. Nerede olduğunu gösterebilirdi Vasilyev. Göğsünde, yüreğinin altındaydı; ama bir şeye benzetmenin olanağı yoktu onu. Bir zamanlar birkaç kez şiddetli diş ağrısı çekmişti. Göğsü, adaleleri ağrımıştı, ama bütün bunlar ruh ağrısının yanında hiçti. Bu ağrı içindeyken yaşamı iğrenç görüyordu... Tezi de, yazıp tamamladığı güzel yapıtı da, sevdiği insanlar da, felakete sürüklenen kadınların kurtuluşu da –daha düne kadar sevdiği ya da kayıtsız olduğu her şey– şimdi aklına geldikçe, sokaktan geçen arabaların tekerlek sesleri gibi, koridor hizmetçilerinin koşuşmaları, gün ışığı gibi sinirlerini bozuyordu. Önünde biri, büyük bir yüce gönüllülük gösterseydi ya da korkunç bir zorbalık yapsaydı, bu ikisi de aynı tiksinti dolu izlenimi bırakırdı üzerinde. Kafasının içinde tembel tembel dolaşıp duran düşüncelerden yalnızca ikisi sinirlendirmiyordu onu: Bunlardan biri, kendini öldürmek yetkisinin her an elinde olduğu düşüncesi; öteki de bu acının üç günden çok sürmeyeceği düşüncesiydi. Bu ikincisini şimdiye kadarki deneyimlerinden biliyordu.</p>
				<p class="normal">Bir süre daha yattıktan sonra kalktı, gene kollarını sallayarak dolaşmaya başladı odanın içinde; ama şimdi her zamanki gibi bir köşeden öteki köşeye gidip gelmiyor, duvarların dibinden yürüyerek bir kare çiziyordu. Arada bir yan gözle aynada kendine bakıyordu. Yüzü bembeyazdı, süzülmüştü; şakakları içeri çökmüştü; gözleri daha bir iri, karanlık, sabit bakışlıydı; başkasınındı sanki bu gözler, dayanılmaz bir ruhsal acı anlatımı vardı bakışlarında...</p>
				<p class="normal">Öğleden sonra resim bölümü öğrencisi çaldı kapıyı.</p>
				<p class="normal">— Vasilyev, içerde misin? –diye sordu.</p>
				<p class="normal">Cevap alamayınca bir dakika bekledi, bir şeyler düşündükten sonra Ukraynaca cevap verdi kendi kendine: </p>
				<p class="normal">— <span class="ideitalik">Nema. V nivırsitet piyşov, treklyatıy hlopets.</span><sup class="calibre3"><a href="cehov_split_040.html#footnote-100-1" id="footnote-100-1-backlink" name="footnote-100-1-backlink">[1]</a></sup></p>
				<p class="normal">Sonra çekip gitti. Vasilyev karyolaya uzandı, başını yastığın altına soktu, acıdan ağlamaya başladı; gözyaşları ne denli çok akarsa, ruh acısı o denli korkunçlaşıyordu. Hava kararmaya başlayınca, onu bekleyen acı dolu geceyi anımsadı. Korkunç bir umutsuzluk doldu içine. Çabucak giyindi, kapısını ardına kadar açık bırakıp –en küçük bir işi de, amacı da olmadığı halde– koşarak çıktı odasından. Nereye gittiğini düşünmeden Sadovaya Sokağı boyunca hızlı hızlı yürümeye başladı...</p>
				<p class="normal">Kar dünkü gibi, gene lapa lapa yağıyordu. Hava kırılmıştı. Vasilyev ellerini paltosunun kolları içine sokmuş, atlı tramvayların da, gelip geçenlerin de gürültüsünden ürkerek Sadovaya Sokağı’ndan Suhareva Kulesi’ne kadar, oradan Kızıl Kapı’ya kadar yürüdü, sonra Basmanna’ya döndü. Bir meyhaneye girip büyük bir bardak votka içti. Ama bir yararı olmadı bunun. Razgulyay’a kadar gittikten sonra sağa döndü, daha önce hiç girmediği sokaklara girip çıktı. Altından Yauza’nın çağlayarak aktığı, üzerinden Kızıl Kışlalar’ın sıra sıra ışıklarının gözüktüğü eski köprüye kadar yürüdü.</p>
				<p class="normal">Ruhsal acısını yeni bir duyguyla, ya da acıyla unutturmak amacıyla –ne yapacağını bilmeden, ağlayarak, titreyerek– paltosuyla ceketinin önünü açtı, çıplak göğsünü rüzgâra, ıslak kara verdi. Ama bu da azaltmadı acısını. O zaman köprünün parmaklığından sarktı; aşağıya, çatlayarak akan simsiyah Yauza’ya baktı; kendini baş aşağı ırmağa atmak geldi içinden; ne var ki, yaşama duyduğu nefretten, tiksintiden, kendi canına kıymak istediğinden değildi bu. Hiç değilse bir yerini incitmek, böylece bir acının yerine başka bir acıyı duymak istiyordu... Ama simsiyah su, karanlık, karla kaplı bomboş kıyı korkunçtu. İçi ürperdi, yoluna devam etti. Kızıl Kışlalar boyunca yürüdü, sonra geri döndü, bir koruya girdi, korudan köprüye çıktı gene...</p>
				<p class="normal">“Hayır, eve, eve!” diye geçiriyordu içinden, “Galiba evde daha az acı çekiyorum...”</p>
				<p class="normal">Dönüp eve yürüdü. Odasına girince ıslak paltosuyla şapkasını çıkarıp attı, duvarlar boyunca yürümeye başladı gene, sabaha kadar yürüdü, yürüdü... </p>
				<p class="normal1">7</p>
				<p class="normal">Ertesi gün resim bölümü öğrencisiyle tıp fakültesi öğrencisi ona geldiklerinde Vasilyev –gömleği paramparça, kolları ısırık içinde– odada dönüp duruyor, hıçkıra hıçkıra ağlamaya başlayıp acıdan inliyordu. Arkadaşlarını görünce,</p>
				<p class="normal">— Allah aşkına! –dedi.– Nereye olursa götürün beni, ne isterseniz yapın, ama Allah aşkına çabuk kurtarın beni! Kendimi öldüreceğim</p>
				<p class="normal">Resim bölümü öğrencisinin yüzü bembeyaz oldu, eli ayağı tutuştu. Tıp fakültesi öğrencisi de ha ağladı, ha ağlayacaktı; ama tıp adamlarının yaşamda karşılaşılan her durumda soğukkanlılıklarını, ağırbaşlılıklarını yitirmemek zorunda olduklarını anımsayıp, durumu önemsemez bir tavırla,</p>
				<p class="normal">— Sinirlerin bozulmuş senin –dedi.– Ama önemi yok, hemen doktora gidelim.</p>
				<p class="normal">— Nereye isterseniz gidelim, ama yalvarırım çabuk!</p>
				<p class="normal">— Telaşlanma. Kendine hâkim olmalısın.</p>
				<p class="normal">Resim bölümü öğrencisiyle tıp fakültesi öğrencisi elleri titreyerek giydirdiler Vasilyev’i, dışarı çıkardılar.</p>
				<p class="normal">Tıp fakültesi öğrencisi yolda,</p>
				<p class="normal">— Mihail Sergeiç çoktan beri tanışmak istiyordu seninle –diye anlatıyordu.– Çok cana yakın bir insandır, mesleğinin de iyilerindendir. Bin sekiz yüz seksen iki yılında bitirdi fakülteyi, ama hastası çoktur. Öğrencilerle de arkadaş gibidir. </p>
				<p class="normal">Vasilyev acele ediyordu:</p>
				<p class="normal">— Hızlı yürüyün, hızlı...</p>
				<p class="normal">Mihail Sergeiç –sarışın, şişman bir doktordu– kibar, ağırbaşlı, son derece resmi karşıladı üç arkadaşı; yalnızca dudağının bir kıyısıyla gülümseyerek,</p>
				<p class="normal">— Arkadaşınız Mayer ile resim bölümü öğrencisi hastalığınızdan söz etmişlerdi –dedi.– Size yardımcı olmak haz verecektir bana. Evet? Oturunuz lütfen...</p>
				<p class="normal">Doktor, masasının önündeki büyük koltuğa oturttu Vasilyev’i, sigara kutusunu sürdü önüne. Dizlerini ovuşturarak,</p>
				<p class="normal">— Evet efendim –diye konuşmaya başladı.– Gelelim asıl konumuza... Kaç yaşındasınız?</p>
				<p class="normal">Doktor soruyor, tıp fakültesi öğrencisi cevap veriyordu. Vasilyev’in babasının özel bazı hastalıkları olup olmadığını, çok içip içmediğini, ona karşı aşırı sert davranıp davranmadığını, bazı tuhaf huylarının dikkati çekip çekmediğini sordu doktor. Aynı şeyleri dedesi için, annesi, kardeşleri için de sordu. Vasilyev’in annesinin çok güzel sesi olduğunu, bazen tiyatro oyunlarında bile rol aldığını öğrenince birden heyecanlandı doktor,</p>
				<p class="normal">— Affedersiniz –dedi,– annenizde tiyatroya karşı aşırı bir tutku var mıydı acaba, hatırlıyor musunuz?</p>
				<p class="normal">Yirmi dakika geçmişti aradan, doktorun dizlerini ovalaması, hep aynı şeylerden söz etmesi Vasilyev’in canını sıkmaya başlamıştı.</p>
				<p class="normal">— Doktor –dedi,– anladığım kadarıyla, hastalığımın kalıtsal olup olmadığını öğrenmeye çalışıyorsunuz. Hayır, kalıtsal değildir hastalığım.</p>
				<p class="normal"> Doktor daha sonra Vasilyev’in çocukluk yıllarında gizli bir suç işleyip işlemediğini, başını bir yere çarpıp çarpmadığını, bazı eğimleri, tuhaflıkları, özel bazı tutkuları olup olmadığını sordu. Hastasıyla çok yakından ilgilenen doktorların genellikle sordukları soruların yarısına hiç cevap verilmese, sağlığa en küçük bir zararı dokunmaz bunun; ama Mihail Sergeiç’in yüzünde de, tıp fakültesi öğrencisinin, resim bölümü öğrencisinin yüzünde de, Vasilyev bu sorulardan birine cevap vermezse, her şey mahvolacakmış gibi bir anlatım vardı. Doktor sorduğu sorulara aldığı cevapları nedense bir kâğıda not ediyordu. Vasilyev’in doğal bilimler fakültesini bitirdiğini, şimdi de hukuk fakültesinde okuduğunu öğrenince düşünmeye daldı...</p>
				<p class="normal">Tıp fakültesi öğrencisi,</p>
				<p class="normal">— Geçen yıl çok güzel bir yapıt yazdı... –dedi. Gene dudağının bir kıyısıyla gülümsedi doktor,</p>
				<p class="normal">— Affedersiniz –dedi,– sözümü kesmeyin, dikkatimi dağıtıyorsunuz. Evet, sinirlerin bozulmasında bunun da etkisi olmuştur elbette. Akıl yeteneklerinin zorlanması, aşırı yorgunluk... Evet, evet... –Vasilyev’e döndü– Peki votka içiyor musunuz?</p>
				<p class="normal">— Çok seyrek.</p>
				<p class="normal">Yirmi dakika daha geçti. Tıp fakültesi öğrencisi alçak sesle Vasilyev’in sinirlerinin bozulmasının akla yakın nedenleri üzerine kendi görüşünden söz etmeye başlamıştı. Sonra, önceki gün üçü birlikte S. Sokağı’na gittiklerini anlattı.</p>
				<p class="normal">Arkadaşlarıyla doktorun kadınlardan, o uğursuz sokaktan öylesine kayıtsız, soğuk, önemsemez bir tavırla söz etmeleri son derece tuhaf geldi Vasilyev’e... Kaba olmamak için kendini tutmaya çalışarak,</p>
				<p class="normal">— Doktor, yalnız bir şey söyleyin bana –dedi,– fuhuş kötü müdür, iyi mi?</p>
				<p class="normal">Doktor, bu onun için bir sorun olmaktan çıkalı çok oluyormuş, bu konuda bir kuşkusu yokmuş gibi,</p>
				<p class="normal">— Aman dostum, sorulacak şey mi bu? –dedi.– Böyle bir iddiada bulunan mı oldu?</p>
				<p class="normal">Vasilyev kaba,</p>
				<p class="normal">— Ruh doktoru musunuz siz? –diye sordu.</p>
				<p class="normal">— Evet efendim, ruh doktoruyum.</p>
				<p class="normal">Vasilyev ayağa kalktı, odanın içinde bir köşeden öteki köşeye gidip gelmeye başladı.</p>
				<p class="normal">— Belki üçünüz de haklısınız! –dedi.– Belki de! Ama şaşırtıcı buluyorum bütün bunları. İki fakültede okumamı bir mucize sayıyorlar; iki yıl sonra bir kenara atılacak, unutulup gidecek bir yapıt yazdığım için göklere çıkarıyorlar beni; ama düşmüş kadınlardan, şu sandalyelerden söz ettiğim gibi kayıtsız söz edemediğim için doktora gösteriyorlar beni, deli diyorlar, bana acıyorlar!</p>
				<p class="normal">Birden nedense kendine de, arkadaşlarına da, önceki gün gördüğü herkese de, şu doktora da çok çok acımaya başlamıştı. Ağlamaya başladı, koltuğu attı kendini. </p>
				<p class="normal">Tıp fakültesi öğrencisiyle resim bölümü öğrencisi soru dolu bakışlarını doktora doğrultmuşlardı. Doktor, bu gözyaşlarını da, umutsuzluğu da çok iyi anlıyormuş gibi, güven dolu bir tavırla yaklaştı Vasilyev’e. Bir şey söylemeden, içmesi için birkaç hap verdi ona; sonra da Vasilyev sakinleşince soydu onu; cildinin duyarlılığını, dizlerinin reflekslerini, daha birçok şeyi incelemeye koyuldu.</p>
				<p class="normal">Vasilyev düzelmişti biraz. Doktorun yanından çıktığında kendi kendinden utanıyordu. Faytonların gürültüsü sinirlerini bozmuyordu artık, yüreğinin altındaki ağırlık da –eriyormuş gibi– giderek hafifliyordu. İki reçete vardı elinde. Birinde potasyum bromür, ötekinde morfin yazılıydı... Daha önce de birçok kez almıştı bunları!</p>
				<p class="normal">Bir süre durdu sokakta, düşündü, sonra vedalaştı arkadaşlarıyla, ağır ağır yürüdü. Üniversiteye gidiyordu. </p>
				<p class="sagnormal">1888</p>
				<div class="clrb"/>
				</body>
</html>