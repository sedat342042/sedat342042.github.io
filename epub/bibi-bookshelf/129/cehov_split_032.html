<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_30">Bir Hasta</h1>
				<p class="normal">Lyalikovların fabrikasından bir telgraf gelmişti profesöre. Acele çağırıyorlardı onu. Fabrikanın sahibi olduğu anlaşılan Bayan Lyalikova diye birinin kızı hastaydı. Uzun, karmakarışık telgraftan başka bir şey anlamanın olanağı yoktu. Profesör kendi gitmedi, asistanı Karalyov’u yolladı.</p>
				<p class="normal">Tren Moskova’dan kalktıktan sonra ikinci istasyonda inmek, sonra arabayla dört versta yol gitmek gerekiyordu. Karalyov’u almaya bir troyka yollamışlardı istasyona. Arabacının şapkasında bir tavus tüyü vardı. Kendisine sorulan her soruya yüksek sesle, askerce karşılık veriyordu: “Hayır efendim!” –“Evet efendim!” günlerden cumartesiydi. Güneş ufka yaklaşıyordu ağır ağır. İşçiler yollardaydı hep. Fabrikadan istasyona geliyorlardı. Karalyov’un bindiği arabayı çeken atlara öne eğilerek selam veriyorlardı. Akşamın güzelliği de, yol boyunca uzanan çiftlikler, yazlıklar da, akçaağaçlar da büyülemişti Karalyov’u. İşçilerle birlikte pazar günü dinlenmeye, belki dua da etmeye hazırlanan tarlaların, ormanın, güneşin huzur dolu görünümünde olağanüstü bir güzellik vardı...</p>
				<p class="normal">Moskova’da doğup büyümüştü Karalyov. Köyleri hiç bilmezdi. Fabrikalarla da hiç ilgilenmemiş, bir fabrikanın kapısından bile girmemişti. Ama fabrikalar üzerine bazı şeyler okuduğu, fabrika sahiplerinin evlerine gittiği, onlarla konuştuğu olmuştu. Yakından ya da uzaktan bir fabrika gördüğünde her zaman, dışarıdan böylesine sakin, sessiz görünen fabrikanın içinde kim bilir patronların ne büyük kara cahilliğinin, körü körüne bencilliğinin; işçilerin sıkıcı, yorucu çalışma koşullarının; ne çok gürültü patırtının, votkanın, zararlı böceklerin olduğunu düşünürdü. Şimdi, işçiler arabayı görünce saygıyla, korkuyla yana çekilip ona yol verirlerken de, onların yüzlerinde, kasketlerinde, yürüyüşlerinde bir pislik, sarhoşluk, sinirlilik, kendini koyvermişlik görüyordu.</p>
				<p class="normal">Fabrikanın avlusuna girdiler. İki yanda işçilerin küçük evleri vardı. Evlerin çamaşırlar, battaniyeler asılı taşlıklarında kadınlar oturuyorlardı. Dizginlere asılmadan bağırdı arabacı: </p>
				<p class="normal">— Dikkat et! </p>
				<p class="normal">İşte geniş bir toprak avlu. Birbirinden uzak, uzun bacalı beş büyük yapı, depolar, barakalar. Hepsi gri bir toz tabakasıyla kaplıydı sanki. Yer yer –çölde vahalar gibi– küçük bahçeler; yöneticilerin oturdukları, damları yeşil ya da kırmızı evler çarpıyordu göze. Arabacı birden asıldı dizginlere. Araba griye yeni boyanmış bir evin kapısında durdu. Evin önündeki küçük bahçede toz kaplı bir leylak ağacı vardı. Sarıya boyalı taşlık acı acı boya kokuyordu.</p>
				<p class="normal">Girişte de, holde de kadınlar yol gösteriyorlardı doktora:</p>
				<p class="normal">— Buyurun Bay Doktor, böyle buyurun lütfen. Buyurun efendim... Büyük bir sabırsızlıkla bekliyorduk sizi. Şöyle buyurun efendim.</p>
				<p class="normal">Sağdan soldan iç çekmeler, fısıltılar duyuluyordu.</p>
				<p class="normal">Kolları son moda, siyah, ipek bir giysi giyen şişman, orta yaşlı Madam Lyalikova –yüzünden az okumuş, saf bir kadın olduğu belliydi– korkuyla bakıyordu doktora. Ona elini uzatmaya çekiniyordu. Cesaret edemiyordu. Hemen yanında kısa saçlı, pince–nez<sup class="calibre3"><a href="cehov_split_040.html#footnote-100-28" id="footnote-100-28-backlink" name="footnote-100-28-backlink">[28]</a></sup> takmış, alaca bir bluz giymiş, sıska, artık genç sayılmayacak bir kadın duruyordu. Hizmetçiler Kristina Dmitriyevna diyorlardı ona. Mürebbiye olduğunu hemen anlamıştı Karalyov.</p>
				<p class="normal">Besbelli, evde en okumuş insan olarak, doktoru karşılamak görevi ona verilmişti. Çünkü hiç zaman geçirmeden çabuk çabuk konuşarak, en küçük, gereksiz ayrıntılara girerek –ama kimin hasta olduğunu, onu niçin çağırdıklarını söylemeden– hastalığın nedenlerini anlatmaya koyulmuştu.</p>
				<p class="normal">Doktorla mürebbiye oturmuş, konuşuyorlardı. Madam Lyalikova ise kapının yanında ayakta duruyor, kıpırdamadan onları dinliyordu. Mürebbiyenin anlattıklarından Karalyov Liza’nın –Madam Lyalikova’nın tek kızı, fabrikanın gelecekteki sahibi, yirmi yaşında genç bir kız olan Liza’nın– hasta olduğunu anladı. Çoktan beri hastaymış Liza. Birçok doktor iyi etmeye çalışmış onu. Ama dün gece sabaha kadar çarpıntısı varmış. Evde kimse uyumamış. Öleceğinden korkmuşlar.</p>
				<p class="normal">Kristina Dmitriyevna, arada bir eliyle dudaklarını silerek, şarkı söylüyormuş gibi anlatıyordu:</p>
				<p class="normal">— Aslında küçüklüğünden beri hastalıklıdır kızım. Doktorlar sinir, diyorlar. Ama bana kalırsa, çocukken doktorlar sıracaotu suyu içirmişler ona, belki budur hastalığının nedeni.</p>
				<p class="normal">Hastanın yanına gittiler. Oldukça uzun boylu, çocukluk yıllarını geride bırakmış bir kızdı Liza. Ama güzel değildi. Annesine benziyordu. Onunki gibi ufaktı gözleri. Alt bölümü ölçüsüz bir biçimde büyümüş ablak bir yüzü vardı. Saçları taranmıştı. Yorgan çenesinin altına kadar çekiliydi. İlk anda Karalyov’un üzerinde, ev sahiplerinin acıdıkları için buraya aldıkları, üzerini örttükleri zavallı bir yaratık, bir kimsesiz bir kız izlenimi bırakmıştı. Onun bu kocaman beş fabrika yapısının vârisi olduğuna inanmak pek güçtü. Karalyov.</p>
				<p class="normal">— Sizi iyi etmeye geldik –diye başladı.– Merhabalar.</p>
				<p class="normal">Adını söyledi Karalyov. Liza’nın elini –iri, çirkin, soğuk elini– sıktı. Doğrulup yatağın içinde oturdu Liza. Doktorlara çoktandır alışık olduğu belliydi. Omuzlarının, göğsünün açıkta olduğunu umursamadan sırtını dinletti.</p>
				<p class="normal">— Çarpıntım var –dedi.– Sabaha kadar öyle fenaydı ki... korkudan az kaldı ölecektim! Bir şeyler verin bana.</p>
				<p class="normal">— Vereceğim, vereceğim! İçiniz rahat olsun.</p>
				<p class="normal">Karalyov hastayı iyice muayene ettikten sonra omuz silkti.</p>
				<p class="normal">– Kalpte bir şey yok –dedi,– atışlar çok düzgün. Sinirleriniz birazcık bozuldu besbelli. Ama olağandır. Şimdi bir şeyiniz kalmadığını söyleyebilirim, yatıp rahat rahat uyuyun.</p>
				<p class="normal">Tam o sırada gaz lambasını getirdiler yatak odasına. Hasta gözlerini kısarak baktı ışığa, ansızın başını ellerinin arasına aldı, hıçkıra hıçkıra ağlamaya başladı. O zavallı, çirkin yaratık izlenimi bir anda yitip gitmişti. Karalyov hastanın ufak gözlerini de, yüzünün tuhaf bir biçimde gelişmiş alt bölümünü de görmüyordu artık. Bu yüzde pek akıllıca, dokunaklı, yumuşak, acı dolu bir anlatımdı şimdi onun gördüğü. Liza boylu boslu, zarif, sade bir kızdı. Artık ilaçlarla, öğütleriyle değil, içten sözlerle iyi etmek istiyordu onu. Annesi hastanın başını kollarının arasına aldı, göğsüne bastırdı. Yaşlı kadının yüzünde ne büyük bir umutsuzluk, ne de büyük bir acı vardı! Kızını eliyle yedirip içirmiş, koynunda büyütmüştü. Hiçbir şeyini esirgemişti ondan. Fransızca konuşabilmesi, dansları öğrenebilmesi, müzik kültürü alabilmesi için gece gündüz elinden geleni yapmış, onun için belki kırk, elli öğretmen tutmuş, en iyi doktorları getirtmiş, evde her zaman bir mürebbiye bulundurmuştu. Şimdi de neden gözyaşı döktüğünü, neden böylesine acı çektiğini anlayamıyor, ne yapacağını bilemiyordu. Yüzünde çok önemli bir görevi yerine getirmemiş, çağırması gereken birisini –ama kimi olduğu belli değil– çağırmamış gibi endişeli, umutsuz, suçlu bir anlatım vardı.</p>
				<p class="normal">Kızını kolları arasında sıkarak,</p>
				<p class="normal">— Liza’cığım, yavrum, gene... gene mi ağlıyorsun? –dedi.– Canım benim, bir tanem, yavrum, söyle neyin var? Acı bana, söyle?</p>
				<p class="normal">İkisi de içlerini çeke ağlamaya başlamışlardı. Karalyov yatağının kenarına oturdu. Liza’nın elini tuttu. Yumuşak bir sesle,</p>
				<p class="normal">— Yeter artık –dedi,– ağlayacak ne var? İnanın, bu gözyaşlarına değen hiçbir şey yoktur yeryüzünde. Hadi bırakalım artık ağlamayı, doğru değil...</p>
				<p class="normal">Bir yandan da şöyle geçiriyordu içinden: “Kocaya varsa, bir şeyciği kalmaz...”</p>
				<p class="normal">Mürebbiye,</p>
				<p class="normal">— Fabrika doktorumuz kali bromati veriyordu ona –dedi,– ama bana sorarsanız, hiç iyi gelmiyordu ona. Bence, çarpıntısı için ona damla... neydi adı, unuttum ha evet, inci çiçeği damlası verilecek olursa...</p>
				<p class="normal">Peşinden gene bir sürü ayrıntı sıraladı. İki de bir doktorun sözünü kesiyor, konuşmasına engel oluyordu. Evin tek okumuş kadını olarak, doktorla konuşmayı –hem ille de tıp üzerine konuşmayı– bir an kesmemesi gerektiği inancındaymış gibi tuhaf bir heyecan vardı yüzünde.</p>
				<p class="normal">Karalyov’un canı sıkılmaya başlamıştı. Yatak odasından çıkarken hastanın annesine dönüp,</p>
				<p class="normal">— Korkacak bir şey yok –dedi.– Şimdiye kadar olduğu gibi, bundan sonra da fabrika doktorunuz ilgilensin kızınızla. Hastayı iyi etmek için verdiği ilaçlar, tutuğu yol doğrudur. Bana sorarsanız, doktor değiştirmenizin hiç gereği yok. Ne için değiştireceksiniz? Son derece olağan bir hastalık kızınızınki. Ciddi bir durum yok ortada...</p>
				<p class="normal">Hiç acele etmeden konuşuyor, bir yandan da eldivenlerini giyiyordu. Bayan Lyalikova kıpırdamadan öyle duruyor, ağlamaktan şişmiş gözlerle bakıyordu doktorun yüzüne. Doktor,</p>
				<p class="normal">— On trenine yarım saat kaldı –dedi,– umarım geç kalmam. Bayan Lyalikova yalvarmaklı,</p>
				<p class="normal">— Bu gece burada kalamaz mısınız? dedi.–</p>
				<p class="normal">Gözyaşları yanaklarından yuvarlanmaya başlamıştı gene. </p>
				<p class="normal">Dönüp yatak odasının kapısına bakarak alçak sesle ekledi:</p>
				<p class="normal">— Sizin rahatsız etmek istemeyiz, ama lütfen... Allah aşkına... bu gece konuğumuz olun. Her şeyim... tek kızım odur... Dün gece çok korkuttu beni. Hâlâ kendimde değilim... Allah aşkına gitmeyin...</p>
				<p class="normal">Karalyov Moskova’da çok işi olduğunu, evde ailesinin onu beklediğini söylemek istedi. Hiç gereği yokken, yabancı bir evde koca bir geceyi geçirmek çok ağır bir şeydi onun için. Ama bayan Lyalikova’nın yüzüne bakınca göğüs geçirdi. Bir şey söylemeden çıkarmaya başladı eldivenlerini.</p>
				<p class="normal">Onun için konuk odasında, salonda bütün lambaları yakmışlardı. Piyanonun yanına oturup nota defterinin sayfalarını çevirdi bir süre. Sonra duvarlardaki tablolara, portrelere baktı. Altın çerçeveli yağlıboya tablolardan bazılarında Kırım’dan görünümler vardı. Birinde fırtınalı bir denizde dalgalarla boğuşan küçük bir gemi, birinde elinde şarap kadehiyle bir Katolik papaz... Hepsi de pek kuru şeylerdi. Ressamın yeteneksiz olduğu belliydi. Portrelerde tek güzel, ilgi çekici yüz yoktu. Çıkık elmacık kemikleri, şaşkın gözler vardı yalnızca. Liza’nın babası Bay Lyalikov’un alnı pek dardı. Yüzünde kendinden hoşnut bir anlatım göze çarpıyordu. Hantal bedeninde çuval gibi duruyordu resmi giysi. Göğsünde bir madalya ile bir de Kızıl Haç nişanı vardı. Kara cahil, gösterişe son derece düşkün bir insan olduğu belliydi. Oysa üzerindeki resmi giysi gibi, takıp takıştırdığı her şey de anlamsız, yersiz kaçıyordu ona. Döşemenin, avizenin göz kamaştırıcı bir parlaklığı vardı. Portreye bakarken, hamama boynunda madalyasıyla giden tüccarın öyküsünü anımsadı nedense Karalyov...</p>
				<p class="normal">Antrede fısıltıyla konuşuyorlardı. Kısık bir ses duyuluyordu. Ama ansızın keskin, madeni sesler gelmeye başladı avludan. O güne dek böyle bir ses duymamıştı Karalyov. Bunun ne sesi olduğunu anlayamıyordu. Ruhunda tuhaf, tatsız yankılar uyandırıyordu bu sesler.</p>
				<p class="normal">Karalyov “Dünyayı verseler razı olmazdım burada yaşamaya...” diye geçirdi içinden. Gene nota defterini karıştırmaya koyuldu. </p>
				<p class="normal">Mürebbiye alçak sesle seslendi ona:</p>
				<p class="normal">— Buyurun bir şeyler yiyin doktor!</p>
				<p class="normal">Akşam yemeği yemeğe gitti doktor. Masa büyüktü. Çeşit çeşit yemeklerle, şaraplarla donatılmıştı. Ama iki kişi vardı yemekte: Karalyov ile Kristina Dmitriyevna. Mürebbiye Madera şarabı<sup class="calibre3"><a href="cehov_split_040.html#footnote-100-29" id="footnote-100-29-backlink" name="footnote-100-29-backlink">[29]</a></sup> içiyor, çabuk çabuk yiyor, doktora pince–nez’inin üstünden bakarak konuşuyordu.</p>
				<p class="normal">— İşçiler bizden çok hoşnutturlar. Her kış temsiller verilir fabrikamızda. İşçiler kendileri oynarlar. Sonra sihirli fenerle<sup class="calibre3"><a href="cehov_split_040.html#footnote-100-30" id="footnote-100-30-backlink" name="footnote-100-30-backlink">[30]</a></sup> okumalar, güzel çay salonu, daha başka şeyler de var. Son derece bağlıdırlar bize. Liza’cığın fenalaştığını duyduklarında hemen bir ayin düzenlediler kilisede. Cahildirler ama, onlar da hissediyorlar demek.</p>
				<p class="normal">Karalyov,</p>
				<p class="normal">— Evinizde erkek yok galiba? –dedi.</p>
				<p class="normal">— Yok. Pyotr Nıkanovıç bir buçuk yıl önce öldü. Yalnız kaldık. O gün bu gündür üç kişiyiz evde. Yazları burada, kışları Moskova’da Polyank Sokağı’nda oturuyoruz. On bir yıldır onların yanındayım. Aileden biri gibiyim artık.</p>
				<p class="normal">Yemekte çokabalığı, tavuk kızartması, bir de komposto vardı. Şaraplar en iyisinden Fransız şaraplarıydı.</p>
				<p class="normal">Kristina Dmitriyevna bir yandan atıştırırken, bir yandan küçük yumruğuyla ağzını silerek,</p>
				<p class="normal">— Resmiyeti bırakın lütfen doktor –diyordu. Bu evde yaşamından tam anlamıyla hoşnut olduğu belliydi.– Çekinmeden yiyin.</p>
				<p class="normal">Yemekten sonra doktoru, onun için yatak hazırladıkları odaya götürdüler. Ama uyumak istemiyordu doktor. Sıkıcı bir havası vardı odanın. Boya kokuyordu. Pardösüsünü giyip dışarı çıktı.</p>
				<p class="normal">Dışarısı serindi. Hava kararmak üzereydi. Islak havada uzun bacaklarıyla beş büyük fabrika yapısı da, barakalar da, arabalar da açık seçik görülüyordu. Hafta sonu olduğu için çalışmıyorlardı fabrikada. Pencerelerde ışık yoktu. Yalnız yapılardan birinde ocak yanıyordu. İki penceresine düşüyordu kızıl ışığı. Bacasından dumanla birlikte arada kıvılcımlar çıkıyordu. Uzaklarda bir yerde kurbağalar bağrışıyor, bir bülbül ötüyordu.</p>
				<p class="normal">Karalyov fabrika yapılarına, işçilerin yattıkları barakalara bakarken, fabrika gördüğünde her zaman düşündüğü şeyi düşünüyordu gene. İşçiler için temsiller de verilse, sihirli fenerler, fabrika doktorları da olsa, çalışma koşullarının düzeltilmesi için ne yapılırsa yapılsın... çocukluğunda, henüz bu fabrika temsillerinin de, iyi çalışma koşullarının da olmadığı zamanlarda Karalyov’un gördüğü işçilerle, bugün istasyondan gelirken karşılaştığı işçilerin görünüşte hiçbir ayrılığı yoktu. Nedeni anlaşılamayan, ortadan kaldırılamayan süreğen ağrılar üzerine söz sahibi bir tıp adamı olarak Karalyov fabrikaları da, nedenleri gene anlaşılamayan, yok edilemeyen bir yanlışlık olarak görür; fabrika işçilerinin yaşam koşullarının iyileştirilmesi için harcanan bütün bu çabaları gereksiz sayar, ama onları, tedavisi olanaksız hastalıkların tedavisi için harcanan çabalara benzetirdi.</p>
				<p class="normal">Ocağın kızıl ışığının vurduğu pencerelere bakarak “Elbette bir yanlışlık var burada...” diye geçiriyordu içinden. “Bin beş yüz, iki bin fabrika işçisi sağlık koşullarından uzak, yarı aç yarı tok, durmadan dinlenmeden çalışıyor, kalitesiz basma dokuyor, bu kâbustan ancak arada bir meyhanede uyanabiliyorlar. Yüzlerce insan da, işlerin aksamadan yürümesi için gözlerini dört açmıştır. Bu yüzlerce insanın yaptığı tek şey ceza yazmak, küfretmek, haksızlık yapmaktır yalnızca. Bütün bu çabaların sağladığı kazançtan patron dedikleri iki üç insan –kalitesiz basmayı küçümseyen birkaç kişi– yaralanır. Peki ama, ne gibi kazançlar vardır burada, nasıl yararlanırlar bu kazançlardan? Lyalikova ile kızı mutlu değiller. Acıyor onlara insan. Yalnızca Kristina Dmitriyevna, şu pince–nez takan, salak tipli, yaşı geçmiş kız hoşnut yaşamından. Öyleyse şu demektir bu: Bütün bu beş fabrika yapısının harıl harıl çalışmasının, kalitesiz basmanın doğu pazarlarında satılmasının tek amacı Kristina Dmitriyevna’nın çokabalığı yiyebilmesi, Madera şarabı içebilmesidir.”</p>
				<p class="normal">Birden, Karalyov’un yemekten önce duyduğu o tuhaf sesler duyuldu gene. Yapılardan birinin yanında madeni levhaya vuruyordu birisi. Sonra hemen eliyle tutuyordu onu. Öyle ki kısa, keskin, dağınık, “Dyer... drın... drın...” gibi bir ses çıkıyordu. Yarım dakika süren bir sessizlikten sonra, öteki yapının yanından yükseldi aynı ses. Ama bu kez daha bir alçak, daha bir kalındı: “Drın... drın... drın...” On bir kez duyuldu ses. Besbelli bekçiler saat on biri vuruyorlardı.</p>
				<p class="normal">Üçüncü yapının yanından yükseldi bu kez aynı ses: “Jak... jak... jak...” sırayla öteki yapıların yakınından da, sonra barakaların arkasından, avlu kapısının dışından geldi bu ses. Bu sesleri kızıl gözlü o canavar, burada patronları da, işçileri de buyruğuna almış, onları aldatan iblis çıkarıyordu sanki gecenin sessizliğinde.</p>
				<p class="normal">Karalyov avludan çıkıp tarlalara doğru yürüdü. Kabaca seslendi ona birisi kapının yanından:</p>
				<p class="normal">— Kimsin?</p>
				<p class="normal">“Tıpkı cezaevindeki gibi...” diye geçirdi içinden Karalyov. Karşılık vermeden yürüdü.</p>
				<p class="normal">Bülbüllerin sesleri, kurbağaların bağırışları daha bir yakından duyuluyordu şimdi. Mayıs gecesi hissettiriyordu kendini. İstasyondan doğru trenin gürültüsü geliyordu. Uykulu horozlar ötüyorlardı uzaklarda. Ama gene de durgun, sessiz bir geceydi. Doğa huzur içinde uyuyordu. Fabrikanın yakınında, tarlada bir kütük yığını vardı. Yapım için kullanılacak kütüklerdi bunlar. Kütüklerden birinin üstüne oturup düşünmeyi sürdürdü Karalyov:</p>
				<p class="normal">“Burada yaşamından mutlu bir insan var, o da mürebbiye. Fabrika onun için çalışıyor. Ama görünüşte böyledir. Her şey asıl iblis için yapılmaktadır burada.”</p>
				<p class="normal">Varlığına inanmadığı iblis üzerine düşünmeye başlamıştı. Ocağın ışığının vurduğu iki pencereye bakıyordu. Bu kızıl gözlerle ona iblisin kendi –zayıflarla güçlüler arasındaki ilişkiyi, artık hiç düzeltilemeyecek o kaba yanlışlığı yaratan bilinmez güç– bakıyordu sanki. “Güçlü, güçsüzün yaşamasına engel olmalıdır. Doğanın yasasıdır bu. Ne var ki, ancak bir gazetede yazısında ya da ders kitabında anlaşabilecek, yadırganmayacak bir görüştür bu. Günlük yaşamın oluşturduğu çorbada, insanlar arasındaki ilişkileri tıka basa dolduran o önemsiz şeylerin karmakarışıklığında bir yasa değildir bu artık, aklın aldığı bir çelişkidir. Bu çelişkide güçlü de, güçsüz de –yaşamın dışında olan, kişioğluna yabancı, her şeye yön veren bir güce ister istemez boyun eğerek– karşılıklı ilişkilerin aynı biçimde kurbanı olmaktadırlar.” Karalyov kütüğün üstüne oturmuş böyle düşünüyordu. Bu bilinmez esrarlı gücün gerçekten de yakınlarda olduğuna, ona baktığına inanmaya başlıyordu. Bu arada doğu yanını soluk bir ışık giderek daha bir kaplamaktaydı. Zaman hızla ilerliyordu. Çevrede –her şey ölmüş gibi– tek canlı yokken, tan yerinin gri fonunda beş fabrika yapısıyla onların bacalarının, gündüz olduğundan çok değişik bir görünümü vardı. Karalyov bu yapıların içinde buhar makinelerinin, elektriğin, telefonların olduğu hepten unutmuştu. Nedense kalın direkler üzerine yapılmış evlerle, yontma taş çağıyla ilgili düşünceler geliyor aklına. O kaba, bilinçsiz gücün yakında olduğunu hissediyordu...</p>
				<p class="normal">Gene aynı ses duyuldu: “Dyer... dyer... dyer... dyer...” On iki kez vurdu. Sonra yarım dakika süren bir ölüm sessizliği kapladı her yanı... Bu kez avlunun öte ucundan geldi ses: “ Drın... drın... drın...” </p>
				<p class="normal">“Korkunç bir şey bu!” diye geçirdi içinden Karalyov. </p>
				<p class="normal">Daha sonra can sıkıntısı dolu, ince, kesik bir ses yükseldi öteden: “ Jak... jak... jak... jak...” Ancak dört dakikada vurabilmişlerdi saat on ikiyi. Sonra kesildi sesler. Çevrede her şey ölmüştü gene sanki.</p>
				<p class="normal">Karalyov biraz daha oturdu, sonra eve döndü. Ama uzun süre yatmadı. Yan odalardan fısıltıyla konuşmalar oluyordu. Birileri terlikle ya da yalın ayak gidip geliyorlardı.</p>
				<p class="normal">Karalyov, “Gene çarpıntı mı geldi ona yoksa?” diye geçirdi içinden.</p>
				<p class="normal">Hastaya bakmak için çıktı. Odalar iyice aydınlıktı. Sabah sisini geçip buraya kadar varabilmiş güneşin zayıf ışınları titreşiyordu salonun duvarında. Liza’nın üzerinde sabahlığı, şalına sarınmış, karyolanın yanındaki koltukta oturuyordu. Pencerenin perdeleri inikti.</p>
				<p class="normal">— Nasılsınız? –diye sordu Karalyov.</p>
				<p class="normal">— Teşekkür ederim.</p>
				<p class="normal">Karalyov nabzını saydı Liza’nın. Alnına düşmüş saçlarını kaldırdı.</p>
				<p class="normal">— Uyumuyorsunuz –dedi.– Dışarıda çok güzel bir ilkbahar havası var. Bülbüller ötüyor. Oysa siz bu karanlıkta oturmuş, kim bilir neler düşünüyorsunuz!</p>
				<p class="normal">Doktorun yüzüne bakarak dinliyordu Liza. Zeki bakışlı gözlerinde bir hüzün vardı. Karalyov’a bir şey söylemek istediği belliydi. Karalyov,</p>
				<p class="normal">— Sık sık mı geliyor size bu sıkıntı? –diye sordu.</p>
				<p class="normal">Liza dudaklarını oynattı, karşılık verdi:</p>
				<p class="normal">— Evet sık geliyor. Hemen hemen her gece fenalaşıyorum. </p>
				<p class="normal">Tam o anda bekçiler saat ikiyi vurmaya başladılar avluda: “Dyer... dyer... dyer...” Bu sesi duyunca ürperdi Liza. Doktor,</p>
				<p class="normal">— Bu vuruşlar rahatsız ediyor mu sizi? –diye sordu. </p>
				<p class="normal">— Bilmiyorum. Burada her şey rahatsız ediyor beni.</p>
				<p class="normal">Bir an düşünceye daldı Liza, sonra ekledi:</p>
				<p class="normal">— Her şey rahatsız ediyor. Sizin sesinizde bana yakın bir şey var. İlk bakışta, size her şeyi söyleyebileceğim duygusu yer etti içimde nedense.</p>
				<p class="normal">— Söyleyin lütfen.</p>
				<p class="normal">— Benim görüşümü açıklamak istiyorum size. Bana öyle geliyor ki, hasta falan değilim ben. Böyle olması gerektiği, başka türlü olamayacağı için huzursuzum, sıkılıyorum. Penceresinin dibinde bir haydut dolaşıp dururken, sinirleri en sağlam bir insan bile huzur içinde rahat olamaz. Sık sık doktor getiriyorlar bana... –dizlerine bakarak konuşuyordu Liza; çekimser bir gülümseme belirdi dudaklarında.– Elbette çok minnettarım bütün bunlar için, doktorların yararını da yadsımıyorum. Ama ben bir doktordan çok, bana yakın bir insanla, beni anlayabilecek, haklı ya da haksız olduğuma beni inandırabilecek bir dostla konuşmayı isterdim.</p>
				<p class="normal">Karalyov,</p>
				<p class="normal">— Hiç dostunuz yok mu? –diye sordu.</p>
				<p class="normal">— Yapayalnız bir insanım. Annem var, severim onu, ama gene de yalnızım. Yaşamım bu yola girmiş bir kez... Yalnız insanlar çok okurlar, ama az konuşur, az duyarlar. Yaşam bir sırdır onlar için. Gizemcidirler, iblisi görürler sık sık, karşılarında olmasa bile görürler onu. Lermontov’un Tamara’sı da yalnızdı, görüyordu iblisi.</p>
				<p class="normal">— Peki çok okuyor musunuz?</p>
				<p class="normal">— Okuyorum. Sabahtan akşama dek boşum çünkü. Yapacak bir işim yok. Gündüz okuyorum, geceleri de kafamın içi bomboş oluyor, düşüncelerin yerini birtakım gölgeler alıyor.</p>
				<p class="normal">Karalyov,</p>
				<p class="normal">— Geceleri bir şeyler görüyor musunuz? –diye sordu.</p>
				<p class="normal">— Hayır, ama hissediyorum...</p>
				<p class="normal">Gene gülümsedi Liza. Gözlerini kaldırıp doktorun yüzüne baktı. Bakışı zeki, hüzün doluydu. Karalyov’a Liza ona inanıyor, onun gibi düşünüyor, onunla daha bir içten konuşmak istiyor gibi geldi. Ama susuyordu Liza. Belki konuşmaya onun başlamasını bekliyordu.</p>
				<p class="normal">Liza’ya ne söylemesi gerektiğini biliyordu Karalyov. Onun bu beş fabrika yapısını da, –varsa– milyonunu da bir ayak önce bırakıp gitmesinin; geceleri çevreyi kollayan o iblisten uzaklaşmasının zorunlu olduğunu açık seçik görüyordu. Liza’nın da böyle düşündüğünden; ancak inandığı, güvendiği bir insanın onu buna inandırmasını beklediğinden de kuşkusu yoktu.</p>
				<p class="normal">Ama bunu nasıl söyleyeceğini bilemiyordu Karalyov. Nasıl söylemeliydi? Hapis cezasına çarptırılanlara kaç yıl yediğini sorarken sıkılır insan. Çok varlıklı kimselerle de, bu kadar parayı ne yapacaklarını, varlıklarını niçin böylesine beceriksizce kullandıklarını, umutsuzluklarının ondan geldiğini gördükleri halde, varlıklarını niçin bırakmadıklarını da sormaktan sıkılır... Söz bundan açılınca sıkıcı, rahatsız edici, uzun bir konuşma başlar genellikle.</p>
				<p class="normal">“Nasıl söylesem bunu ona?” diye düşünüyordu Karalyov. “Söylemem gerekli mi acaba?”</p>
				<p class="normal">Söyledi sonunda söylemek istediğini. Ama doğrudan doğruya değil de, dolaylı olarak.</p>
				<p class="normal">— Fabrikanın sahibi, büyük bir varlığın da tek vârisi olduğunuz halde yaşamınızdan hoşnut değilsiniz. Haklarınıza inanmıyorsunuz. Şu anda da uyuyamıyorsunuz. Hiç kuşkusuz, hoşnut olmanızdan, rahat rahat uyuyabilmenizden, işlerin yolunda olduğunu düşünmenizden daha iyidir bu. Saygıya değer bir durumdur uyuyamamanız. Ne olursa olsun, iyi bir belirtidir. Doğrusunu isterseniz, şu andaki konuşmamız gibi bir konuşmayı bizim anne babalarımız anlamsız, saçma bulurlardı. Geceleri konuşmuyorlardı onlar. Yatıp gönül rahatlığıyla uyuyorlardı. Oysa bizler, bizim kuşak uyuyamıyoruz. Acı çekiyoruz. Çok konuşuyoruz. Haklı olup olmadığımızı anlamaya çalışıyoruz. Bizim çocuklarımız ya da torunlarımız için bu sorun –haklı olup olmadıkları sorunu– çözülmüş olacaktır. Bizden daha iyi görecekler gerçekleri onlar. Elli yıl sonra çok güzel olacak yaşam. Ne yazık ki bizler göremeyeceğiz bunu? O günlerde yaşamak çok ilginç olurdu doğrusu.</p>
				<p class="normal">Liza, </p>
				<p class="normal">— Çocuklarımızla torunlarımız ne yapacaklar?</p>
				<p class="normal">— Bilmiyorum... Belki her şeyi bırakacak, çekip gidecekler. </p>
				<p class="normal">— Nereye?</p>
				<p class="normal">— Nereye mi?.. Neresi olursa... –Gülümsedi Karalyov.– Dürüst, kafası çalışan bir insanın gidebileceği o kadar çok yer var ki... –Saatine baktı.– Nerdeyse güneş doğacak! Yatmalısınız. Soyunup rahat rahat uyuyun.</p>
				<p class="normal">Liza’nın elini sıkarken ekledi:</p>
				<p class="normal">— Sizinle tanıştığıma çok sevindim. Çok temiz yürekli, hoş bir insansınız. İyi uykular!</p>
				<p class="normal">Karalyov odasına gitti, yattı.</p>
				<p class="normal">Ertesi sabah, arabayı kapının önüne getirdiklerinde herkes yolcu etmeye çıkmıştı doktoru. Liza’nın üstünde bayramlık beyaz giysisi vardı. Saçına küçük bir çiçek iliştirmişti. Yüzü soluk, süzgündü. Dünkü gibi elemli, zeki bakışını ayırmıyordu Karalyov’dan. Gülümsüyordu. Konuşuyordu. Yüzünde hep, Karalyov’a, ama yalnızca ona çok önemli bir şey söylemek istiyormuş gibi bir anlatım vardı. Çayırkuşlarının cıvıltıları, kilisenin çan sesi duyuluyordu. Fabrika yapılarının pencereleri ışıl ışıldı. Araba avludan geçip istasyon yoluna çıktığında Karalyov işçileri de, direkler üzerine yapılmış evleri de, iblisi de unutmuştu. Yaşamın bu durgun pazar sabahı gibi aydınlık, neşe dolu olacağı o –belki de çok yakın– zamanı düşünüyordu. İlkbaharda böyle bir sabah üç at koşulu güzel, kapalı bir arabayla yolculuk etmenin, güneşin sıcaklığını duymanın ne güzel bir şey olduğunu geçiriyordu içinden.</p>
				<p class="sagnormal">1898</p>
				<div class="clrb"/>
				</body>
</html>