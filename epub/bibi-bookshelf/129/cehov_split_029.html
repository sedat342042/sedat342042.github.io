<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_27">Köylüler</h1>
				<p class="normal1">1</p>
				<p class="normal">Moskova’da, “Slav Pazarı” otelinde çalışan Nikolay Çikildeyev hastalanmıştı. Bacaklarında bir kasılma vardı, bu yüzden rahat yürüyemiyordu. Bir gün de koridorda tökezlenmiş, elindeki tepsiyle birlikte yüzükoyun yere uzanmıştı. Etli nohut vardı tepside. İşinden çıkması gerekmişti. Olan parasını –bu arada karısınınkini de– iyileşmek için harcamış, sonunda meteliksiz kalmıştı. İşsiz güçsüz oturmaktan canı sıkılıyordu. Sonunda köyüne, evine gitse, belki de daha iyi olacağına karar verdi. Köyde hem hastalık o kadar ağır gelmezdi ona, hem yaşam daha ucuzdu. Boşuna demezlerdi “Evinde duvarlar yardım eder insana,” diye.</p>
				<p class="normal">Köyü Jukovo’ya bir akşamüzeri geldi. Çocukluk anılarındaki baba evi aydınlık, sıcak, huzur doluydu. Oysa küçük köy evine girince, şimdi korkuyla ürpermişti. Öylesine karanlık, dar, pisti içerisi. Onunla birlikte gelen karısı Olga ile kızı Saşa, evin handiyse yarısını kaplayan, isten, sineklerden simsiyah büyük Rus sobasına şaşkın şaşkın bakıyorlardı. Ne çok sinek vardı burada! Soba yan yatmıştı, duvarlardaki direkler eğri duruyorlardı, sanki ev ha çöktü ha çökecekti. Ön duvara, tasvirlerin yanına –tablo yerine– birtakım şişe etiketleri, gazete parçaları yapıştırılmıştı. Yoksulluk vardı her yanda! Evde büyüklerden kimse yoktu. Ekin biçmeye gitmişlerdi. Sobanın üzerinde sekiz yaşlarında, açık sarı saçlı, eli yüzü kir içinde, çevresinde olup bitenleri umursamayan bir kız çocuğu vardı. Dönüp, içeri girenlere bakmamıştı bile. Beyaz bir kedi oturuyordu sobanın tam dibinde.</p>
				<p class="normal">Saşa yanına çağırdı onu:</p>
				<p class="normal">— Pisi, pisi!</p>
				<p class="normal">— Duymaz –dedi sobanın üzerindeki kız.– Kulakları sağır oldu.</p>
				<p class="normal">— Niçin?</p>
				<p class="normal">— Eh işte öyle... Dövdüler de ondan.</p>
				<p class="normal">Nikolay ile Olga buradaki yaşamın nasıl bir yaşam olduğunu daha ilk bakışta anlamışlardı, ama birbirlerine bir şey söylemiyorlardı. Sessizce yere indirdiler bohçalarını, gene sessizce dışarı çıktılar. Köyün bitiminde sondan üçüncü evdi evleri, görünüşte köyün en yoksul, en eski eviydi. İkinci ev daha iyi sayılmazdı, ama sondakinin damı teneke kaplıydı, pencerelerinde perde vardı. Ötekilerden biraz açıkta duran, avlusu çevrilmemiş ev köyün meyhanesiydi. Evler tek sıra uzanıyorlardı. Sessiz, derin düşüncelere dalmış gibi durgun, küçük köyün –avlularından görünen söğütleriyle, mürver ağaçlarıyla, üvez ağaçlarıyla– hoş bir görünümü vardı.</p>
				<p class="normal">Köylülerin bahçelerinin hemen arkasında ırmağa dik bir yamaç iniyordu. Kil toprak bir yamaçtı bu, baştan sona oyuk oyuktu, yer yer büyük taşlar çıkmıştı ortaya. Bu taşlar ile çömlekçilerin açtıkları çukurların arasından birkaç patika kıvrılarak iniyordu aşağıya. Sağda solda, bazıları kahverengi, bazıları kırmızı, kırık çanak çömlek yığınları vardı. Aşağıda ise, şimdi köylülerin hayvanlarının yayıldığı, otu biçilmiş, parlak yeşil, düz, geniş bir çayır uzanıyordu. Kıvrılarak akan, kıyıları oyuk oyuk ırmak köyden bir versta kadar uzaktaydı. Irmağın ötesinde gene geniş bir çayır, çayırda sığırlar, uzun sıralar halinde kaz sürüleri, sonra –bu yanda olduğu gibi– dik bir yamaç; tepede beş kubbeli kilisesiyle büyük bir köy, köyün biraz dışında da köyün sahibi, beyin konağı...</p>
				<p class="normal">Olga kiliseye doğru haç çıkararak,</p>
				<p class="normal">— Güzel sizin buralar! –dedi.– Oh Tanrım, bu ne genişlik böyle!</p>
				<p class="normal">Tam o anda akşam ayini için çalmaya başladı kilisenin çanı (ertesi gün pazardı). Aşağıda, kovayla su taşıyan küçük iki kız çan sesini dinlemek için durdular.</p>
				<p class="normal">Nikolay hülyalı,</p>
				<p class="normal">— Bu saatte akşam yemeği verilir “Slav Pazarı”nda... –diye mırıldandı.</p>
				<p class="normal">Nikolay ile Olga yamacın başında oturmuş, güneşin batışını; yer yer altın sarısı, yer yer kızıl bir renge bürünmüş gökyüzünün ırmakta, karşı tepedeki tapınağın pencerelerinde, Moskova’da hiçbir zaman rastlanmayan durgun, yumuşak, anlatılamayacak kadar temiz yansıyışını seyrediyorlardı. Güneş battıktan sonra sürü meleyerek, böğürerek geçti, kazlar da bu yana uçtular; çok geçmeden her şey sustu, havadaki huzur dolu aydınlık kayboldu, akşamın alacakaranlığı hızla çökmeye başladı.</p>
				<p class="normal">Bu arada ihtiyarlar –Nikolay’ın babası ile annesi dönmüşlerdi. İkisi de aynı boyda, zayıf, dişsizdi. İkisinin de kamburu çıkmıştı. Onların arkasından, ırmağın ötesinde beyin tarlasında çalışan kadınlar –gelinler, Mariya ile Fekla– geldiler. Mariya’nın –Nikolay’ın kardeşi Kiryak’ın karısıydı Mariya– altı; Fekla’nın –Nikolay’ın askerdeki kardeşi Denis’in karısıydı– iki çocuğu vardı. Nikolay eve girip de bütün aileyi –sobanın arkasındaki ranzada, beşiklerde, odanın her köşesinde kıpırdaşan büyüklü küçüklü bu insanları–, çavdar ekmeğini suya banıp büyük bir iştahla yiyen ihtiyar ile kadınları görünce; hasta hasta, üstelik ailesiyle birlikte buraya gelmekle hiç iyi etmediğini düşündü. Hiç iyi etmemişti! Babasıyla, annesiyle kucaklaştıktan sonra,</p>
				<p class="normal">— Kiryak nerede? –diye sordu.</p>
				<p class="normal">Babası cevap verdi:</p>
				<p class="normal">— Beyin korusunda bekçilik ediyor. Pek iyi bir çiftçi sayılmaz ama, bekçiliğine diyecek yok.</p>
				<p class="normal">Yaşlı kadın ağlamaklı,</p>
				<p class="normal">— Bize bir yararı olmadıktan sonra neyleyim onun bekçiliğini? –dedi.– Bizim adamlarda iş yok oğlum, eve getirmezler, evden götürmeyi bilirler ancak. Kiryak da, kocamış baban da içiyorlar yalnızca... ne diye saklayacakmışım, meyhanenin yolunu aşındırmaktan başka bir şey yaptıkları yok. Tanrı’nın verdiği bir ceza bize bu.</p>
				<p class="normal">Konuklarının onuruna semaveri koymuşlardı. Balık kokuyordu çay, şeker yer yer kemirilmiş, gri bir renk almıştı. Ekmeğin üzerinde, kapların içinde hamam böcekleri dolaşıyordu. Çay içmekten iğreniyordu Nikolay. Konuşmaktan da. Hep yokluktan, hastalıklardan söz ediyorlardı çünkü. Daha birer bardak içmemişlerdi ki ansızın gür, yayvan, sarhoş bir ses yükseldi avluda:</p>
				<p class="normal">— Ma–ri–ya!</p>
				<p class="normal">— Kiryak, geldi galiba –dedi ihtiyar,– köpeği anınca değneği hazırla derler.</p>
				<p class="normal">Herkes sustu. Biraz sonra yerin altından geliyormuş gibi derinden, aynı kalın, yayvan ses duyuldu gene:</p>
				<p class="normal">— Ma–ri–ya!</p>
				<p class="normal">Mariya’nın –büyük gelin– yüzü birden bembeyaz kesildi. Sobanın dibine sokuldu. Bu geniş omuzlu, güçlü kuvvetli, çirkin kadının yüzünde korku anlatımı görmek Nikolay’ın tuhafına gitmişti. Kızı –sobanın üzerinde oturan, çevresinde olup bitenlere ilgisiz görünen küçük kız– yüksek sesle ağlamaya başlamıştı.</p>
				<p class="normal">Güzel bir kadın olan Fekla –o da güçlü kuvvetli, geniş omuzluydu– bağırdı kıza:</p>
				<p class="normal">— Sana ne oluyor be mendebur? Öldürecek değil ya ananı!</p>
				<p class="normal">Nikolay babasından, Mariya’nın Kiryak ile koruda kalmaktan korktuğunu, Kiryak’ın kafayı çekince her zaman onu almaya geldiğini, ortalığı birbirine kattığını, karısını acımasızca dövdüğünü öğrendi.</p>
				<p class="normal">Sarhoş ses bu kez kapının tam dibinde duyuldu:</p>
				<p class="normal">— Ma–ri–ya!</p>
				<p class="normal">Mariya, onu çok soğuk bir suyun içine sokuyorlarmış gibi soluyarak.</p>
				<p class="normal">— Allah aşkına kurtarın beni ne olur? –diye kekeledi,– kurtarın ne olur!..</p>
				<p class="normal">Evdeki çocukların hepsi ağlamaya başlamıştı. Onlara bakarak Saşa da ağlıyordu. Sarhoş bir öksürük duyuldu; peşinden kışlık şapkalı, siyah sakallı, uzun boylu, –lambanın loş ışığında yüzü görünmüyordu– korkunç görünüşlü bir erkek girdi içeri. Kiryak’dı bu. Karısının yanına gitti, kolunu hızla savurarak bir yumruk indirdi yüzüne. Hiç sesini çıkarmadı Mariya, yumruğun verdiği sersemlikte yere çöktü yalnızca. Hemen kan akmaya başlamıştı burnundan.</p>
				<p class="normal">İhtiyar, sobanın üstüne çıkarken söyleniyordu:</p>
				<p class="normal">— Ne kepazeliktir bu! Hem de konukların yanında! Rezalet vallahi!</p>
				<p class="normal">Yaşlı kadın önüne eğilmiş, hiç sesini çıkarmadan oturuyor, bir şey düşünüyordu. Fekla beşiği sallıyordu... Kiryak –herkesin ondan korktuğunu bildiği, bundan hoşlandığı belliydi– Mariya’nın koluna yapıştı, kapıya doğru sürüklemeye başladı onu. Daha da korkunç görünmek için yabani bir hayvan gibi böğürüyordu. Tam o anda konukları gördü, durdu. Karısının kolunu bıraktı,</p>
				<p class="normal">— O... Kimler gelmiş... –dedi.– Kardeşim, ailesiyle birlikte...</p>
				<p class="normal">Tasvire doğru haç çıkardı, yalpa vurarak, kan çanağına dönmüş gözlerini alabildiğine açarak devam etti:</p>
				<p class="normal">— Kardeşim ailesiyle birlikte baba ocağına dönmüş... Moskova’da tabii. Başkentimiz Moskova’dan tabii. Başkentimiz Moskova’dan, kentlerimizin anası Moskova’dan... Affedersiniz...</p>
				<p class="normal">Semaverin yanındaki sedire çöktü. Evin içini derin bir sessizlik kaplamıştı. Kiryak tabağına döküp höpürdete höpürdete çay içmeye başladı... On bardak içtikten sonra sedire uzandı, hemen horlamaya başladı.</p>
				<p class="normal">Artık herkes yatmaya hazırlanıyordu. Hasta olduğu için Nikolay’a sobanın üzerinde, ihtiyarın yanında yer yapmışlardı. Saşa yerde yattı. Olga da kadınlarla birlikte samanlığı gitti. Mariya’nın yanına samanların üzerine uzanırken,</p>
				<p class="normal">— Hadi iki gözüm, üzülme –dedi,– ağlamakla dinmez acın! Sabırlı olmalısın. Kutsal Kitap’ta şöyle der; “Sağ yanağına vurana sol yanağını uzat...” Böyle işte iki gözüm!</p>
				<p class="normal">Sonra alçak sesle, sözcükleri şarkı söyler gibi uzatarak Moskova’yı, oradaki yaşamı, mobilyalı odalarda nasıl hizmetçilik ettiğini anlatmaya koyuldu.</p>
				<p class="normal">— Moskova’da evler çok büyüktür, taştandır –diyordu.– Sürüyle kilise vardır Moskova’da, evlerde hep beyler oturur, hem öyle güzel, öyle kibar beyler ki...</p>
				<p class="normal">Mariya değil Moskova’yı, il merkezini bile görmediğini söyledi. Okur yazar değildi. Hiç dua –“Babamız” duasını bile– bilmiyordu. O da, şimdi biraz ötede oturmuş onları dinleyen öteki gelin Fekla da akıl yönünden pek zayıftılar. Hiçbir şeyi anlayamıyorlardı. Kocalarını ikisi de sevmiyordu. Mariya korkuyordu Kiryak’dan, onunla yalnız kaldığında korkudan eli ayağı titremeye başlıyordu, onun yanında başı dönüyor, midesi bulanıyor, votka kokusuyla tütün kokusu genzini yakıyordu. Fekla ise, ona kocasını özleyip özlemediğini sorduklarında yüzünü buruşturarak cevap veriyordu:</p>
				<p class="normal">— Ne diye özleyecekmişim onu?</p>
				<p class="normal">Bir süre konuştuktan sonra sustular...</p>
				<p class="normal">Hava serindi. Samanlığın yakınlarında bir yerde bir horoz yırtınırcasına bağırıyor, uyutmuyordu onları. Sabahın mavimsi ışığı tahtaların aralıklarından içeri süzülmeye başladığında Fekla usulca kalktı yattığı yerden, dışarı çıktı. Biraz sonra, çıplak ayaklarını vura vura bir yere koştuğu duyuldu.</p>
				<p class="normal1">2</p>
				<p class="normal">Olga yanına Mariya’yı almış, kiliseye gidiyordu Patikadan çayıra inerlerken ikisi de neşeliydi Olga buradaki genişlikten, enginlikten hoşlanmıştı. Mariya ise, eltisinin ona yakın, candan bir insan olduğunu hissediyordu. Güneş doğmak üzereydi. Uykulu bir aladoğan dolanıyordu çayırın üstünde, alçaktan. Irmağın suları karanlıktı, sabah sisi yer yer çökmüştü çayırın üzerine, öte yanda, tepenin üzerinden doğru bir ışık demeti uzanıyordu, kilise ışıl ışıldı, beyin bahçesinde kargalar onları boğazlıyorlarmış gibi bağrışıyorlardı.</p>
				<p class="normal">Anlatıyordu Mariya:</p>
				<p class="normal">— İhtiyarın zararı yok, ama kocakarı çok fena. Yiyip bitiriyor insanı. Kendi buğdayımız kış sonu bayramına kadar ancak yetti, şimdi meyhaneden un alıyoruz... söylenip duruyor hep, başımızın etini yiyor: Çok pisboğazmışız.</p>
				<p class="normal">— Üzülme iki gözüm! Sabırlı ol. “Acı çekenler, ezilenler hepiniz yanıma gelin,” der Kutsal Kitap’ta.</p>
				<p class="normal">Olga ağırbaşlı bir tavırla, sözcükleri uzatarak konuşuyordu. Yürüyüşü ise bir rahibeninki gibi çabuk, telaşlıydı. Her gün İncil okurdu, hem yüksek sesle, bir zangoç gibi okurdu. Okuduğunun çoğunu anlamazdı, ama kutsal sözcükler, bu arada “gördüler ki” –“ol zaman” gibi sözcükler duygulandırırlardı onu. Yüreğinde tatlı bir ürpertiyle okurdu onları. İsa’ya, Meryem Ana’ya, azizlere inanırdı; dünyada hiç kimseyi, basit bir insanı da, Almanları da, Çingeneleri de, Yahudileri de küçük görmenin, horlamanın doğru olmayacağına, hayvanlara bile acımayanların öteki dünyada yanacaklarına derin bir inancı vardı. Kutsal kitaplarda böyle yazdığına inanır, bu yüzden de İncil’i okurken, anlamadığı sözcükleri bile söylerken, yüzünü acıma, duygululuk dolu aydınlık bir anlatım kaplardı.</p>
				<p class="normal">Mariya,</p>
				<p class="normal">— Nerelisin? –diye sordu.</p>
				<p class="normal">— Vladimirskli. Ama çok eskiden, daha sekiz yaşında bir çocukken götürmüşler beni Moskova’ya.</p>
				<p class="normal">Irmağa yaklaştılar. Karşı kıyıda, suyun tam kenarında bir kadın ayakta duruyor, çoraplarını çıkarıyordu. Mariya tanıdı onu.</p>
				<p class="normal">— Bizim Fekla’dır bu, karşı beyin evine gitmiş gene... Kâhyalara... Çok rezil, ağzı bozuk bir kadındır!</p>
				<p class="normal">Kara kaşlı, kara gözlü, sağlam yapılı, daha pek genç, bir genç kız kadar dinç Fekla, saçları darmadağınık, suya girdi, güçlü adımlar atarak yürüdü. Her yana dalgalar yayılıyordu.</p>
				<p class="normal">— Çok rezil bir kadındır! –diye inledi Mariya,</p>
				<p class="normal">Karşıdan karşıya tahtadan, derme çatma, dar bir köprü vardı; köprünün altında tertemiz, dupduru suda geniş alınlı sazan sürüleri dolaşıyordu. Kıyıdaki yeşil çalılıklarda sabah çiyi parlıyordu. Ilık bir yel esiyor, insanın içine tatlı bir huzur dolduruyordu. Ne güzel bir sabahtı! Yokluk, hiçbir yerde kurtulamadıkları şu korkunç, amansız yokluk olmasaydı, kim bilir ne güzel olurdu yeryüzünde yaşam! Şimdi geri dönüp köye şöyle bir bakmak, dün akşamın anımsanmasına, her yanı doldurmuş şu mutluluk ışığının bir anda yitip gitmesine yeterdi.</p>
				<p class="normal">Kiliseye geldiler. Mariya kapının dibinde durdu, daha ileri gitmeye cesaret edemedi. Ayinin saat dokuzdan sonra başlayacağını söyledikleri halde, oturmaya da cesaret edememişti! Hep öyle ayakta durdu.</p>
				<p class="normal">İncil okunurken birden dalgalandı kalabalık, beyin ailesine yol verdiler. Beyaz giysili, kenarları geniş şapkalı iki kızla, yanlarında denizci giysili, gürbüz, pembe yanaklı bir çocuk girdiler kiliseye. Onları görünce duygulandı Olga. Birden, nedense onların dürüst, bilgili, iyi insanlar olduklarına karar vermişti. Mariya ise içeri girenler insan değil de, yana çekilmemiş olsa onu ezip geçecek birer canavarmış gibi alttan alttan, kaşları çatık, canı sıkkın bakıyordu onlara.</p>
				<p class="normal">Zangoç kalın sesini her yükselttiğinde de kocasının bağırdığını duyar gibi oluyordu: “Ma–ri–ya!..” –ürperiyordu.</p>
				<p class="normal1">3</p>
				<p class="normal">Konukların geldiği köyde duyulmuş, ayinden sonra evde büyük bir kalabalık toplanmıştı. Moskova’da çalışan akrabalarından haber almak için Leonıçlar da, Matveiçevler de, İlyiçovlar da gelmişlerdi. Okuma yazması olan Jukovolu çocukları Moskova’ya götürüp (ırmağın ötesindeki büyük köyünkileri yalnızca fırıncıların yanına verdikleri gibi) yalnızca lokantaya ya da otellere işe koyarlardı. Çok eskiden, toprağa bağlı kölelerin olduğu zamanlardan beri böyle alışılagelmişti bu. Şimdi adı bir masal kahramanı gibi anılan, o zamanlar Moskova’da bir kulüpte çalışan Luka İvanıç diye Jukovolu bir köylünün, yanına işe yalnızca kendi köylülerini almasıyla, işe girenlerin de bir zaman sonra sağda solda söz sahibi olunca, meyhanelere, lokantalara kendi yakınlarını aldırtmasıyla başlamıştı bu gelenek. O zamandan beri çevre köylerde Jukovo’ya Uşakeli ya da Uşakistan derlerdi. Nikolay’ı on bir yaşındayken götürmüşlerdi Moskova’ya. O zamanlar “Ermitaj” bahçesinde biletçilik eden Matveiçevler ailesinden İvan Makarıç sokmuştu onu bu işe. Şimdi de Matveiçevlere dönmüş, kurularak anlatıyordu Nikolay:</p>
				<p class="normal">— İvan Makarıç velinimetimdir benim, onun için gece gündüz dua etsem azdır. O yardım etmemiş olsaydı, sürünürdüm ben, iyi bir insan olamazdım çünkü.</p>
				<p class="normal">İvan Makarıç’ın kız kardeşi olan uzun boylu, yaşlı bir kadın ağlamaklı.</p>
				<p class="normal">— Ah anam babam, ah! –dedi,– hiç haber alamıyoruz onlardan.</p>
				<p class="normal">— Kışın Omon’un yanında çalışıyordu, bu mevsimde kent dışında bir bahçede olduğunu duydum bir ara... Yaşlandı artık tabii! Eskiden günde on ruble getirdiği olurmuş eve, şimdi işler de durgunlaştı zaten, çok sıkıntı çekiyor ihtiyarcık.</p>
				<p class="normal">Kadınlar Nikolay’ın keçe çizmelerine, soluk yüzüne bakarak üzgün,</p>
				<p class="normal">— Senin durumun da pek parlak, görünmüyor Nikolay Osipıç! –diyorlardı.– Hiç iyi görünmüyorsun!</p>
				<p class="normal">Hepsi seviyordu Saşa’yı. On yaşını doldurmuştu Saşa, ama çok ufak tefekti, çok da zayıftı. Kimse yedi yaşından yukarı demezdi ona. Güneşte yanmış, saçları kötü kesilmiş, uzun, keten entariler giymiş öteki kızların yanında bembeyaz yüzüyle, iri siyah gözleriyle, saçındaki kırmızı kurdelesiyle –çocukların tarlada yakalayıp eve getirdikleri küçük, yabani bir hayvanmış gibi– acayip bir duruşu vardı.</p>
				<p class="normal">Olga kızına şefkatle bakarak,</p>
				<p class="normal">— Okumasını da biliyor benim kızım! –dedi. </p>
				<p class="normal">Köşeden İncil’i alıp ekledi:</p>
				<p class="normal">— Hadi oku biraz da görsün teyzelerin yavrum! Oku da dinlesin dini bütün Hıristiyanlar.</p>
				<p class="normal">Deri ciltli, kapak uçları kirlenmiş eski, ağır bir İncil’di bu. İçeri rahipler girmiş gibi bir koku getirmişti beraberinde, Kaşlarını kaldırdı Saşa, yüksek sesle, şarkı söylüyormuş gibi başladı:</p>
				<p class="normal">— “Onlara giden ol kişiye düşünde göründü... meleği Tanrı’nın, şöyle buyurdu ona: ‘Kalk oğlunla annesini al...’”</p>
				<p class="normal">Olga’nın heyecandan yüzü kıpkırmızı olmuştu.</p>
				<p class="normal">— Oğlunla annesini... –diye yineledi.</p>
				<p class="normal">— “Sonra da Mısır’a git... kal orada ol zaman ki ırmak...”</p>
				<p class="normal">“Ol zaman” sözcüğünü duyunca tutamadı kendini Olga, ağlamaya başladı. Ona bakıp Mariya da başladı hıçkırmaya, onun peşinden İvan Makarıç’ın kız kardeşi başladı. İhtiyar öksürdü, torununa bir armağan vermek için sağı solu araştırdı, ama bir şey bulamadı, kolunu salladı yalnızca. Saşa’nın okuması bitince konuklar duygulanmış, Olga ile Saşa’dan çok hoşnut– evlerine döndüler.</p>
				<p class="normal">Bayram olduğu için bütün gün evden çıkmadı aile. Kocasının da, gelinlerinin de, torunlarının da “kocakarı” dedikleri yaşlı kadın her şeyi kendi yapmaya çalışıyordu. Sobayı kendi yakıyor, semaveri kendi koyuyor. Öğleyin tarlaya bile kendi gidiyor, sonra da her işi ona bıraktıklarından yakınıyordu. Birisinin fazla bir lokma yememesi, ihtiyar ile gelinlerin boş oturmamaları için gözünü dört açıyordu. Durup dururken, kâh meyhanecinin kazlarının arkadan dolanıp bahçeye girdiklerini söylüyor, elinde uzun bir sopayla çıkıyordu evden, kendi gibi sıska, pörsük lahanalarının başında yarım saat bağırıp duruyordu cırlak sesiyle; kâh karga civcivlerinin yanına sokuluyormuş gibi geliyordu ona, küfürler savurarak saldırıyordu karganın üzerine... Sabahtan akşama kadar söylenip duruyor, sıkça da öyle bir yaygara koparıyordu ki, sokaktan geçenler durup, ne oluyor diye kulak kabartıyorlardı.</p>
				<p class="normal">Kocasına karşı davranışı çok kabaydı; kâh miskin diye çağırıyordu ona, kâh Allahın belası diye... İhtiyar aklı kıt, kişiliği zayıf bir insandı. Karısının sürekli uyarıları olmasaydı, belki de elini bir işe sürmez hep sobanın üzerinde oturur, gevezelik ederdi. Birtakım düşmanlarından söz etti oğluna uzun uzun, komşularından sözde her gün gördüğü hakaretlerden yakındı. Can sıkıcı bir şeydi onu dinlemek. Nikolay’ın kolundan tutmuş, anlatıyordu:</p>
				<p class="normal">— Böyle işte, evet... On dört eylül haç bayramından bir hafta sonra, bağı otuz iki kapikten saman sattım, zorla değil ama... Evet... Kârlı bir işti doğrusu... Sabah erkenden yükledim arabayı, samanı götürüyordum, kimseye bir şey dediğim yoktu, baktım muhtar Antip Sedelnikov çıktı meyhaneden. “Nereye götürüyorsunuz bu samanı?” dedi, sonra da tutup bir tokat attı kulaktozuma...</p>
				<p class="normal">Sarhoşluğu iyice geçmemiş olan Kiryak’ın başı çok ağrıyordu, bir yandan da kardeşinden utanıyordu. Ağrıyan başını sallayarak, </p>
				<p class="normal">— Ne kötü şey şu votka denen zıkkım –diye mırıldandı.– Of Tanrım! Kardeşim, kız kardeşim, bağışlayın beni, Allah aşkınıza bağışlayın, ben de istemiyorum içmek.</p>
				<p class="normal">Bayram olduğu için meyhaneden bir ringa balığı almış, başından da çorba kaynatmışlardı. Öğleyin hep birlikte oturdular çay masasına; saatlerce, ter basana kadar bardak bardak çay içtiler –şişmişlerdi sanki çaydan–, sonra aynı çanaktan çorba içmeye başladılar. Balığı saklamıştı kocakarı.</p>
				<p class="normal">Akşam çömlekçiler yamaçta çömlek pişiriyorlardı. Aşağıda çayırda kızlar koro kurmuş, şarkı söylüyorlardı. Armonika çalıyorlardı. Irmağın öte yanında da ateş yanıyor, kızlar şarkı söylüyorlardı; uzaktan güzel, hoş geliyordu kulağa bu sesler. Erkekler meyhanede, meyhanenin çevresinde bağırıp çağırıyorlardı; naralar atıyor, her biri başka başka şarkılar söylüyordu; öyle küfürler savuruyorlardı ki, ürperiyordu Olga,</p>
				<p class="normal">— Aman Tanrım!.. –diyordu.</p>
				<p class="normal"> Küfürlerin aralıksız sürüp gitmesi; en yüksek sesle, en çok da bir ayağı çukurda ihtiyarların küfür etmesi şaşırtıyordu onu. Çocuklar ise gayet rahat dinliyorlardı bu küfürleri, buna küçükten alıştıkları belliydi.</p>
				<p class="normal">Vakit gece yarısını geçmişti, bu yanda da, karşıda da çömlekçilerin ateşleri sönmüştü, ama aşağıda çayırda da, meyhanede de hâlâ dolaşanlar vardı. İhtiyar ile Kiryak –ikisi de sarhoştu– kol kola, birbirine yaslanarak yaklaştılar Olga ile Mariya’nın yattıkları samanlığa. İhtiyar kandırmaya çalışıyordu Kiryak’ı;</p>
				<p class="normal">— Bırak, vazgeç... İyi bir kadındır... Günah zavallıya... Yazık...</p>
				<p class="normal">— Ma–ri–ya! –diye bağırdı Kiryak,</p>
				<p class="normal">— Vazgeç... Yazık zavallıya... Bir kabahati yok zavallının.</p>
				<p class="normal">Samanlığın önünde bir dakika kadar beklediler, sonra gittiler.</p>
				<p class="normal">Biraz ötede tiz bir sesle, bağıra bağıra şarkı söylemeye başladı ihtiyar:</p>
				<p class="normal">— Se–ve–rim kır çiçeklerini! Se–ve–rim kırlarda çiçek toplamayı!</p>
				<p class="normal">Sonra yere tükürdü, kötü bir küfür savurdu, eve girdi.</p>
				<p class="normal1">4</p>
				<p class="normal">Kocakarı, Saşa’yı bahçeye nöbetçi dikmiş, ona kazları içeri sokmamasını tembihlemişti. Sıcak bir ağustos günüydü. Meyhanecinin kazları isteselerdi arkadan girebilirlerdi bahçeye, ama işleri vardı şimdi: Meyhanenin önünde, kendi aralarında sakin sakin konuşarak yulaf yiyorlardı. Yalnızca erkek kaz –elinde sopayla kocakarı geliyor mu diye bakıyormuş gibi– başını kaldırabildiği kadar kaldırmış, bakınıyordu. Öteki kazlar aşağından gelebilirlerdi, ama onlar da ta uzaklarda, ırmağın ötesinde, çayıra uzun, beyaz bir çelenk gibi yayılmış otluyorlardı. Bir süre bekledi Saşa, canı sıkıldı, gelen giden olmayınca, kazların bahçeye girmek niyetinde olmadıklarını düşünüp yamaca gitti.</p>
				<p class="normal">Orada Mariya’nın büyük kızı Motka’yı gördü. Motka büyük bir taşın üzerinde ayakta kıpırdamadan duruyor, kiliseye bakıyordu. Mariya’nın on üç çocuğu olmuştu, ama yalnızca altı çocuğu kalmıştı, altısı da kızdı; bir tane bile erkek çocuğu yoktu. Kızlarının en büyüğü sekiz yaşındaydı. Motka –yalınayak, sırtında uzun bir entari– kızgın güneşin altında duruyordu, tam tepesine vuruyordu güneş, ama o farkında değildi, taş kesilmişti sanki, Saşa gelip yanında durdu, kiliseye bakarak,</p>
				<p class="normal">— Kilisede Tanrı yaşar –dedi.– İnsanların evlerinde lambalar, mumlar falan yanar, ama Tanrı’nın kandilleri renk renktir, tıpkı akik gibi kırmızı, yeşil, mavidirler. Gece olunca kilisenin içinde dolaşmaya başlar Tanrı. Kutsallar kutsalı Meryem Anamız da, Tanrı’nın sevgili kulu Nikolay da dolaşırlar onunla: “Tak, tak, tak...” Ama bekçi korkar bu sesi duyunca, korkudan titremeye başlar!</p>
				<p class="normal">Annesi gibi konuşmaya özenerek ekledi:</p>
				<p class="normal">— Böyle işte iki gözüm. Büyük yargı günü kiliselerin hepsi göğe çıkacak.</p>
				<p class="normal">Motka kalın bir sesle, her heceyi uzatarak,</p>
				<p class="normal">— Çan–la–rıy–la bir–lik–te mi? –diye sordu.</p>
				<p class="normal">— Evet, çanlarıyla birlikte. O gün iyiler cennete gidecekler, kötüler de hiç sönmeyecek olan ateşe, sonsuza dek yanmaya, iki gözüm. Benim anneme, Mariya’ya da şöyle söyleyecek Tanrı: “Hiç kimseye bir kötülüğünüz dokunmadı, bu yüzden sağa, cennete gidin,” ama Kiryak ile kocakarıya: “Siz sola gidin...” Oruç günleri et yiyenler, süt içenler de ateşe gidecek.</p>
				<p class="normal">Başını kaldırıp gözlerini kocaman açarak gökyüzüne baktı Saşa,</p>
				<p class="normal">— Melekleri görmek istiyorsan, gözlerini kırpmadan bakmalısın gökyüzüne –dedi.</p>
				<p class="normal">Motka da bakmaya başladı gökyüzüne, bir dakika süren bir sessizlikten sonra sordu Saşa:</p>
				<p class="normal">— Görüyor musun?</p>
				<p class="normal">Motka kalın sesiyle,</p>
				<p class="normal">— Görünmüyor –diye mırıldandı.</p>
				<p class="normal">— Ben görüyorum. Küçücük melekler kanat çırparak dolaşıyorlar yukarılarda. Çok çok küçükler, sivrisinek kadar.</p>
				<p class="normal">Motka, yere bakarak bir süre düşündükten sonra,</p>
				<p class="normal">— Kocakarı yanacak mı dedin? –diye sordu.</p>
				<p class="normal">— Yanacak iki gözüm.</p>
				<p class="normal">Üzerinde durdukları taştan aşağıya kadar dümdüz iniyordu yamaç, insanın eliyle dokunmak ya da üzerinde yatıp yuvarlanmak isteyeceği yumuşacık bir çimle kaplıydı. Saşa yattı, aşağıya doğru yuvarlanmaya başladı. Motka da yattı –yüzünde son derece ciddi bir anlatım, kaşları çatık yuvarlandı, bu arada entarisi omzuna kadar yırtıldı.</p>
				<p class="normal">Saşa coşmuş,</p>
				<p class="normal">— Ne güzeldi! –dedi.</p>
				<p class="normal">Gene yuvarlanmak için yukarı yürüdüler, ama o anda tanıdık, cırlak bir ses duyuldu. Oh, ne korkunç bir sesti bu! Dişsiz, her yanı kemik, kamburu çıkmış kocakarı, kısa, beyaz saçları rüzgârda uçuşarak, uzun sopasıyla bahçeden kazları kovalıyordu, bir yandan da bağırıyordu:</p>
				<p class="normal">— Bütün lahanaları yediler Allahın belaları, hepiniz geberesiniz de kurtulayım e mi... pis mendebur hayvanlar!</p>
				<p class="normal">Kızları görünce sopayı attı, yerden bir çubuk aldı; kupkuru, sert parmaklarıyla boynundan yakaladı Saşa’yı, vurmaya başladı. Acıdan, korkudan ağlıyordu Saşa. O sırada erkek kaz başını havaya kaldırmış, iki yana yalpa vurarak kocakarının yanına gelmiş, bir şeyler tıslamıştı; sürüsünün yanına döndüğünde dişi kazlar beğeniyle selamlamışlardı onu: “Gak–gak–gak!” Kocakarı Saşa’yı bırakıp Motka’yı aldı eline. Dayak yerken daha da yırtıldı kızcağızın entarisi. Saşa dehşet içinde, yüksek sesle ağlayarak eve yürüdü. Annesine babaannesinden yakınmaya gidiyordu. Arkasından Motka geliyordu. O da ağlıyordu, ama kalın bir sesle, gözyaşlarını silmeden... yıkamış gibi ıpıslaktı yüzü.</p>
				<p class="normal">Onları böyle görünce ne söyleyeceğini şaşırdı Olga.</p>
				<p class="normal">— Yavrularım! Oh Tanrım!</p>
				<p class="normal">Olanları anlatmaya koyulmuştu Saşa, ama tam o anda avazı çıktığınca bağırıp çağırarak, küfürler savurarak kocakarı girdi içeri. Fekla öfkelendi, evin içinde bir gürültüdür koptu.</p>
				<p class="normal">Olga –yüzü bembeyaz, sinirleri bozuk– başını okşayarak yatıştırmaya çalışıyordu Saşa’yı:</p>
				<p class="normal">— Hadi canım ağlama, ağlama! Babaannendir o senin, gücenirsen günah olur. Ağlama yavrucuğum.</p>
				<p class="normal">Açlık, içki kokusu, pislik, ardı arkası kesilmeyen bu bağırmalar artık canına tak eden Nikolay –yoksulluktan nefret ediyor, iğreniyordu, annesinin babasının adına utanıyordu karısından, kızından– bacaklarını sarkıttı sobanın kenarından; öfkeli, ağlamaklı bir sesle bağırdı annesine:</p>
				<p class="normal">— Vuramazsın sen ona! Hakkın yok ona vurmaya!</p>
				<p class="normal">Fekla öfkeyle döndü Nikolay’a</p>
				<p class="normal">— Vay vay, kızdı bizim zıpır! –diye bağırdı.– Sanki kırmızı dipli mumla davet ettik sizi buraya, yüzsüz asalaklar!</p>
				<p class="normal">Saşa da, Motka da, evde olan öteki kızların hepsi de sobanın üzerinde köşeye, Nikolay’ın arkasına sinmiş, bağrışmaları seslerini çıkarmadan, korku içinde dinliyorlardı; küçük yüreklerinin küt küt vurduğu duyuluyordu... Bir ailede uzun süre umut kesilmiş bir hasta varsa, kimi sıkıntılı anlarda bu hastanın yakınları ruhlarının derinliklerinde onun ölmesini isterler gizliden, ürkek ürkek; yalnızca çocuklar korkarlar bir yakınlarının ölmesinden, öleceğini düşündükçe dehşete kapılırlar. Şimdi de kızlar soluklarını tutarak, yüzlerinde büyük bir keder, Nikolay’a bakıyor, onun yakında öleceğini düşünüyorlardı; ağlamak, ona sevgi, acıma dolu bir şeyler söylemek istiyorlardı.</p>
				<p class="normal">Nikolay, ondan yardım istiyormuş gibi sokuldu Olga’ya, sesi titreyerek fısıldadı:</p>
				<p class="normal">Olga’cığım, sevgilim, artık kalamayacağım burada. Gücüm tükendi. Allah aşkına, İsa aşkına yaz Klavdiya Abramovna ablana, neyi var neyi yok satsın, ipotek etsin, para yollasın bize, kurtulalım buradan. Oh Tanrım! (Büyük bir keder vardı sesinde.) Bir daha görecek miyim acaba Moskova’yı? Düşümde görseydim onu bir kez yeterdi!</p>
				<p class="normal">Ortalık karardıktan, evin içi karanlık olduktan sonra herkesin üzerine öyle bir sıkıntı çökmüştü ki, bir sözcük söylemek istemiyordu kimsenin canı. Burnundan soluyan kocakarı çavdar ekmeği kabuklarını çanakta suya banıp uzun uzun, bir saat emdi. Mariya ineği sağıp süt kovasını getirdi, tahta sıranın üzerine bıraktı. Sonra kocakarı kovadan süt kaplarına boşalttı sütü. Bunu da hiç acele etmeden, uzun sürede yapmıştı. Uspen orucu olduğu için kimsenin süt içmeyeceğine, sütün olduğu gibi duracağına sevindiği belliydi. Ancak Fekla’nın bebeği için birazcık dökmüştü bir tabağa. Kocakarıyla Mariya süt kaplarını bodruma götürdüklerinde birden canlandı Motka, sobanın üstünden indi, ekmek kabuklarının bulunduğu tahta çanağın yanına gitti, bebeğin tabağından biraz süt döktü içine.</p>
				<p class="normal">Bodrumdan dönünce kocakarı gene çanaktaki suya banıp banıp kemirmeye başladı ekmek kabuklarını. Saşa ile Motka sobanın üstünden ona bakıyorlardı. Kocakarı orucunu bozduğu, artık yüzde yüz cehenneme gideceği için keyiflerine diyecek yoktu. Rahatlamışlardı. Yattılar. Uyumaya çalışırken büyük yargı gününü düşünüyordu Saşa: Çömlekçilerinki gibi büyük bir ateş yanıyordu; öküz gibi boynuzları olan kapkara bir şeytan, elinde uzun bir sopayla –tıpkı onun kızları kovaladığı gibi– ateşe sürüyordu kocakarıyı...</p>
				<p class="normal1">5</p>
				<p class="normal">Uspen günü akşam saat ondan sonra, aşağıda çayırda dolaşan gençler birden bağırmaya, çığlıklar atmaya, köye doğru koşmaya başladılar. Yukarıda, yamacın başında oturanlar da ilk anda anlayamamışlardı ne olduğunu.</p>
				<p class="normal">Aşağıda umusuzca bağırıyorlardı:</p>
				<p class="normal">— Yangın var! Yangın var! Köy yanıyor!</p>
				<p class="normal">Yukarıda oturanlar dönüp arkalarına baktıklarında korkunç, akıl almaz bir görünümle karşılaştılar. Köyün en uçtaki evlerinden birinin saman damından iki üç metre boyunda ateşten bir sütun kıvrılarak yükseliyor, her yana kıvılcımlar saçıyordu. Ateşten bir fıskıye patlamıştı sanki orada. Bütün dam tutuşmuştu, çatırdayarak alev alev yanıyordu.</p>
				<p class="normal">Ayın ışığını örten, soluklaştıran kırmızı, titrek bir ışık kaplamıştı köyü. Siyah gölgeler gidip geliyordu. Yanık kokuyordu. Aşağıdan koşarak gelenler soluk soluğaydılar. Konuşamıyor, birbirini itip kakıyor, yere düşüyor, parlak ışıktan gözleri kamaştığı için birbirlerini iyi göremiyor, tanıyamıyorlardı. Herkes dehşet içindeydi. Özellikle korkunç olan, ateşin üstünde, dumanların içinde güvercinlerin uçuşması, bir de yangından henüz kimsenin haberi olmadığı meyhanede, hiçbir şey olmamış gibi şarkı söylemeyi, armonika çalmayı sürdürmeleriydi.</p>
				<p class="normal">Biri kalın bir sesle bağırdı:</p>
				<p class="normal">— Semyon Amca yanıyor!</p>
				<p class="normal">Yangın uzakta, köyün öte ucunda olduğu halde, Mariya ağlayarak, elini kolunu sallayarak, korkudan dişleri birbirine vurarak evin önünde bir aşağı bir yukarı koşup duruyordu. Ayağında keçe çizmeleriyle dışarı çıkmıştı Nikolay. Çocuklar gecelikle koştular sokağa. Bekçibaşının evinin önündeki dökme demir levhaya vurmaya başlamışlardı. Dan, dan, dan... Hiç ara vermeden duyulan bu sesler insanın yüreğine batıyordu sanki, bir soğukluk düşürüyordu içine. Yaşlı kadınlar tasvirlerini almış, öyle çıkmışlardı dışarı. Koyunları, buzağıları, sığırları sokağa çıkarıyorlar; sandıkları, koyun postlarını, fıçıları dışarı taşıyorlardı. Çifte attığı, atları yaraladığı için sürüye katmadıkları yağız aygır özgürlüğüne kavuşunca ayaklarını yere vurarak, kişneyerek şöyle bir gidip geldi köyün öbür başına, bir kez daha gitti geldi, sonra ansızın durdu arabasının yanında, arabasını çiftelemeye başladı.</p>
				<p class="normal">Irmağın ötesinde kilisede de çan çalmaya başlamışlardı.</p>
				<p class="normal">Yanan evlerin çevresi çok sıcaktı, öylesine aydınlıktı ki, yerde her ot açık seçik görünüyordu. Evden çıkarmaya başarabildikleri sandıkların birinin üstünde Semyon oturuyordu. Koca burunlu, kızıl saçlı bir köylüydü. Kasketini kulaklarına kadar geçirmişti üzerinde ceket vardı. Karısı yere yüzükoyun uzanmış, kendinden geçmiş bir durumda inliyordu. Alman masallarındaki gömü bekçilerine benzeyen uzun sakallı, ufak tefek, seksenlik bir ihtiyar –bu köyden değildi ama, yangının onu yakından ilgilendirdiği belliydi– şapkasız, elinde beyaz bir bohçayla dolaşıp duruyordu ortalarda. Alevlerin ışığı yansıyordu çıplak başında. Bir çingene gibi esmer, siyah saçlı muhtar Antip Sedelnikov elinde bir baltayla yaklaştı yanan eve, nedendir bilinmez, birbiri ardından parçaladı pencereleri, sonra dış kapıya girişti.</p>
				<p class="normal">— Hey kadınlar, su getirin! –diye bağırıyordu.–</p>
				<p class="normal">Tulumbayı getirin hey! Çabuk olun!</p>
				<p class="normal">Daha demin meyhanede kafa çeken köylüler şimdi yangın tulumbasını sırtlamışlardı. Hepsi zil zurna sarhoştu, ikide bir tökezliyor, düşüyorlardı; hepsi de ağlamaklıydı, gözleri dolu doluydu.</p>
				<p class="normal">Muhtar –o da sarhoştu– bağırıyordu:</p>
				<p class="normal">— Su getirin kızlar! Durmayın hadi, koşun!</p>
				<p class="normal">Köylü kadınlar, kızlar yamacın dibindeki kaynağa koşuyorlar, su dolu kovaları, kazanları getirip tulumbaya boşaltıyor, gene koşarak su getirmeye gidiyorlardı. Olga da, Mariya da, Saşa da, Motka da taşıyorlardı. Yaşlı kadınlarla küçük çocuklar tulumbayı çalıştırıyorlardı. Hortum fıslıyor, muhtar onu bir kapıya, bir pencerelere doğrulturken parmağıyla ağzını kapadıkça fıslamasını daha da arttırıyordu.</p>
				<p class="normal">Sesler duyuluyordu sağdan soldan:</p>
				<p class="normal">— Aferin Antip! Hadi göreyim seni!</p>
				<p class="normal">Antip hole, ateşin içine girmiş, oradan bağırıyordu:</p>
				<p class="normal">— Daha hızlı, daha hızlı! Dayanın din kardeşlerim, böyle kara bir günde durulmaz!</p>
				<p class="normal">Erkekler bir şey yapmadan dikiliyor, ateşe bakıyorlardı. Hiçbiri ne yapacağını bilemiyordu, boş boş bakıyorlardı. Oysa her yanda ekin tınazları, kuru ot yığınları, samanlıklar, odunluklar vardı. Kiryak ile ihtiyar babası Osip de dikilenler arasındaydı. İkisi de çakırkeyifti. İhtiyar, bir şeyler yapmadığı için kendini temize çıkarmak amacıyla, yerde yatan kadına,</p>
				<p class="normal">— Ne diye paralıyorsun kendini kız kardeşim? –diyordu.– Geri gelmez artık evin.</p>
				<p class="normal">Semyon, kâh birine, kâh öbürüne dönerek, evinin niçin yandığını anlatıyordu:</p>
				<p class="normal">— Elinde bohça olan şu ihtiyar var ya, General Jukov’un uşaklarındandır... Toprağı bol olsun, generalimizin yanında aşçıydı. Akşam geldi, “Bu gece sizde kalayım...” dedi. Birer bardakçık içtik tabii... Bizim kocakarı konuğa çay hazırlamak için semaveri yaktı. Uğursuz bir saatte hole çıkarmış olacak ki, borusundan çatıya sıçradı ateş, samanları tutuşturdu. Az kalsın bizler de yanıyorduk. İhtiyarın şapkası da yandı bu arada, büyük günah!</p>
				<p class="normal">Durmadan vuruyorlardı dökme demir levhaya, ırmağın ötesindeki kilisede de çan çalıyorlardı. Olga –ışık içinde, soluk soluğa– alevlerin ışığı altında renkleri kızıllaşmış koyunlara, dumanların içinde uçuşan pembeleşmiş güvercinlere bakarak bir aşağı bir yukarı koşup duruyordu. Bu sesler ruhuna sivri dikenler gibi saplanıyormuş, bu yangın hiç sönmeyecekmiş, Saşa kaybolmuş gibi geliyordu ona... Yanan evin tavanı gürültüyle çökünce, artık bütün köyün yüzde yüz yanıp kül olacağını düşündü. Bir bitkinlik çöktü üzerine, su taşıyacak gücü kalmamıştı artık. Yamacın başında kovaları yanına koyup yere oturdu. Yanında da, daha aşağılarda da kadınlar oturmuş ölü arkasından ağlıyorlarmış gibi ağlıyorlardı.</p>
				<p class="normal">Karşıdan, beyin çiftliğinden iki arabayla kâhyalar, işçiler geldiler. Beraberlerinde bir de tulumba getirmişlerdi. Düğmesiz asker ceketi giyen çok genç bir yüksek okul öğrencisi de atla gelmişti. Baltalar işliyordu durmadan. Alevler içindeki evin kütüklerden yapılmış duvarına bir merdiven dayadılar. Aynı anda beş kişi çıktı üzerine, en önde yüksek okul öğrencisi vardı. Yüzü kıpkırmızıydı; söndürme işlerine alışıktı sanki. Kütükleri söküyorlar, ahırı, çiti, en yakındaki tınazı parçalayıp uzağa taşıyorlardı.</p>
				<p class="normal">Kalabalık arasından öfkeli sesler yükseldi birden:</p>
				<p class="normal">— Kırmayın hey! Engel olun şunlara!</p>
				<p class="normal">Kiryak, karşıdan gelenlerin her şeyi kırıp parçalamalarına engel olmak istiyormuş gibi, kararlı bir tavırla yürüdü evin yanına, ama işçilerden biri tutup geri çevirdi onu, ensesine de bir tokat patlattı. Kahkahalar duyuldu, işçi bir tokat daha patlattı, Kiryak yere düştü, emekleyerek geri, kalabalığın yanına döndü.</p>
				<p class="normal">Karşıdan –yüksek okul öğrencisinin kız kardeşleri olsa gerek– ikisi de güzel, şapkalı kız gelmişti. Uzakta duruyor, yangına bakıyorlardı. Evden söküp uzağa götürülen kütükler yanmıyorlardı artık, ama çok tütüyorlardı. Hortum öğrencinin elindeydi, suyu bir bu kütüklere, bir köylülerin üzerine, bir su taşıyan kadınlara tutuyordu.</p>
				<p class="normal">Kızlar sitemli, endişeli bağırıyorlardı ona:</p>
				<p class="normal">— Jorj! Jorj!</p>
				<p class="normal">Sonunda sönmüştü yangın. Ortalığın aydınlandığını, herkesin yüzünün soluk, biraz koyu olduğunu –gökyüzünde son yıldızların da teker teker söndüğü sabahın erken saatlerinde hep böyle gelir insana– ancak dağılmaya başladıklarında fark edebilmişlerdi. Dağılırken General Jukov’un aşçısından, yanan şapkasından söz ederek gülüşüyorlardı. Yangıncılık oynamak istiyorlardı şimdi, yangının bu kadar çabuk söndüğüne sanki üzülüyorlardı bile.</p>
				<p class="normal">Olga yüksek okul öğrencisine,</p>
				<p class="normal">— Çok iyi söndürdünüz bey –dedi.– Siz bizim orada, Moskova’da olacaksınız ki, işe yarayasınız: Her Allahın günü yangın çıkar orada.</p>
				<p class="normal">Kızlardan biri.</p>
				<p class="normal">— A, siz Moskovalı mısınız? –diye sordu.</p>
				<p class="normal">— Evet efendim. Kocam “Slav Pazarı”nda çalışıyordu.</p>
				<p class="normal">Olga, yanına sokulmuş, soğuktan büzülmüş Saşa’yı göstererek ekledi:</p>
				<p class="normal">— Bu da kızım. O da Moskovalıdır. Kızlar yüksek sesle okul öğrencisine Fransızca bir şeyler söylediler, o da çıkarıp bir yirmi kapiklik verdi Saşa’ya. İhtiyar Osip’in gözünden kaçmamıştı bu. Birden bir umut ışığı aydınlattı yüzünü. Yüksek okul öğrencisinin yanına sokulup,</p>
				<p class="normal">— Şükürler olsun ki, rüzgâr yoktu beyefendi –dedi,– yoksa bir saat sürmez, yanıp kül olurdu köy,</p>
				<p class="normal">Sesini alçaltarak mahcup, ekledi:</p>
				<p class="normal">— Beyefendilerin yüce gönüllülüklerine diyecek yoktur. Sabah ayazı çok keskin, içimi birazcık ısıtsam ne iyi olurdu... yarım şişe parası lütfeder miydiler acaba beyefendiler?..</p>
				<p class="normal">Vermediler ona para, o da derin bir göğüs geçirdi, ağır adımlarla eve yürüdü. Olga yamacın başına gitti, orada durdu, iki arabanın ırmağı sığ yerinden geçişini, genç kızlarla yüksek okul öğrencisinin çayırda yürüyüşlerini izledi. Karşıda bir kupa arabası bekliyordu onları. Olga eve döndüğünde olanları heyecanla anlattı kocasına.</p>
				<p class="normal">— Ne iyi insanlardı! Çok da güzeldiler! Hele kızlar birer melekti!</p>
				<p class="normal">Fekla uykulu, canı sıkkın.</p>
				<p class="normal">— Gebersin hepsi! –diye söylendi.</p>
				<p class="normal1">6</p>
				<p class="normal">Mariya mutsuz sayardı kendini, ölmeyi çok istediğini söylerdi; Fekla ise tersine, hoşlanıyordu bu yaşamdan. Yoksulluk da, pislik de, sonu gelmeyen küfürler de onun sevdiği şeylerdi. Hiç ayırım yapmadan, önüne konan her şeyi yerdi. Nerede, neyin üzerinde olursa olsun, uyurdu. Bulaşık sularını aşağı inmeden, merdiven başından döker, avludaki su birikintilerinde yalınayak bata çıka dolaşırdı. Daha ilk günden Olga ile Nikolay’dan –bu yaşamı beğenmedikleri için– nefret etmeye başlamıştı. Alaylı alaylı gülerek,</p>
				<p class="normal">— Göreceğiz ne yiyeceğinizi burada, Moskovalı sayın soylular! –diyordu.– Göreceğiz!</p>
				<p class="normal">Eylülün başlarında bir sabah Fekla aşağıdan iki kova su getirdi. Soğuktan al aldı yanakları, sağlıklıydı, güzeldi. Mariya ile Olga masada oturmuş, çay içiyorlardı.</p>
				<p class="normal">Fekla alaylı,</p>
				<p class="normal">— Oh oh, gelsin bol şekerli çaylar!.. –diye söylendi.</p>
				<p class="normal">Kovaları yere koyarken ekledi:</p>
				<p class="normal">— Hanımefendilere bakındı! Her gün çay içmeyi âdet edindiler. (Öfkeli öfkeli baktı Olga’ya.) Dikkat et de çayla şişip patlamayasın! Moskovalarda sürte sürte gebeşin suratında meymenet kalmamış!</p>
				<p class="normal">Kovaları bağladığı sopayı savurdu. Olga’nın omuzun öyle bir indirdi ki, iki elti dehşet içinde ellerini çırparak,</p>
				<p class="normal">— Ah anam –diye mırıldandılar.</p>
				<p class="normal">Sonra çamaşır yıkamaya ırmağa gitti Fekla. Yol boyunca bağıra bağıra küfretti durdu. Sesi ta evden duyuluyordu.</p>
				<p class="normal">Hava karardı. Uzun bir sonbahar akşamı başladı. İçerde ipek sarıyorlardı; Fekla’dan başka herkes sarıyordu: Karşı köye gitmişti Fekla. İpeği en yakın atölyeden getiriyorlardı, bütün aile biraz –haftada yirmi kapik– kazanıyordu bu işten.</p>
				<p class="normal">İpek sararken,</p>
				<p class="normal">— Beylerin zamanında daha iyiydi durumumuz –diyordu ihtiyar– Çalışmanın da, yemenin de, uyumanın da bir zamanı, sırası vardı. Soframızda öğleyin pancar çorbası da olurdu, pilav da. Akşam gene pancar çorbası, gene pilav... Hıyardı, lahanaydı, istediğin kadar vardı, ye yiyebildiğin kadar. Sertlik de şimdikinden çoktu. Herkes bilirdi haddini.</p>
				<p class="normal">İsli yanan, soluk bir kandil aydınlatıyordu odayı. Birisi kandilin önüne geçip de büyük bir gölge pencereye düştüğünde dışarıda parlak bir ay ışığının olduğu anlaşılıyordu. İhtiyar Osip tane tane konuşarak özgürlüğe kavuşmadan önceki yaşantılarından, şimdi yaşamın böylesine sıkıcı, yoksul olduğu buralarda o zamanlar tazılarla, cins av köpekleriyle ava çıkıldığından, sürek avı sırasında köylülere votka dağıtıldığından, arabaların Moskova’ya, beylerin çocuklarına av eti götürdüklerinden, kötülerin kırbaçla cezalandırıldıklarından ya da beyin Tvers ilindeki babadan kalma çiftliğine sürüldüklerinden, iyilerin ise mükâfatlandırıldıklarından söz ediyordu. Kocakarı da bir şeyler anlatıyordu. Her şeyi, kesinlikle her şeyi anımsıyordu. İyi yürekli, dini bütün bir kadın olan hanımından söz ediyordu. Ayyaş, ahlaksız bir kocası varmış hanımının; kızları da bir tuhaf kocalara varmışlar. Biri bir sarhoşla, biri bir bakkalla evlenmiş, öbürünü de kaçırmışlar (o zamanlar kız olan kocakarı da yardım etmiş bu işe), ama bir zaman sonra kızlar da, anneleri de üzüntüden ölmüş. Bunları anımsayınca kocakarı da ağlamaya başlamıştı.</p>
				<p class="normal">Birden kapı çalındı, herkes irkildi.</p>
				<p class="normal">— Osip Amca, izin ver de konuğun olayım bu gece.</p>
				<p class="normal">General Jukov’un aşçısı, şapkası yanan, dazlak kafalı, ufak tefek ihtiyar girmişti kapıdan. Bir kenara ilişti, anlatılanları bir süre dinledi, sonra o da karıştı söze, bazı şeyler anlattı. Nikolay sobanın kenarından bacaklarını sarkıtmış oturuyor, dinliyordu. Beyler zamanındaki yemekleri soruyordu hep. Köftelerden, pirzolalardan, çeşit çeşit çorbalardan, salçalardan söz ettiler, sonra aşçı –o da çok iyi anımsıyordu her şeyi– şimdi olmayan yemeklerin adlarını saydı; sözgelimi, eskiden öküz gözünden yapılan “sabah uyanınca” diye bir yemek varmış.</p>
				<p class="normal">Nikolay,</p>
				<p class="normal">— Peki mareşal pirzolası yapıyorlar mıydı o zaman? –diye sordu.</p>
				<p class="normal">— Hayır.</p>
				<p class="normal">Sitemli sitemli salladı başını Nikolay,</p>
				<p class="normal">— Oh, oh, aşçıya bak hele!.. –dedi.</p>
				<p class="normal">Kızlar –bazıları yatıyor, bazıları oturuyordu sobanın üzerinde– gözlerini kırpmadan bakıyorlardı aşağıya. Tasvirlerde çizili bulutlardaki melekler kadar çoktular sanki. Anlatılanlardan hoşlanıyorlardı. Kâh heyecandan, kâh korkudan iç çekiyor, ürperiyor, bembeyaz kesiliyorlardı. Herkesten daha ilginç şeyler anlatan kocakarıyı ise soluk almadan, kıpırdamaya korkarak dinliyorlardı.</p>
				<p class="normal">Sonunda sessizce yattı herkes. Anlatılanların heyecanlandırdığı, telaşlandırdığı ihtiyarlar gençliğin ne güzel bir şey olduğunu, –nasıl geçmiş olursa olsun– gençliğinden insanın belleğinde yalnızca canlı, sevinç dolu, duygulu bir şeyin kaldığını; artık hiç de uzaklarında olmayan ölümün ne kadar yakınlarına sokulduğunu –en iyisi hiç getirmemekti bunu akla!– düşünüyorlardı. Kandil sönmüştü. Karanlık da, ayın keskin bir biçimde aydınlattığı iki pencere de, sessizlik de, beşiğin gıcırtısı da nedense yalnızca, yaşamın artık gerilerde kaldığını, onun artık asla geri gelmeyeceğini düşünmeye zorluyordu Osip’i... Tam uykuya dalarken, kendinden geçerken, birden sanki biri, omzuna dokuyordu ya da yüzüne üflüyordu... kaçırıyordu uykusu, külçe gibi hissediyordu bedenini, gene ölüme ilişkin düşünceler dolduruyordu kafasının içini; öbür yana dönüyordu, ölümü unutuyordu artık, bu kez eksikler üzerine, hayvanların yemi üzerine, unun pahalılandığı üzerine düşünceler dolaşmaya başlıyordu kafasının içinde. Biraz sonra gene yaşamın geçtiğini, onun bir daha geri getirilemeyeceğini anımsıyordu...</p>
				<p class="normal">— Oh Tanrım! –diye içini çekti aşçı.</p>
				<p class="normal">Biri hafifçe tıklattı pencereyi. Fekla gelmişti galiba. Olga kalktı, esneyerek, bir dua mırıldanarak açtı kapıyı, sonra holde sürgüyü çekti. Ama giren olmadı kapıdan, ancak soğuk hava doldu içeri, ay daha da aydınlattı evin içini. Açık kapıdan sessiz, bomboş sokak da, gökyüzünde ağır ağır kayan ay da görünüyordu.</p>
				<p class="normal">— Kim o? –diye seslendi Olga.</p>
				<p class="normal">— Ben. Benim.</p>
				<p class="normal">Kapının hemen yanında, duvara iyice sokulmuş, Fekla duruyordu. Çırılçıplaktı. Soğuktan titriyordu, dişleri birbirine vuruyordu, ayın parlak ışığı altında uçuk benizli, güzel, tuhaf görünüyordu. Üzerindeki gölgeler, cildinde ay ışığının parıltısı keskin bir biçimde çarpıyordu göze; özellikle siyah kaşları ile diri göğüsleri belirgindi.</p>
				<p class="normal">— Namussuzlar soydular, böyle yola koydular beni... –diye mırıldandı.– Çıplak... anamdan doğduğum gibi geldim buraya. Bir şeyler getir bana.</p>
				<p class="normal">Olga,</p>
				<p class="normal">— İçeri gir –dedi.</p>
				<p class="normal">O da titremeye başlamıştı. Fekla,</p>
				<p class="normal">— İhtiyarlar böyle görmesinler beni –diye fısıldadı.</p>
				<p class="normal">Gerçekten de huylanmaya, homurdanmaya başlamıştı kocakarı; ihtiyar da “Kim var orada?” diye seslenmişti. Kendi gömleği ile etekliğini getirdi Olga, Fekla’yı giydirdi, sonra birlikte sessizce, kapıları çarpmamaya çalışarak girdiler içeri.</p>
				<p class="normal">Kocakarı, gelenin kim olduğunu anlayınca öfkeli,</p>
				<p class="normal">— Sen misin rezil? –diye söylendi.– Geberesice gece kuşu...</p>
				<p class="normal">Olga, Fekla’nın üstünü örterken,</p>
				<p class="normal">— Bir şey yok, bir şey yok –diye mırıldandı,– hadi yat uyu iki gözüm.</p>
				<p class="normal">Gene kesildi sesler.</p>
				<p class="normal">Evde hiç kimse rahat uyuyamazdı. Herkesin uyumasına her zaman sinir bozucu, bir türlü kurtulamadığı bir şey engel olurdu: İhtiyarı sırt ağrısı uyutmazdı, kocakarıyı iş telaşı ile içindeki öfke, Mariya’yı korku, çocukları kaşıntı ile açlık. Şimdi de öyleydi: Bir o yana bir bu yana dönüp duruyor, sayıklıyor, sık sık su içmeye kalkıyorlardı.</p>
				<p class="normal">Birden kaba bir sesle hüngür hüngür ağlamaya başladı Fekla, ama hemen tuttu kendini, hıçkırıkları seyrekleşti, giderek daha alçak sesle, derinden hıçkırıyordu, sonunda duyulmaz oldu sesi. Arada bir, ırmağın ötesinde saatin vurduğu duyuluyordu. Ne var ki, bir tuhaf vuruyordu nedense. Önce beşi vurmuştu, sonra üçü...</p>
				<p class="normal">— Oh Tanrım! –diye iç çekti aşçı.</p>
				<p class="normal">Pencerelere bakıp dışarıda hâlâ ayın mı parladığını, yoksa ortalığın mı aydınlandığını kestirmek güçtü. Mariya kalktı, dışarı çıktı. Onun avluda ineği sağdığı, hayvana “Du–ur yavrum!” dediği duyuluyordu. Kocakarı da çıktı. Evin içi karanlıktı hâlâ, ama her şey görünüyordu.</p>
				<p class="normal">Bütün gece gözünü kırpmayan Nikolay bir ara indi sobanın üzerinden. Yeşil sandıktan frakını aldı, giydi, pencerenin önüne gidip kollarını, arkadan eteğini çekeleyerek düzeltti sağını solunu, gülümsedi. Sonra dikkatle çıkardı onu, sandığa koydu gene, sobanın üzerine çıkıp yattı.</p>
				<p class="normal">Mariya döndü, sobayı yakmaya koyuldu. Uykusunun daha iyice açılmadığı, şimdi yürürken yavaş yavaş kendine geldiği belliydi. Belki de bir düş görmüş ya da dün geceki konuşmaları anımsamıştı; sobanın önünde tatlı tatlı gülümsedi çünkü,</p>
				<p class="normal">— Aman... boş ver! –diye mırıldandı kendi kendine.</p>
				<p class="normal1">7</p>
				<p class="normal">Bey –bölge polis komiserine bey diyorlardı köyde– gelmişti. Ne zaman, niçin geleceği bir hafta öncesinden öğrenilirdi zaten. Topu topu kırk ev vardı Jukovo’da, ama vergi borçlarıyla bölge yönetiminin alacakları iki bin rubleden fazla birikmişti.</p>
				<p class="normal">Meyhaneye indi komiser. İki bardak çay içti orada, sonra yaya olarak muhtarın evine gitti. Borçlular evin önünde topluca bekliyorlardı onu. Muhtar Antip Sedelnikov, henüz genç olmasına karşın –otuz bir otuz iki yaşlarındaydı– çok sert bir muhtardı, kendi de yoksul olduğu, vergisini zamanında veremediği halde, her zaman devlet görevlilerinin yanını tutardı. Muhtarlık etmekten pek hoşlandığı, sertlikten başka bir biçimde gösteremediği otoritesini sevdiği belliydi. Köy yönetim kurulunda herkes korkardı ondan, sözünü dinlerdi; kimi zaman sokakta ya da meyhanede bir sarhoşun üzerine atılırdı ansızın, ellerini arkasından bağlayıp nezarethaneye atardı; bir gün de, köy yönetim kurulu toplantısına Osip’in yerine gelen kocakarıyı, konuşmasını bilmiyor diye atmıştı nezarethaneye. Bir gün bir gece tutmuştu onu orada. Kentte hiç bulunmamıştı, kitap da okumazdı, ama nereden öğrenmişse, derin anlamlı birtakım sözcükler öğrenmişti, konuşurken onları kullanırdı hep, köylüler de –ne dediğini çoğu zaman anlamadıkları halde– bunun için saygı duyuyorlardı ona.</p>
				<p class="normal">Osip elinde vergi defteriyle muhtarın evine girdiğinde, uzun favorilerine ak düşmüş, zayıf, yaşlı bölge polis komiseri –gri bir ceket vardı üzerinde– holde, köşedeki masada oturuyor, bir şeyler yazıyordu. Evin içi tertemizdi, duvarlarda dergilerden kesilmiş resimler vardı, en göze çarpan yerde, tasvir dolabının yanında da eski Bulgar prensi Battenberg’in portresi asılıydı. Masanın hemen yanında Antip Sedelnikov, ellerini göğsünün üzerinde çapraz kavuşturmuş, ayakta duruyordu. Sıra Osip’e gelince muhtar,</p>
				<p class="normal">— Bunun yüz on dokuz ruble borcu var ekselansları –dedi.– Kutsal haftadan önce bir ruble vermişti, o zamandan beri bir kapik verdiği yok.</p>
				<p class="normal">Başını kaldırıp Osip’e baktı komiser,</p>
				<p class="normal">— Neden böyle yapıyorsun kardeşim? –diye sordu. Osip heyecanlanarak,</p>
				<p class="normal">— Büyüklüğünüzü gösterin ekselansları –diye başladı,– izin verin anlatayım. Lutero’nun beyi bu yıl çağırdı beni, “Osip,” dedi, “samanını bana sat...” Neden satmayacaktım samanımı? Satılacak yüz bağ samanım vardı zaten, bizim kadınlar tek saman çöpü bırakmamışlardı tarlalarda. Eh pazarlık ettik... Alan razı, satan razı...</p>
				<p class="normal">Muhtardan yakınmaya başlamıştı. Onların tanıklık etmelerini istiyormuş gibi arada bir de dönüp köylülere bakıyordu. Yüzü kızarmış, boncuk boncuk terlemişti. Bakışları sertti, nefret doluydu.</p>
				<p class="normal">Komiser,</p>
				<p class="normal">— Bütün bunları neden anlatıyorsun bana? –dedi.– Ben sana... vergini niçin vermediğini soruyorum. Hiçbiriniz vermiyorsunuz verginizi, yukarıdan da beni sıkıştırıyorlar.</p>
				<p class="normal">— Gücüm yok efendim!</p>
				<p class="normal">Muhtar girdi araya:</p>
				<p class="normal">— Yalan söylüyor ekselansları. Bu Çikildeyevler gerçekten çok pis, yalancı insanlardır; ailece öyledirler. İstediğinize sorun. Vergilerini vermemelerinin tek nedeni votkadır. Hepsi rezildir bunların.</p>
				<p class="normal">Komiser bir şeyler yazdı önündeki deftere, sonra Osip’e döndü, su istiyormuş gibi sakin,</p>
				<p class="normal">— Defol! –dedi.</p>
				<p class="normal">Biraz sonra kalktı komiser; ucuz çeşidinden yaylısına binişinden de, öksürüşünden de, zayıf uzun sırtından da onun Osip’i de, muhtarı da, Jukovoluların vergi borçlarını da çoktan unuttuğu, kişisel bir düşündüğü belliydi.</p>
				<p class="normal">Bölge polis komiseri daha bir versta yol gitmemişti ki, Antip Sedelnikov Çikildeyevlerin evinden semaverlerini almış götürüyor, kocakarı da arkasından koşuyor, cırlak sesiyle yırtınırcasına bağırıyordu:</p>
				<p class="normal">— Vermeyiz sana onu! Vermeyiz şeytan dölü!</p>
				<p class="normal">Antip geniş adımlarla çabuk çabuk yürüyor; kamburu çıkmış, öfkeden kudurmuş kocakarı da soluk soluğa, düşe kalka yetişmeye çalışıyordu ona. Başörtüsü omuzlarına kaymış, maviye çalan ak saçları rüzgârda uçuşuyordu. Birden durdu, gerçek bir başkaldırmış gibi göğsünü yumruklamaya, daha da yüksek sesle, hüngür hüngür ağlıyormuş gibi bağırmaya başladı:</p>
				<p class="normal">— Ey din kardeşlerim, Tanrı’ya inananlar! Bu ne rezalettir dostlarım? Bu yapılır mı bir insana? Bu kadarı da olur mu komşular, yardım edin!</p>
				<p class="normal">Muhtar sert,</p>
				<p class="normal">— Kadın, kadın, aklını başına topla! –dedi.</p>
				<p class="normal">Çikildeyevlerin evinde semaversiz yaşam büsbütün çekilmez olmuştu. Evin onurunu birden alıp götürmüşler gibi horlayıcı, küçük düşürücü bir şey vardı bu eksiklikte. Muhtar masayı, sandalyelerin, çömleklerin hepsini alıp götürseydi bu denli boşluk olmazdı evin içinde. Kocakarı bağırıp çağırıyor, Mariya ağlıyor, ona bakarak kızlar da ağlıyordu. Nikolay da susuyordu. Annesi severdi onu, acırdı ona, ama şimdi unutmuştu her şeyi. Birden küfürler ederek, ağzına geleni sayıp dökerek saldırdı oğlunun üzerine, yüzüne rastgele indirmeye başladı yumrukları. Bağırarak bütün suçun onda olduğunu söylüyordu. Öyle ya, mektuplarında “Slav Pazarı”nda çalıştığını yazarak övünürken, niçin o kadar az para –ayda elli ruble– yollamıştı onlara? Niçin gelmişti buraya? Hem de ailesiyle! Ölürse hangi parayla gömeceklerdi onu?..</p>
				<p class="normal">Nikolay’ın da, Olga’nın da, Saşa’nın da acınacak durumları vardı.</p>
				<p class="normal">Göğüs geçirdi ihtiyar, şapkasını aldı, muhtara gitti. Hava kararmıştı. Antip Sedelnikov yanaklarını şişirmiş, bir şeyler lehimliyordu sobanın yanında. Kömür kokuyordu. Çikildeyevlerin çocuklarından hiç de iyi durumda olmayan sıska, kir pas içinde çocukları yerlerde sürünüyorlardı. Büyük karınlı, çilli yüzlü, çirkin karısı ipek sarıyordu. Zavallı, mutsuz bir aileydi bu. Yalnızca Antip genç, güzeldi içlerinde. Masanın üzerinde yan yana beş semaver duruyordu. Osip, Battenberg’in portresine bakarak haç çıkardıktan sonra,</p>
				<p class="normal">— Antip, büyüklüğünü göster, ver şu semaveri! –dedi.– İsa’nın başı için!</p>
				<p class="normal">— Üç ruble getir, öyle.</p>
				<p class="normal">— Meteliğim yok!</p>
				<p class="normal">Yanaklarını şişirdi Antip, semaverlerde yansıyarak çıtırdamaya başladı ateş. İhtiyar, şapkasını ellerinin arasında ezerek, bir an düşündükten sonra,</p>
				<p class="normal">— Ver! –dedi.</p>
				<p class="normal">Zaten esmer olan muhtar şimdi kapkara görünüyor, bir büyücüye benziyordu. Osip’e döndü, çabuk çabuk konuşarak, sertçe,</p>
				<p class="normal">— Bu konuda yetkili kişi köy yönetim kurulu başkanıdır –dedi.– Ayın yirmi altısındaki toplantıda yazılı ya da sözlü olarak bildirebilirsin şikâyetini.</p>
				<p class="normal">Muhtarın söylediğinden bir şey anlamamıştı Osip, ama yeterli buldu bunu, eve döndü.</p>
				<p class="normal">On gün sonra gene geldi bölge polis komiseri, bir saat kaldı, gitti. Soğuktu havalar, sürekli rüzgâr esiyordu. Irmak çoktan donmuştu, ama kar bir türlü yağmıyordu, yollar açılmadığı için sıkıntı çekiyordu köylüler. Bir bayram günü biraz oturmak, çene çalmak için Osip’e gelmişti komşuları. Çalışmak günah olduğu, bu yüzden de ışık yakmadıkları için karanlıkta oturuyorlardı. Oldukça tatsız birtakım haberler vardı. Vergi borçlarını ödemeye zorlamak için birkaç evden tavukları alıp götürmüş, bölge yönetim merkezine yollamışlardı. Orada onlara yem veren olmadığı için açlıktan ölmüştü hayvanlar. Koyunları da toplamışlardı. Yolda, bacakları bağlı olarak her köyde birinden indirip başka bir arabaya yükledikleri için biri ölmüştü. Bu işte kimin suçlu olduğunu konuşuyorlardı şimdi.</p>
				<p class="normal">— Köy yönetim kuruludur suçlu olan! –diyordu Osip.– Başka kim olacak?</p>
				<p class="normal">— Öyle.</p>
				<p class="normal">Köy yönetim kurulunun ne demek olduğunu hiçbiri bilmediği halde, her şeyde onu suçlu bulurlardı. Vergilerin düzenli ödenmemesinde de, köylünün ezilmesinde de, ekinin iyi olmamasında da... Atölyeleri, dükkânları, hanları olan varlıklı köylülerin, köy yönetim kurulu toplantılarına katılıp durumdan hoşnut kalmadıkları, sonra atölyelerinde, meyhanelerinde köy yönetim kuruluna küfretmeye başladıkları günlerden beri alışılagelmiş bir durumdu bu.</p>
				<p class="normal">Tanrı’nın kar vermediğinden söz ettiler bir süre. Odun taşımak gerekti, oysa yollar değil arabaların gitmesi, yürümek için bile elverişli değildi. Eskiden –on beş, yirmi yıl önce– Jukovo’da, o zamanlar her ihtiyarın kafasının içinde bazı sırlar saklıymış, bir şeyler biliyormuş, bekliyormuş gibi bir tavrı olurdu; altın mühürlü belgelerden, bazı şeylerin paylaştırılmasından, yeni yeni yerlerden, gömülerden söz ederler, birtakım şeyleri üstü kapalı geçerlerdi; şimdiyse Jukovoluların hiçbirinin bir sırrı yoktu, hepsinin yaşamı apaçık ortadaydı, biri öbürünün nasıl yaşadığını görüyordu. Ancak yokluktan, hayvan yemlerinden, karın yağmadığından söz edebiliyorlardı...</p>
				<p class="normal">Birkaç dakika sustular. Sonra tavukları, koyunları anımsadılar gene, kimin suçlu olduğunu yeni baştan konuşmaya başladılar.</p>
				<p class="normal">Osip canı sıkkın,</p>
				<p class="normal">— Köy yönetim kurulu tabii! –dedi.– Başka kim olacak!</p>
				<p class="normal1">8</p>
				<p class="normal">Jukovo’nun bağlı olduğu kilise altı versta uzakta, Kosogorov’daydı; ancak gerektiğinde –vaftiz, nikâh ya da cenaze törenleri için– giderdi oraya köylü; dua etmeye ise ırmağın öbür yanındaki kiliseye gidiyorlardı. Bayramlarda, hava güzelse kızlar bayramlıklarını giyer, hep birlikte ayine giderlerdi. Onların kırmızılı, sarılı, yeşilli giysiler içinde çayırı geçişlerini seyretmek haz verirdi insana. Kötü havalardaysa evde hepsi otururdu. Günah çıkartmayı da köyün bağlı olduğu kilisede yapıyorlardı. Kutsal haftada papaz boynunda haçıyla evleri bir bir dolaşır, büyük oruçta günah çıkartamayanlardan on beşer kapik toplardı.</p>
				<p class="normal">Tanrı’ya inanmazdı Osip, onu aklına hemen hiç getirmediği için inanmazdı. Doğaüstü bir varlığın olduğunu kabul eder, ama bunun yalnızca kadınları ilgilendiren bir şey olduğunu düşünür; yanında dinden ya da bir mucizeden söz edilirken ona bir şey sorduklarında da başını kaşıyarak isteksiz,</p>
				<p class="normal">— Kim bilir! –derdi.</p>
				<p class="normal">Kocakarı inanıyordu, ama bulanık bir inançtı onunki; kafasının içinde her şey birbirine karışmıştı. Günahlar, ölüm, ruhun kurtuluşu üzerine düşünmeye başladığında hemen yoksulluğu ile sıkıntıları üzerine düşünceler üste çıkıyorlardı. Çok geçmeden unutuveriyordu neyi düşündüğünü. Bildiği dualardan hiçbiri kalmamıştı aklında. Genellikle akşamları, yatağa girmeden önce tasvirin önünde duruyor,</p>
				<p class="normal">— Kazanlı Meryem Ana, Smolenskli Meryem Ana... –diye mırıldanıyordu.</p>
				<p class="normal">Mariya ile Fekla dua eder, ayinlere gider, her yıl günah çıkartırlar, ama bütün bunlardan bir şey anlamazlardı. Çocuklarına hiç dua öğretmemişlerdi, Tanrı’dan hiç söz etmemişlerdi onlara, din bilgisi de vermemişlerdi, yalnızca oruç zamanında etli sütlü yemelerini yasaklamışlardı o kadar. Köyde öteki ailelerde de aşağı yukarı aynıydı durum: İnanan, neye inandığını anlayan çok azdı. Öte yandan Kutsal Kitap’a karşı hepsinin derin bir sevgisi, saygısı vardı; ama kitapları yoktu, onu okuyacak, onlara anlatacak kimseleri de. Arada bir onlara İncil okuduğu için derin bir saygı duyuyorlardı Olga’ya. Ona da, Saşa’ya da “siz” diyorlardı.</p>
				<p class="normal">Kiliselerde düzenlenen törenlere, ayinlere katılmak için Olga sık sık komşu köylere, iki manastır ile yirmi yedi kilisesi olan il merkezine gidiyordu. Çok dalgın olmuştu son zamanlarda, ayinlere giderken bütünüyle unutuyordu ailesini, bir kocası, bir kızı olduğunu ancak eve dönerken anımsıyordu; mutlu bir gülümseme aydınlatıyordu yüzünü,</p>
				<p class="normal">— Tanrı’ya şükürler olsun! –diye mırıldanıyordu.</p>
				<p class="normal">Köydeki durumu çirkin buluyordu, üzülüyordu. İlya gününde içiyorlar, Uspen gününde içiyorlar, haç bayramında gene içiyorlardı. Kış başı gününde köyün bağlı olduğu kilisenin haç bayramı vardı. Bu fırsattan yararlanarak erkekler üç gün üç gece içtiler. Köyün ortak parası elli rubleyi içkiye verdiler, sonra ev ev dolaşıp votka parası dilendiler. Bayramın birinci günü bir koyun kestiler Çikildeyevlerde; sabah, öğle, akşam onu yediler, herkes doyasıya yedi, sonra gece çocuklar kalkıp gene yediler. Bayramın üçüncü günü de zil zurna sarhoştu Kiryak; her şeyini –şapkasını, çizmelerini bile– vermişti içkiye; Mariya’yı öyle dövdü ki bir seferinde, başından aşağı su dökerek ayıltabildiler kadıncağızı. Sonra utandı herkes yaptığından, tiksindi.</p>
				<p class="normal">Bununla birlikte, Jukovo’da –bu Uşakeli’nde–gerçek bir dinsel tören olmuştu. Ağustosta, Canveren tasvirinin bütün ilde köy köy dolaştırıldığı günlerde olmuştu bu tören. Tasvirin Jukovo’da beklendiği gün hava durgun, kapalıydı. Bayramlıklarını giymiş kızlar daha sabahtan gitmişlerdi tasviri karşılamaya; akşam ağır ağır yürüyerek, ilahiler okuyarak getirmişlerdi onu. O sırada ırmağın karşısında kilisede durmadan çan çalıyordu. Jukovoluların ve başka köylerden gelenlerin oluşturduğu büyük bir kalabalık tıkamıştı sokağı; gürültü, toz, kalabalık... İhtiyar Osip de, kocakarı da, Kiryak da kollarını tasvire doğru uzatıyor, gözlerini kırpmadan bakıyorlardı ona, ağlıyorlardı.</p>
				<p class="normal">— Koruyucumuz, anamız! –diyorlardı.– Anamız!</p>
				<p class="normal">Yeryüzü ile gökyüzü arasının boş olmadığını, zenginlerle güçlülerin henüz her şeyi ellerine almadıklarını; ezilmekten, kölelikten, bu dayanılmaz yokluktan, amansız votkadan onları kurtarabilecek bir şeyin hâlâ var olduğunu anlamışlardı sanki.</p>
				<p class="normal">Hıçkıra hıçkıra ağlıyordu Mariya:</p>
				<p class="normal">— Koruyucumuz, anamız! Anamız!</p>
				<p class="normal">Ama törenden sonra alıp götürdüler tasviri, her şey eskiye döndü. Meyhaneden sarhoş naraları gelmeye başladı gene.</p>
				<p class="normal">Zenginleştikleri ölçüde Tanrı’ya, ruhun kurtuluşuna olan inançlarını yitiren; ancak bu dünyadaki yaşamlarının sonu karşısında korktuklarından, ne olur ne olmaz diyerek mum adayan, ayinlere giden zengin köylüler korkuyorlardı ölümden. Yoksul köylülerin korktukları yoktu ölümden. İhtiyarla kocakarıya yüzlerine karşı, artık fazla yaşadıklarını, ölme zamanlarının çoktan geldiğini söylüyorlardı. Onlar da ses çıkarmıyorlardı. Nikolay’ın yanında Fekla’ya, Nikolay ölünce Denis’in askerliğinin düşeceğini, kocasını geri yollayacaklarını söylemekten çekinmiyorlardı. Mariya ise ölümden korkmadığı gibi, onun hanidir gelip kocasını almamasına üzülüyordu; çocukları öldüğü zaman da sevinmişti.</p>
				<p class="normal">Ölümden korkmuyorlardı ama, hastalıklara karşı aşırı bir korkuları vardı. Önemsiz bir rahatsızlık –bir mide bozukluğu, hafif bir üşütme– kocakarının çıkıp sobanın üstüne uzanmasına, sıkı sıkı örtünmesine, yüksek sesle “Ö–lü–yo–rum! Ö–lü–yo–rum!” diye inlemeye başlamasına yetiyordu. O zaman ihtiyar hemen papaza koşuyordu kocakarıya kutsal şarapla ekmek veriyorlar, bedenine kutsal yağ sürüyorlardı. Soğuk algınlığından, barsak solucanlarından, mide şişkinliklerinden söz ediyorlardı sık sık. En çok üşütmekten korkuyorlardı, bu yüzden de yazın bile kalın giyiniyorlar, sobayı yakıyorlardı. Kocakarı doktora gitmeyi çok sever, sık sık soluğu hastanede alırdı. Hastanede yetmiş değil, elli sekiz yaşında olduğunu söylerdi. Gerçek yaşını öğrenirse, doktorun onu muayene etmeyeceğinden, artık iyi olmaya çalışacak değil, oturup ölümü bekleyecek yaşta olduğunu söyleyeceğinden korkardı. Hastaneye genellikle, yanına kızlardan ikisini, üçünü alıp sabah erken gider, akşam yorgun argın, sinirli, kendisi için birtakım damlalarla, kızlar için merhemlerle dönerdi. Bir gün de Nikolay’ı götürdü. İki hafta aldı doktorun verdiği damlayı Nikolay. İlacın iyi geldiğini söylüyordu.</p>
				<p class="normal">Otuz versta çevrede doktorların, sağlık memurlarının, üfürükçülerin hepsini tanırdı kocakarı, hiçbirini de beğenmezdi. Kış başı gününde papaz evleri haçla bir bir dolaşırken, zangoç kentte, cezaevinin yakınlarında asker emeklisi bir sağlık memurunun oturduğunu, verdiği ilaçların insana çok iyi geldiğini söylemişti ona, o sağlık memuruna gitmesini salık vermişti. Kocakarı ilgilenmişti bu haberle. İlk kar yağar yağmaz kentte gitmişti. Beraberinde, paltosunun etekleri uzun, sakallı, yüzü mavi damarlarla kaplı bir ihtiyar getirdi. Tam o gün de evde gündelikçiler çalışıyor, iki delikanlı da keçe çizme yapıyordu. Ayyaşlığı yüzünden işten kovulan, şimdi evde kalan Kiryak terzinin yanında oturuyor, boyunduruğu onarıyordu. Evin içinde boğucu, pis bir hava vardı. Kalabalıktı. Asker emeklisi sağlık memuru muayene etti Nikolay’ı, şişe çekmek gerektiğini söyledi.</p>
				<p class="normal">Şişelerin birini kaldırıp birini koyuyordu... İhtiyar, terzi, Kiryak, kızlar yanında dikiliyor, ona bakıyorlardı. Nikolay’ın içinden hastalığın çıkışını görüyorlarmış gibi geliyordu onlara. Nikolay da bakıyordu göğsüne yapışan şişelere, içlerine koyu kanının ağır ağır doluşunu seyrediyordu. İçinden gerçekten de bir şeyin çıktığını hissediyordu sanki, sevinçle gülümsüyordu.</p>
				<p class="normal">— İyi, iyi –diyordu terzi,– inşallah yarar ona...</p>
				<p class="normal">Emekli sağlık memuru on iki şişe çekti, sonra on iki tane daha çekti, doyasıya çay içip gitti. Biraz sonra Nikolay titremeye başlamıştı, yüzü küçülmüş, kadınların dediği gibi, yumruk kadar kalmıştı, parmakları morarmıştı. Bir yorgan, bir de gocuk vardı üstünde, ama giderek daha da üşüyordu. Akşama doğru sıkıntı bastı onu. Yatağının yere serilmesini istedi. Terzinin sigara içmemesini söyledi. Sonra gocuğunun altında uyuyakaldı, sabaha karşı da öldü.</p>
				<p class="normal1">9</p>
				<p class="normal">Oh, ne soğuk, ne uzun bir kıştı bu!</p>
				<p class="normal">Yılbaşında Çikildeyevlerin, buğdayı bitmişti un satın almaya başlamışlardı. Artık evde kalan Kiryak akşamları gürültü patırtı ederek herkesi dehşete salıyor; sabahları da baş ağrısından, utançtan sızlanıyordu. Acınacak bir durumu oluyordu sabahları. Ahırdan karnı aç ineğin, kocakarı ile Mariya’nın içini parçalayan böğürmesi geliyordu gece gündüz.</p>
				<p class="normal">Sanki inadına, her gün dondurucu bir soğuk oluyor, kar yığınları yükseldikçe yükseliyordu. Bitmek bilmiyordu kış. Yortuda tam bir kış fırtınası kasıp kavuruyordu ortalığı, kutsal haftada bile kar yağdı.</p>
				<p class="normal">Ama gene de geldi kışın sonu. Nisanın başlarında gündüzleri ılık, geceleri kuru soğuk oluyordu. Kış direniyordu hâlâ. Ama ılık bir gün yendi onu sonunda... karlar erimeye, kuşlar ötmeye başladı. Tüm çayır ile ırmağın kıyısındaki çalılıklar ilkbahar sularının altında kalmıştı. Jukovo ile karşı köy arasındaki düzlük baştan aşağı suyla kaplıydı. Yer yer yabani ördek sürüleri kalkıyordu oradan. Göz kamaştırıcı güzel bulutlarla bezenmiş, ufukta alev alev yanan ilkbahar gurubunda olağanüstü, yeni, akıl almaz bir şey –sonra bu renkleri, bu bulutları bir tabloda gördüğünde insanın inanamadığı o şey– gerçekleşiyordu her akşam.</p>
				<p class="normal">Çayır kuşları çabuk çabuk uçarak başka yerlere gidiyor, insanları da onlarla birlikte gitmeye çağırıyorlarmış gibi hüzünlü ötüyorlardı.</p>
				<p class="normal">Olga yamacın başında ayakta duruyor, dalgın dalgın sulara, güneşe, gençleşmiş gibi canlı renklere bürünmüş kiliseye bakıyordu. Yaşlar akıyordu gözlerinden; bir yere, dünyanın öbür ucuna bile olsa, uzak bir yere gitmeyi büyük bir tutkuyla istediği için soluğu sıkışıyordu. Moskova’ya geri gitmesine, orada gene oda hizmetçiliği yapmasına karar verilmişti. Bir yere kapıcılığa ya da başka bir işe girmek için Kiryak da onunla gidecekti. Bir an önce gitmeyi ne çok istiyordu Olga!</p>
				<p class="normal">Yollar biraz kuruduktan, havalar kırıldıktan sonra yol hazırlığına başladılar. Olga ile Saşa, sırtlarında torbaları, şafakta çıktılar evden; onları yolcu etmek için Mariya da çıkmıştı. Hasta olduğu için Kiryak bir hafta sonraya kalmıştı. Olga, kocasını düşünerek kiliseye doğru son bir kez daha haç çıkardı, ama ağlamadı; yüzü buruştu yalnızca, yaşlı bir kadınınki gibi çirkinleşti. Geçen yazdan bu yana zayıflamış, çökmüştü, saçlarına ak düşmüştü. Yüzündeki eski sevimliliğin, tatlı gülümsemenin yerini büyük acısının uysal, hüzün dolu anlatımı almıştı; kulakları duymuyormuş gibi donuktu bakışı. Köyden, köylülerden ayrıldığına üzülüyordu. Nikolay’ı mezarlığa nasıl götürdüklerini, önünden geçtikleri her evin kapısında köylülerin dua okuduklarını, onun acısına katılarak ağladıklarını anımsıyordu. Bir yıldır öyle anları, öyle günleri olmuştu ki, bu insanların hayvandan da beter olduklarını, onların arasında yaşamanın korkunç bir şey olduğunu düşünmüştü. Kabaydı bu insanlar, dürüst değildiler, pistiler, sarhoştular, bir anlaşma yoktu aralarında, birbirlerine saygı duymadıkları, birbirlerinden korktukları, kuşkulandıkları için dalaşıp duruyorlardı. Kim işletiyordu meyhaneyi? Kim içkiye alıştırıyordu halkı? Köylüler. Kim komşusunun evini soyuyor, bilerek yangın çıkarıyor, bir şişe votka için mahkemede yalancı tanıklık ediyordu? Bölge yönetim kurulunun toplantılarında da, öteki toplantılarda da köylüler için ağzına geleni kim söylüyordu? Gene köylüler. Evet, yaşamak korkunç bir şeydi bu insanların arasında. Ama onlar da insandı. İnsanlar gibi acı çekiyor, ağlıyorlardı, hem sonra yaşamlarında salt kötü bir şey de yoktu. Geceleri her yanlarının sızlamasına neden olan ağır çalışma koşulları, sert kışlar, ürünün kötü olduğu yıllar, yokluk... bir yardım da görmüyorlardı... böyle bir şeyi bekledikleri bir yer de yoktu. Onlardan daha zengin, daha güçlü olanların da bir yardımı dokunamazdı onlara; kendileri de kaba, dürüstlükten uzak, sarhoştular çünkü; kendileri de onlar gibi iğrenç küfürler ediyorlardı. En küçük bir memur ya da kâhya bile yersiz yurtsuz serserilere davrandıkları gibi davranıyorlardı köylülere. Bekçibaşılarına, kilise başkanlarına bile “sen” diyor, buna hakları olduğunu sanıyorlardı. Öyle ya, köye sırf köylüleri horlamak, soymak, korkutmak için gelen bencil, ahlaksız, tembel, gözü dönmüş insanlardan bir yardım ya da iyi bir davranış beklenebilir miydi? Kışın Kiryak’ı kırbaçlamaya götürürlerken yaşlı annesinin, babasının ezik, acıklı yüz anlatımlarını anımsadı Olga... Acıyordu bütün bu insanlara şimdi, içi sızlıyordu. Evlere bakıyordu...</p>
				<p class="normal">Mariya üç versta yürüdü onlarla birlikte, sonra yolcu etti onları, diz çöktü, yere kapanıp hüngür hüngür ağlamaya başladı:</p>
				<p class="normal">— Gene kimsesiz, yapayalnız kaldım, ah dertli başım benim, zavallı Mariya...</p>
				<p class="normal">Uzun süre ağladı öyle. Olga ile Saşa, gözden kaybolana dek geri dönüp baktıklarında onu öyle yere diz çökmüş, başı ellerinin arasında, sallanırken gördüler. Başının üstünde kargalar uçuyordu...</p>
				<p class="normal">Güneş yükselmişti, hava çok sıcaktı. Jukovo uzaklarda kalmıştı. Yürümek haz veriyordu Olga ile Saşa’ya. Çok geçmeden köyü de, Mariya’yı da unutmuşlardı. Neşeliydiler, her gördükleri şeye ilgi duyuyorlardı. Kâh bir tepe, kâh birbiri peşinden bilinmeyen bir yere doğru uzayıp giden, ufukta kaybolan telgraf direkleri çekiyordu ilgilerini; telgraf telleri uğulduyordu esrarlı; kâh yemyeşil bir köy görünüyordu uzakta, serin bir rüzgâr esiyordu o yandan, kendir kokusu geliyordu, orada yaşayan insanların mutlu olduklarını düşünüyorlardı nedense; kâh düzlükte bir başına, beyaz beyaz parlayan bir at iskeleti görüyorlardı... Çayır kuşları ötüyorlardı durmadan, bıldırcınlar sesleniyorlardı birbirlerine...</p>
				<p class="normal">Öğleyin büyük bir köye geldiler. Köyün geniş sokağında General Jukov’un aşçısı ihtiyarla karşılaştılar. Sıcaktan bunalmıştı ihtiyar, terli, çıplak başı parlıyordu güneşte. Önce tanımadılar birbirlerini, göz göze gelince tanıdılar, ama hiç konuşmadılar, yollarına devam ettiler. Ötekilere oranla biraz daha iyi bir durumda, yeni görünen bir evin önünde, açık pencerenin dibinde durup öne eğilerek selam verdi Olga; ince bir sesle, sözcükleri uzatarak seslendi:</p>
				<p class="normal">— İyi yürekli Ortodoks Hıristiyanlar, İsa için bir lokma ekmek verin, ölmüşlerinizin canı için. Bir sadaka, nur içinde yatsınlar.</p>
				<p class="normal">Saşa da başladı annesinin arkasından:</p>
				<p class="normal">— İyi yürekli Ortodoks Hıristiyanlar, İsa için bir lokma ekmek verin, ölmüşlerinizin canı için bir sadaka...</p>
				<p class="sagnormal">1897</p>
				<div class="clrb"/>
				</body>
</html>