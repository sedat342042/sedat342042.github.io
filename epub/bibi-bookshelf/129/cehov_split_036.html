<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_34">Tatlım</h1>
				<p class="normal">Sekizinci dereceden emekli devlet memuru Plemyannikov’un kızı Olga avluda taşlığın basamaklarından birine oturmuş, derin düşüncelere dalmıştı. Hava çok sıcaktı, sinekler rahat vermiyorlardı insana, ama akşamın artık yakın olduğunu düşündükçe tatlı bir huzur doluyordu Olga’nın içine. Doğu yanını siyah yağmur bulutları kaplamıştı. O yandan arada bir ıslak bir yel esiyordu.</p>
				<p class="normal">Avlunun orta yerinde Kukin ayakta duruyor, gökyüzüne bakıyordu. Plemyannikovların bahçesindeki küçük evde kiracıydı Kukin. “Tivoli” eğlence bahçesinin sahibiydi.</p>
				<p class="normal">— Gene! –diyordu umutsuz.– Gene yağmur yağacak! Her gün yağmur, her gün yağmur... inadına yağıyor sanki!.. Bir felaket bu! Mahveder insanı! Her gün dünya kadar zarar ediyorum!</p>
				<p class="normal">Ellerini birbirine vurdu, Olga’ya dönüp devam etti;</p>
				<p class="normal">— Bizim yaşamımız da böyle işte Olga Semyonovna, görüyorsunuz. İki gözün iki çeşme ağla istersen, dereler gibi gözyaşı dök! Çalışır didinirsin, bir sürü acı çekersin, gece sabahlara kadar uyumazsın, nasıl yapsam daha iyi olur diye kafa patlatırsın... sonunda ne geçer eline? Bir yandan kara cahil, yabani seyirci... En iyi operetleri, oyunları, güzelim şarkıları getiriyorum ayağına, oysa bu mudur onun istediği? Bundan bir şey anlar mı sanki? Bayağı şeylerdir onun hoşlandığı! İğrenç, pespaye şeyler! Öte yandan da hava... şuraya bakın! Utanmasa her akşam yağacak. Mayısın onunda başladı; mayıs, haziran geçti hâlâ yağıyor. Rezalet vallahi! Seyircinin falan uğradığı yok tiyatroya, ama ben tıkır tıkır ödüyorum kirayı... Artistlere paralarını veriyorum...</p>
				<p class="normal">Ertesi gün akşamüzeri gene kapladı gökyüzünü siyah bulutlar, Kukin bu kez sinirli sinirli gülerek,</p>
				<p class="normal">— Ha gayret! –diyordu.– Aferin, devam et! İstersen her şeyimi kat önüne, sürükle götür! Bu dünyada da, öbür dünyada da gün yüzü gösterme bana! Bırak mahkemeye versin beni artistler! Mahkeme de ne oluyormuş ki! Sibirya’ya küreğe yollasınlar beni! Hatta darağacına! Ha–ha–ha!</p>
				<p class="normal">Üçüncü günde aynı şey oldu...</p>
				<p class="normal">Olga sessiz, ağırbaşlı dinliyordu Kukin’i, arada bir gözlerinin yaşardığı da oluyordu. Kukin’in mutsuzluğu etkiledi sonunda Olga’yı, sevdi onu. Kısa boyluydu Kukin, zayıftı, yüzü sapsarıydı, saçlarını yana tarardı hep, cılız bir tenor sesi vardı, konuşurken ağzını ezer büzerdi. Bir umutsuzluk anlatımı hiç eksik olmazdı yüzünden, ama gene de gerçek, etkilemişti Olga’yı. Her zaman bir sevdiği olurdu Olga’nın. Sevmeden duramazdı. Şimdi loş bir odada, koltuğunda hasta oturan, güçlükle soluyan babacığını sevmişti bir zamanlar; bazen –iki yılda bir kez– Bryansk’dan onlara konuk gelen halasını sevmişti. Daha önceleri, ortaokulda okurken de Fransızca öğretmenini sevmişti. Yufka yürekli, temiz ruhlu, uysal yaradılışlı, bakışı yumuşak, içten, son derece sağlıklı bir genç kızdı Olga. Erkekler, hoş bir şey dinlerken onun yüzünü kaplayan temiz, tatlı gülümseyişine; pembe, dolgun yanaklarına; koyu bir beni olan yumuşak, beyaz boynuna bakarak, “Doğrusu hiç de fena bir kız değil...” diye düşünürlerdi, ellerinde olmadan onlar da gülümserlerdi. Bayan konuklar ise onunla konuşurken, kimi zaman tutamazlardı kendilerini, birden elini tutar, büyük bir hazla, “Tatlım!” diye mırıldanırlardı.</p>
				<p class="normal">Olga’nın doğduğu günden beri oturduğu, babasının da vasiyetnamesinde ona bıraktığı ev, kentin hemen kenarında, Tsıgan Mahallesi’nde. “Tivoli” bahçesinin yakınındaydı. Bahçede çalan orkestranın, patlatılan havai fişeklerin seslerini duyardı akşamları; bu seslere kulak verirken, Kukin kaderiyle cenkleşiyor, en büyük düşmanının –ilgisiz seyircilerin– yakasına yapışmış, onları tartaklıyor gibi gelirdi ona; tatlı bir heyecan dolardı yüreğine, uyumak istemezdi canı; sonunda Kukin sabaha karşı eve dönüp de yatak odasının penceresini hafiften tıklatınca, perdenin arasından yalnızca yüzüyle bir omzunu gösterirdi ona, tatlı tatlı gülümserdi...</p>
				<p class="normal">Evlenme önerisinde bulunmuştu Kukin, evlenmişlerdi Olga’nın boynunu, dolgun, sağlıklı omuzlarını gerektiği gibi görünce ellerini çırpmıştı Kukin, o da “Tatlım!” diye mırıldanmıştı.</p>
				<p class="normal">Mutluydu Kukin, ne var ki, düğün günü de, sonra o gece de yağmur yağdığı için her zamanki umutsuzluk anlatımı hiç gitmemişti yüzünden. </p>
				<p class="normal">Düğünden sonra mutluydular. Olga gişede oturuyor, bahçenin düzeniyle ilgileniyor, giderlerini not ediyor, ücretleri dağıtıyordu. Pembe yanakları, bir parıltıyı andıran sevimli, içten gülümsemesi kâh gişenin küçük penceresinde, kâh kuliste, kâh büfede bir an görünüp kayboluyordu. Artık tanıdıklarına, dünyada en ilginç, en önemli, en gerekli şeyin tiyatro olduğundan, kişinin ancak tiyatroda gerçek hazzı tadabileceğinden, ancak orada kültürlü bir insan olabileceğinden söz etmeye başlamıştı.</p>
				<p class="normal">— Gel gelelim halkımız anlamıyor tiyatroyu! –diyordu.– İğrenç, pespaye oyunlar istiyor! Dün “İçi dışına çıkmış Faust”u oynadılar bizde, locaların hemen hepsi boştu. Ama İvan’cığımla ben adi bir oyun oynatsaydık, o zaman –inanın– tıklım tıklım dolardı tiyatro. Yarın “Orfe Cehennemde”yi oynatacağız İvan’cığımla ben, buyurun gelin. </p>
				<p class="normal">Yalnızca Kukin’in tiyatro üzerine, artistler üzerine söylediklerini yineliyordu. Kocası gibi o da sanata karşı ilgisizliği, bilgisizliği yüzünden küçümsüyordu halkı; provalarda araya giriyor, artistlerin yanlışlarını düzeltiyor, çalgıcıların çaldıklarını izliyordu. Kentin gazetesinde tiyatroyu kötüleyen bir yazı çıktığında saatlerce ağlıyor, konuşmak için kalkıp gazetenin yöneticisine gidiyordu.</p>
				<p class="normal">Artistler seviyorlardı onu. “İvan’cığımla ben” ya da “Tatlım” diyorlardı ondan söz ederken. Acıyordu artistlere Olga, azar azar borç para veriyordu onlara. Bazen onu aldattıklarında sessiz sessiz ağlıyordu yalnızca, kocasına bir şey söylemiyordu.</p>
				<p class="normal">Kışın da iyiydi durumları. Kentin kapalı tiyatro salonunu bütün kışlığına kiralamışlardı. Salonu kısa sürelerle kâh küçük Rus trupuna, kâh bir sihirbaza, kâh kentin amatör tiyatrolarına kiraya veriyorlardı. Olga şişmanlamıştı, mutluluktan ışıl ışıldı gözlerinin içi. Kukin ise daha da zayıflamış, sararmıştı. Kış boyunca işler hiç de kötü gitmediği halde, durmadan büyük zarar ettiğinden yakınıyordu. Geceleri öksürüyordu. Olga ahududu suyu, ıhlamur içiriyordu ona, kolonya ile ovuyordu bedenini, yumuşak şallarıyla sarıp sarmalıyordu.</p>
				<p class="normal">Kocasının saçlarını okşarken tam anlamıyla içten,</p>
				<p class="normal">— Yakışıklı kocacığım benim! –diyordu.– Yakışıklı kocacığım benim!</p>
				<p class="normal">Kukin oyuncu getirmek için büyük oruçta Moskova’ya gitti. Onsuz uyku girmedi Olga’nın gözüne. Hep pencerelerde oturdu, yıldızlara baktı. Kendini, kümeste horoz bulunmadığı zaman huzursuz olan, bütün gece uyuyamayan tavuklara benzetiyordu. Kukin oyalandı Moskova’da. Ancak kutsal haftaya doğru dönebileceğini yazıyordu. Mektuplarında “Tivoli” ile ilgili birtakım planlardan söz ediyordu. Ama kutsal haftaya beş, on gün kala bir gece geç vakit kötü kötü çalındı avlu kapısı; biri boş küpe vuruyormuş gibi güm güm vuruyordu kapıya... Aşçı kadın uykulu, yalınayak, su birikintisine bata çıka koştu kapıyı açmaya.</p>
				<p class="normal">Kapının dışında biri boğuk, kalın bir sesle,</p>
				<p class="normal">— Açın, lütfen açar mısınız? –diyordu.– Telgrafınız var! </p>
				<p class="normal">Olga daha önce de birkaç kocasından telgraf almıştı, ama şimdi nedense donup kalmıştı. Elleri titreyerek açtı telgrafı, okudu:</p>
				<p class="normal">“İvan Petroviç bugün ansızın öldü cenaze şöreni için izin salıya verildi anele.”</p>
				<p class="normal">Tören sözcüğü “şören” olmuştu telgrafta, bir de “anele” diye, anlaşılmayan bir sözcük vardı. Operetin yönetmeni çekmişti telgrafı. </p>
				<p class="normal">Telgrafı okuyunca hıçkıra hıçkıra ağlamaya başladı Olga. </p>
				<p class="normal">— Sevgilim benim! İvan’ım, bir tanem, şahinim! Ne diye çıktın karşıma? Niçin tanıdım seni, sevdim? Zavallı Olga’nı, zavallı, mutsuz karını kime bıraktın da gittin?..</p>
				<p class="normal">Kukin’i salı günü Moskova’da Vagankova mezarlığında toprağa verdiler. Olga çarşamba günü eve döndü. Odasına girer girmez yüzükoyun yatağına attı kendini, bağıra bağıra ağlamaya başladı; öyle ki sokaktan, komşu evlerden duyuluyordu sesi. Kendi aralarında konuşuyorlardı komşular:</p>
				<p class="normal">— Tatlım! Tatlım, Olga Semyonovna, yavrum, nasıl da paralıyor kendini!</p>
				<p class="normal">Üç ay sonra bir gün sabah ayininden dönüyordu Olga. Üzgündü, derin bir yas içindeydi, Öyle oldu ki, onun gibi kiliseden dönen Vasili Andreiç Pustovalov ile yan yana yürüdüler. Tüccar Babakayev’in kereste deposunda kâhyalık eden Pustovalov, Olga’nın komşusu oluyordu. Hasır bir şapka vardı başında. Beyaz yeleğinin cebinden altın bir köstek sarkıyordu, kâhyadan çok bir tüccara benziyordu. Ağırbaşlı bir tavırla, sesinde derin bir hüzün,</p>
				<p class="normal">— Her şeyin bir yolu yordamı vardır Olga Semyonovna –diyordu.– Yakınlarımızdan biri öldüyse, Tanrı böyle istedi demektir. Bu durumda bizlere kendimizi yitirmemek, acımıza sessizce katlanmak düşer.</p>
				<p class="normal">Olga ile evinin bahçe kapısına kadar yürüdükten sonra yoluna devam etti Pustovalov. Bütün gün Pustovalov’un ağırbaşlı sesi çınladı kulaklarında Olga’nın. Gözlerini kapayınca onun koyu sakalını görüyordu. Çok hoşlanmıştı ondan. Görünüşe bakılırsa, Pustovalov da ona karşı ilgisiz değildi. Çünkü birkaç gün sonra pek az tanıdığı orta yaşlı bir kadın kahve içmeye gelmişti Olga’ya. Masaya oturmasıyla Pustovalov’dan söz etmeye başlaması bir olmuştu. Onun iyi, ciddi bir insan olduğunu, her kızın seve seve onunla evleneceğini söylüyordu. Üç gün sonra Pustovalov kendi geldi, çok az –on dakika– oturdu, çok da az konuştu, ama Olga sevdi onu, hem o denli sevdi ki, bütün gece hiç uyumadı, sıtmaya tutulmuş gibi yandı ateşler içinde. Ertesi sabah adam yollayıp orta yaşlı kadını çağırttı. Çok geçmeden istediler Olga’yı. Sonra da düğün oldu. </p>
				<p class="normal">Pustovalov ile Olga evlendikten sonra çok mutlu bir yaşam sürmeye başladılar. Pustovalov genellikle öğleye kadar duruyordu depoda, sonra çeşitli işler için dışarı çıkıyordu. Olga alıyordu yerini, akşama kadar oturuyordu yazıhanede, hesapları yapıyor, depodan mal çıkartıyordu.</p>
				<p class="normal">Müşterilere, tanıdıklara,</p>
				<p class="normal">— Şimdi yılda yüzde yirmi pahalılaşıyor kereste,–diyordu.– Siz hak verin yani, eskiden buranın kerestesini satardık, şimdi kereste almaya her yıl, ta Mogilevsk iline gitmek zorunda kalıyor Vasili’ciğim.</p>
				<p class="normal">İki elini dehşet içinde yanaklarına bastırarak ekliyordu:</p>
				<p class="normal">— Ya fiyatlar! Ya fiyatlar!</p>
				<p class="normal">Şimdi çok eskiden beri kereste alım satım işinde çalışıyormuş, dünyada en önemli, en gerekli şey keresteymiş gibi geliyordu ona. Kiriş, kalas, tahta, tomruk, kütük, mertek sözcüklerinde kendine pek yakın, onu duygulandıran bir şey duyar gibi oluyordu... Geceleri düşlerinde dağlar kadar yüksek tahta yığınları, kent dışına, uzak bir yere kereste taşıyan arabaların oluşturdukları sonu gelmez dizileri görüyordu. On iki kulaçlıklarla yirmi beş santimlik kütüklerin ayağa kalkmış, sürü halinde kereste deposuna –kerestelerle savaşmaya geliyorlarmış gibi– yürüdüklerini; kalaslarla tomrukların kuru tahtalarda boğuk tak–tuk sesleri çıkararak yuvarlandıklarını, düşüp kalktıklarını, birbirinin üzerine yürüdüklerini görüyordu. Bir çığlı atarak uyanıyordu, Pustovalov şefkatli,</p>
				<p class="normal">— Olga’cığım –diyordu,– neyin var canım? Haç çıkar!</p>
				<p class="normal">Kocası ne derse, o da aynı şeyi söylüyordu. Pustovalov odanın sıcak olduğunu ya da son günlerde işlerin durgunlaştığını düşünüyorsa, o da aynı şeyi düşünüyordu. Kocası eğlenceden falan hoşlanmaz, bayramları evde otururdu, o da çıkmazdı evden. Tanıdıkları,</p>
				<p class="normal">— Arayan ya depoda buluyor sizi ya evde –diyorlardı.– Bir tiyatroya ya da sirke gitseniz bari tatlım.</p>
				<p class="normal">Ağırbaşlı, cevap veriyordu Olga:</p>
				<p class="normal">— Vasili’ciğimle benim tiyatrolarda dolaşacak zamanımız yok. İş adamıyız biz, boş şeylerle uğraşamayız. İyi, yararlı ne var ki bu tiyatrolarda?</p>
				<p class="normal">Cumartesileri karı koca akşam ayinlerine, bayram günleri de sabah ayinlerine gidiyorlardı. Kilise dönüşü –yüzlerinde mutlu bir anlatım– yan yana yürüyorlardı. Hoş bir koku yayılıyordu onlardan çevreye. Olga’nın ipek giysisinin hışırtısı kulakları okşuyordu. Evde çörekle, çeşit çeşit reçelle çay içiyor, daha sonra börek yiyorlardı. Her öğlen avluyu, avlu kapısının dışında sokağı nefis bir pancar çorbası kokusuyla ızgara koyun ya da ördek eti –oruç günlerinde balık– kokusu kaplıyordu. Ağızları sulanıyordu geçenlerin. Yazıhanede semaver her an kaynıyordu. Müşterileri çayın yanında simitle ağırlıyorlardı. Karı koca haftada bir kez hamama gidiyor, eve yüzleri kızarmış, yan yana dönüyorlardı.</p>
				<p class="normal">Tanıdıklarına,</p>
				<p class="normal">— Eh işte, yaşayıp gidiyoruz –diyordu Olga,– Tanrı’ya şükürler olsun. Vasili’ciğimle benimki gibi bir yaşamı herkese versin Tanrı.</p>
				<p class="normal">Pustovalov kereste almaya Mogilevsk iline gittiği zamanlar Olga çok üzülüyor, geceleri uyuyamıyor, hep ağlıyordu. Bahçe içindeki küçük evde kiracı olan alay baytarı Smirnin konuk geliyordu ona böyle akşamlar. Genç bir baytardı Smirnin. Olga’ya bir şeyler anlatıyor ya da onunla kâğıt oynuyordu. Oyalıyordu bu Olga’yı. Özellikle Smirnin’in kendi aile yaşamına değgin anlattıkları ilginç oluyordu. Bir zamanlar evliydi Smirnin, bir de oğlu vardı. Ama onu aldattığı için boşamıştı karısını. Şimdi nefret ediyordu ondan. Ama oğlunun bakımı için ayda kırk ruble yolluyordu ona. Bütün bunları dinlerken içini çekiyordu Olga, başını iki yana sallıyordu, acıyordu Smirnin’e. Gece geç saat Smirnin’i mumla merdiven başına kadar geçirirken,</p>
				<p class="normal">— Eh, Tanrı kurtarsın sizi –diyordu.– Teşekkür ederim, sıkıldınız yanımda, Tanrı sağlık versin size, Kutsal Anamız...</p>
				<p class="normal">Her zaman kocası gibi ağırbaşlı, mantıklı konuşmaya çalışıyordu. Aşağıda kapıdan çıkarken sesleniyordu baytara: </p>
				<p class="normal">— Size bir şey söyleyeyim mi Vladimir Platoniç, karınızla barışsanız çok iyi ederdiniz. Hiç değilse, oğlunuzun hatırı için bağışlasanız onu!.. Her şeye aklı eriyordur artık yavrucağın.</p>
				<p class="normal">Pustovalov eve döndüğünde baytardan alçak sesle söz ediyordu ona Olga. Onun mutsuz aile yaşamını anlatıyordu. İkisi de başlarını sallıyor, babasını çok özlemiş olabilecek çocuktan söz ediyorlar, sonra –düşüncelerinin tuhaf akışı sonucu– ikisi de tasvirlerin önünde duruyor, yerlere kadar eğiliyor, Tanrı’nın onlara çocuk vermesi için dua ediyorlardı. Pustovalovlar böyle huzur, karşılıklı anlayış, sevgi, tam bir mutluluk içinde altı yıl yaşadılar. Ama bir kış günü Vasili Andreiç yazıhanede bardak bardak çay içtikten sonra kereste vermek için şapkasız çıktı dışarı, üşüttü, hastalandı. En iyi doktorlar iyi etmeye çalıştılar onu, ama hastalığı yenemedi Vasili Andreiç, dört ay yattıktan sonra öldü. Gene dul kaldı Olga.</p>
				<p class="normal">Kocasını toprağa verdikten sonra, günlerce hıçkıra hıçkıra ağladı Olga.</p>
				<p class="normal">— Kime bıraktın da gittin beni bir tanem? Sensiz nasıl yaşarım ben? Onmaz yaralar açtın yüreğimde, perişan ettin beni! Ey iyi yürekli insanlar, acıyın bu öksüze...</p>
				<p class="normal">Siyah matem giysisini çıkarmıyordu sırtından. Şapkayı, eldiveni de hepten bırakmıştı, evden çok seyrek –o da yalnızca kiliseye, bir de kocasının mezarına gitmek için– çıkıyordu. Bir rahibe gibi yaşıyordu. Ancak altı ay sonra çıkardı matem giysisini, pencerelerin panjurlarını açmaya başladı. Bazı sabahlar yiyecek bir şeyler almak için aşçı kadınla birlikte pazara gittiğini görenler oluyordu. Ama şimdi nasıl yaşadığını, evinde nelerin olup bittiğini hiç kimse bilmiyor, ancak tahmin ediyorlardı. Sözgelimi, evinin küçük bahçesinde baytarla çay içmesinden, baytarın ona yüksek sesle gazete okumasından; sonra postanede karşılaştığı tanıdık bir bayana söylediklerinden bir şeyler çıkarıyorlardı. Şöyle demişti tanıdığı o bayana:</p>
				<p class="normal">— Kentimizde doğru dürüst bir baytar bakımı olmadığı için bu kadar çok hastalık görülüyor bizde. Gün geçmiyor, birinin sütten hastalandığını duyuyoruz. Aslında insanların sağlığıyla ilgilenildiği kadar, evcil hayvanların sağlığıyla da ilgilenmek gerekir.</p>
				<p class="normal">Baytarın düşüncelerini yineliyordu hep, her konuda baytarın düşündüğü gibi düşünüyordu. Birisine bağlanmadan bir yıl bile yaşayamayacağı, mutluluğu bu kez bahçesindeki küçük evde bulduğu ortadaydı. Başkası olsa kınarlardı onu, ama Olga için kimse kötü düşünemiyordu. Her şey öylesine doğal, açık seçikti yaşamında...</p>
				<p class="normal">Olga ile baytar, aralarındaki ilişkide ortaya çıkan değişiklikten hiç kimseye söz etmiyorlardı. Gizlemeye çalışıyorlardı bu değişikliği; ama başaramıyorlardı. Olga’nın bir sırrı olamazdı çünkü. Baytara alaydan arkadaşları geldiğinde Olga bardaklarına çay koyarken ya da akşam yemeğini verirken, büyükbaş hayvanlarla küçükbaş hayvanların yakalandıkları vebadan, sedef hastalığından, kent mezbahasının kötü durumundan söz etmeye başlıyordu. O konuşurken baytar renkten renge giriyordu, konuklar gittikten sonra da kollarından yakalıyordu onu, öfkeyle bağırıyordu:</p>
				<p class="normal">— Aklının ermediği şeylerden söz etmemeni kaç kez söyledim sana! Baytar arkadaşlarla kendi aramızda konuşurken bir daha sözümüze karışma lütfen. Kabak tadı veriyor artık!</p>
				<p class="normal">Olga şaşkın, ürkmüş bakıyordu baytarın yüzüne,</p>
				<p class="normal">— Peki ama, hiç konuşmayayım mı Vladimir’ciğim? –diye soruyordu.</p>
				<p class="normal">Sonra –gözleri yaşlı– boynuna sarılıyordu baytarın, kızmaması için yalvarıyordu ona. İkisi de mutluydu.</p>
				<p class="normal">Gel gelelim, çok sürmedi bu mutlulukları. Baytar alayı ile kentten ayrıldı. Çok uzak bir yere, handiyse Sibirya’ya yollamışlardı alayını. Olga yalnız kalmıştı gene...</p>
				<p class="normal">Tam anlamıyla yalnızdı şimdi. Babası çoktan ölmüştü, bir ayağı kırık koltuğu toz içinde, tavan arasına atılmıştı. Olga zayıflamış, bozulmuştu. Eskiden olduğu gibi kimse bakmıyordu ona artık sokakta, gülümsemiyorlardı. Besbelli en güzel yılları geçmiş, geride kalmıştı. Şimdi üzerinde hiç düşünmese çok daha iyi edeceği, yeni, bilinmez bir yaşam başlamıştı onun için. Akşamları taşlığın basamaklarına oturuyordu; “Tivoli”de çalan orkestranın, patlatılan havai fişeklerin seslerini duyuyordu, ama bu sesler bir düşünce uyandırmıyordu onda artık. Boş avlusunda dolaştırıyordu bakışını ilgisiz, hiçbir şey düşünmüyor, içinde bir istek duymuyordu, gece olunca yatmaya gidiyor, düşünde gene boş avlusunu görüyordu. Zoraki yiyor içiyordu sanki.</p>
				<p class="normal">En önemlisi, en kötüsü de bir düşüncesinin olmamasıydı artık. Çevresinde eşyaları görüyor, olan bitenlerin hepsini anlıyor, ama bir şey üzerinde belirli bir düşünceye varamıyor, ne söyleyeceğini bilemiyordu. Ne kötüdür insanın bir düşüncesinin olmaması! Sözgelimi, bir şişenin masanın üzerinde durduğunu ya da yağmurun yağdığını, bir köylünün arabayla bir yere gittiğini görüyorsun, ama bu şişenin orada niçin durduğunu, yağmurun niçin yağdığını, köylünün nereye gittiğini bilemiyor, –bin ruble bile verseler– bu konuda bir şey söyleyemiyorsun... Kukin’in, Pustovalov’un, sonra baytarın yanındayken her konuda bir şeyler söyleyebiliyordu. Her konuda düşüncesini söyleyebiliyordu. Oysa şimdi kafasının içi de, yüreği de avlusu gibi bomboştu. Pelin otu yemiş gibi bir tuhaflık, bir acılık vardı ağzında.</p>
				<p class="normal">Giderek her yana doğru gelişmişti kent. Tsıgan Mahallesi’ne sokak diyorlardı artık, “Tivoli” bahçesinin, kereste depolarının olduğu yerde de kocaman kocaman evler yükselmiş, ara sokaklar oluşmuştu. Ne çabuk geçiyordu zaman! Olga’nın evinin duvarları koyulaşmış, damı paslanmış, samanlığı yan yatmıştı. Bütün avluyu yabani otlar, ısırganlar kaplamıştı. Olga kendi de yaşlanmış, çökmüştü. Yazın taşlığın basamaklarında oturuyordu, ruhu eskisi gibi bomboştu gene, karanlıktı, pelin yemiş gibi bir tuhaflık, bir acılık vardı ağzında; kışın ise pencerenin önünde oturuyor, kara bakıyordu. İlkbaharda hafif bir yel esse, rüzgâr kilisenin çan sesini getirse Tsıgan Sokağı’na, anılar birden dolduruyorlardı belleğini, yüreğinde tatlı bir sıkışma oluyordu, gözlerinden yaşlar boşalıyordu, ama ancak bir dakika sürüyordu bu, sonra gene boşluk, neden yaşadığının bilinmezliği... Siyah küçük kedisi Brıska gelip sürtünüyordu ona, sevgiyle mırıldanıyordu, ama kedinin bu yakınlığı, sevgisi etkilemiyordu Olga’yı. İstediği bu muydu? Tüm varlığını, ruhunu, mantığını saracak, ona düşünceler, yaşamına renk katacak, eskimiş kanını ısıtacak bir sevgiydi onun istediği. Ayağıyla itiyordu Brıska’yı, canı sıkkın,</p>
				<p class="normal">— Git başımdan, git... –diyordu.– Ne istiyorsun benden?</p>
				<p class="normal">Günler günleri, yıllar yılları kovalıyordu. Ne bir düşünce, ne de bir sevinç vardı yaşamında. Aşçı kadın Mavra ne söylerse, oydu güzel olan. </p>
				<p class="normal">Sıcak bir temmuz günü, akşamüzeri, sokaktan geçen koyun sürüsünün kaldırdığı toz bulutu avluyu kapladığı bir anda bahçe kapısı çalındı birden. Olga kendi gitti açtı kapıyı, açar açmaz da donup kaldı: Baytar Smirnin duruyordu karşısında. Sivildi, saçlarına ak düşmüştü. Geçmişi bütünüyle bir anda anımsadı Olga, tutamadı kendini, ağlamaya başladı, bir sözcük söylemeden Smirnin’in göğsüne dayadı başını; çok heyecanlı olduğu için, birlikte eve nasıl gittiklerini, çay masasına nasıl oturduklarını bilmiyordu. Sevinçten titreyerek,</p>
				<p class="normal">— Canım benim! –diye mırıldanıyordu.– Vladimir’im! Hangi rüzgâr attı seni buraya?</p>
				<p class="normal">— Temelli yerleşmek istiyorum buraya –diye anlatmaya başladı Smirnin.– Dilekçe verip emekliye ayrıldım, özgür yaşamın tadına varmak, oradan oraya taşınmaktan kurtulmak, belirli bir yerde yaşamak için buraya geldim. Oğlumu da liseye vermem gerekiyor zaten. Biliyor musunuz, karımla barıştık.</p>
				<p class="normal">— Nerede karınız? –diye sordu Olga.</p>
				<p class="normal">— Oğlumla otelde. Ben dolaşıyorum, ev arıyorum.</p>
				<p class="normal">— Hay Allah, benim eve yerleşsenize! Bol bol yeter size. Ah Tanrım, para falan istemem sizden. (Heyecanlanmıştı Olga, gene ağlamaya başlamıştı.) Siz burada oturursunuz, bana bahçedeki küçük ev yeter. Aman ne büyük bir mutluluk bu Tanrım!</p>
				<p class="normal">Ertesi gün evin çatısını boyuyorlar, duvarları badanalıyorlardı. Olga, elleri belinde, avluda dolaşıyor, sağa sola buyruklar yağdırıyordu. Eski gülümsemesi aydınlatmıştı yüzünü, uzun bir uykudan uyanmış gibi canlanmış, dinçleşmişti. Baytarın karısı geldi. Kısa saçlı, sıska, çirkin bir kadındı. Şımarık bir anlatım vardı yüzünde. Bir çocuğun elinden tutuyordu. Saşa’ydı. Yaşına göre çok küçük gösteriyordu Saşa (aslında on yaşındaydı), şişman, açık mavi gözlüydü, gamzeleri vardı yanaklarında. Avluya girer girmez kediyi kovalamaya başlamıştı; sevinç, mutluluk dolu kahkahaları doldurmuştu avluyu. Saşa, </p>
				<p class="normal">— Kedi midir bu teyzeciğim? –diye sordu Olga’ya.– Yavrulayınca yavrularından bir tane verin bize ne olur? Annem farelerden çok korkar da...</p>
				<p class="normal">Olga biraz konuştu Saşa ile, çay içirdi ona. Bu çocuk öz oğluymuş gibi birden bir sıcaklık duymuştu içinde ona karşı. Yüreği tatlı tatlı sıkışmaya başlamıştı. Saşa akşamları yemek odasında ders çalışırken de şefkatle, sevgiyle bakıyordu ona, kendi kendine mırıldanıyordu:</p>
				<p class="normal">— Yavrucuğum benim, güzelim... Çocuğum, akıllı, güzel yavrum.</p>
				<p class="normal">Okuyordu Saşa:</p>
				<p class="normal">— Ada, dört bir yanı suyla çevrili kara parçasına denir.</p>
				<p class="normal">— Ada, dört bir yanı... –diye tekrar ediyordu Olga.</p>
				<p class="normal">Bunca yıl süren sessizlikten, düşüncelerdeki boşluktan sonra, kendine güvenerek söylediği ilk düşünceydi bu.</p>
				<p class="normal">Onun da düşünceleri vardı artık; akşam yemeklerinde Saşa’nın anne babasıyla, günümüzde çocukların lisede okumalarının güçlüğünden, ama klasik eğitimin modern öğretimden gene de iyi olduğundan, çünkü liseyi bitirince çocuğun önünde her yolun artık açık olduğundan, ister doktor, ister mühendis olabileceğinden söz ediyorlardı.</p>
				<p class="normal">Artık liseye gidiyordu Saşa. Annesi Harkov’a kız kardeşinin yanına gitmiş, bir daha dönmemişti. Babası her gün bir yerlere hayvanlara bakmaya gidiyor, kimi zaman üç dört gün kalıyordu. Anası babası Saşa’yı başlarından atmışlar, onu istemiyorlar, çocukcağız sonunda açlıktan ölecek gibi geliyordu Olga’ya. Yanına, bahçedeki küçük eve almıştı onu, küçük odayı ona vermişti.</p>
				<p class="normal">Saşa bahçedeki küçük eve taşınalı altı ay oluyordu. Her sabah Saşa’nın odasına gidiyordu Olga, eli yanağının altında, tatlı bir uykuda buluyordu onu. Soluk alışı duyulmuyordu Saşa’nın. Uyandırmaya kıyamıyordu onu Olga. Üzgün,</p>
				<p class="normal">— Saşa’cığım –diyordu,– hadi kalk artık canım! Okul zamanı geldi.</p>
				<p class="normal">Kalkıyordu Saşa, giyiniyordu, duasını ettikten sonra kahvaltıya oturuyordu, üç bardak çay içip, iki büyük simit, yağla yarım francala yiyordu. Uyku sersemliğini üzerinden hâlâ atamadığı için keyifsiz oluyordu. Olga yüzüne, onu deniz aşırı ülkeye yolcu ediyormuş gibi bakarak,</p>
				<p class="normal">— Masalı iyi ezberlemedin Saşa’cığım –diyordu.– Çok üzüyorsun beni. Biraz gayret et canım, çalış... Öğretmenlerinin sözünü dinle.</p>
				<p class="normal">— Öf, bırakın beni ne olur! –diye bağırıyordu Saşa.</p>
				<p class="normal">Okula gitmek için sokağa çıkıyordu. Kendi küçüktü ama kasketi kocamandı, sırt çantası vardı sırtında. Olga sessizce yürüyordu arkasından. Bir ara sesleniyordu:</p>
				<p class="normal">— Saşa’cığım!</p>
				<p class="normal">Dönüp arkasına bakıyordu Saşa, Olga bir hurma ya da karamela sıkıştırıyordu eline. Lisenin bulunduğu sokağa saptıklarında, uzun boylu, şişman bir kadın onu izlediği için utanıyordu Saşa, geri dönüp Olga’ya,</p>
				<p class="normal">— Siz artık eve dönün teyze –diyordu,– buradan sonra kendim giderim.</p>
				<p class="normal">Duruyordu Olga, Saşa lisenin kapısında gözden kaybolana dek bakıyordu arkasından. Ah, ne çok seviyordu bu çocuğu! Eski bağlılıklarından hiçbiri bu denli derin olmamıştı; ruhu hiç böylesine fedakârca, yürekten, seve seve bağlanmamıştı. Annelik duygusu giderek daha bir güçlü sarıyordu benliğini. Aslında hiçbir şeyi olmayan bu çocuğun uğruna, onun gamzelerinin, kasketinin uğruna canını verebilirdi, hem seve seve, mutluluktan ağlayarak... Neden? Kim bilebilirdi bunun nedenini?</p>
				<p class="normal">Saşa’yı okula bıraktıktan sonra huzur içinde, mutlu, içi sevgi dolu dönüyordu eve. Son altı aydır gençleşen yüzü gülümsüyor, ışık saçıyordu. Sokakta onunla karşılaşanlara haz veriyordu yüzüne bakmak.</p>
				<p class="normal">— Günaydın Olga Semyonovna’cığım! –diyorlardı.– Nasılsınız tatlım?</p>
				<p class="normal">Pazarda gördüğü bir tanıdığına dert yanıyordu:</p>
				<p class="normal">— Lisede okumak çok güç artık kardeşim. Dile kolay, daha birinci sınıfta çocuk, dün ev ödevi olarak masal ezberi ile Latince çeviri, bir de problem vermişler... Ufacık çocuk nasıl yapar bütün bunları?</p>
				<p class="normal">Sonra öğretmenlerden, derslerden, ders kitaplarından –Saşa’nın sözünü ettiği her şeyden– söz etmeye başlıyordu.</p>
				<p class="normal">Saat üçte birlikte yemek yiyorlardı. Akşam birlikte ders çalışıyorlar, birlikte ağlıyorlardı. Saşa’yı yatağına yatırırken haç çıkararak uzun uzun kutsuyordu onu Olga, alçak sesle dualar okuyordu; sonra kendi de yatınca, yattığı yerde Saşa’nın üniversiteyi bitirip doktor ya da mühendis olacağı, kendinin olan büyük bir evi, atları, bir kupa arabası olacağı, evleneceği, çocukları olacağı o uzak, bulanık geleceği hayal ediyordu... Uykuya dalmak üzereyken bile hâlâ aynı şeyleri düşünüyordu, kapalı gözlerinden yaşlar akıyordu yanaklarına. Siyah, küçük kedisi de yanında yatıyor, mırlıyordu: “Mır... mır... mır...”</p>
				<p class="normal">Bazı geceler bahçe kapısını hızlı hızlı vuruyordu biri. Olga gözlerini açıyordu, korkudan soluğu kesiliyordu, yüreği küt küt vurmaya başlıyordu. Yarım dakika geçiyordu aradan, gene vuruluyordu kapıya.</p>
				<p class="normal">Olga, her yanı titreyerek “Harkov’dan telgraf geldi, diye geçiriyordu içinden. Annesi Saşa’yı yanına, Harkov ‘a istiyor... Aman Allahım!”</p>
				<p class="normal">O anda derin bir umutsuzluğa kapılıyordu o; başı, elleri, ayakları buz kesiyordu dünyada ondan mutsuz insan yokmuş gibi geliyordu ona. Ama yarım dakika daha geçince birtakım sesler duyuyordu Olga. Baytardır gelen, kulüpten dönmüştür.</p>
				<p class="normal">“Oh Tanrım, şükürler olsun sana!” diye geçiriyordu içinden Olga.</p>
				<p class="normal">Yüreğinin üzerine çöken ağırlık yavaş yavaş kalkıyordu, gene hafif, mutlu hissediyordu kendini. Bitişik odada derin bir uykuya dalmış, arada bir, “Şimdi gösteririm sana! Defol be! Tutma beni!” diye sayıklayan Saşa’yı düşünüyordu.</p>
				<p class="sagnormal">1899</p>
			<div class="clrb"/>
				</body>
</html>