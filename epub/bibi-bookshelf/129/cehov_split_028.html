<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_26">Peçenek</h1>
				<p class="normal">Emekli Kazak subayı İvan Abramıç Jmuhin sıcak bir yaz günü kentten çiftliğine dönüyordu. Bir zamanlar Kafkasya’da çarpışmıştı İvan Abramıç. Şimdi çiftliğinde oturuyordu. Gene bir zamanlar genç, sağlıklı, güçlü kuvvetliydi, ama şimdi yaşlanmıştı, zayıflamıştı. Kamburu çıkmış, gür kaşlı, ak düşmüş bıyıklarının rengi yeşile çalan bir ihtiyar olmuştu. Kentte kiliseye gitmiş, gerekli ayinlere katılmış, günah çıkartmış, sonra noterde vasiyetnamesini hazırlamış, (iki hafta önce hafif bir kalp krizi geçirmişti) şimdi trenle çiftliğine dönüyordu. Pek yakında olan ölüm üzerine, kader üzerine, bu dünyadaki yaşamın boşluğu üzerine iç karartan ciddi düşünceler yolculuğunun başından beri bir an bırakmamışlardı onu. Provalye istasyonunda –Don demiryolunda böyle bir istasyon vardır– İvan Abramıç Jmuhin’in olduğu vagona orta yaşlı, tombul yanaklı, sarışın bir adam bindi. Gelip karşısına oturdu. Adamın elinde eski bir çanta vardı. Şundan bundan çene çalmaya başladılar.</p>
				<p class="normal">İvan Abramıç penceren dışarı dalgın dalgın bakarken,</p>
				<p class="normal">— Evet efendim –dedi.– Evlenmek için vakit hiçbir zaman geç değildir. Ben kırk sekiz yaşında evlendim. Geç kaldığımı söylüyorlardı, ama sonra anlaşıldı gerçek: Ne geç kalmıştım, ne de acele etmiştim. Hiç evlenmemem gerekirmiş... Karı milleti can sıkıntısından başka bir şey değildir. Boşuna dememişler karının en iyisi altı ay yaşar diye... Ama erkeklerin çoğu doğruyu söylemez. Çünkü, doğrusunu isterseniz, aile yaşamlarında mutsuz olduğunu açığa vurmaktan utanırlar. Gizlerler sıkıntılarını. Bazıları karılarının yanında “canım karıcığım, Manya’cığım” der durur, ama ellerinden gelse Manya’cıklarını bir çuvala koyar, cumburlop suya atarlar. Karımın yanında içim kararır benim. Salağın tekidir çünkü. Ama inanın, çocuklarımın yanında daha iyi değilim. İki oğlum var, ikisi de hergele. Burada, bozkırın ortasında okutabileceğim bir okul yok onları. Novoçerkask’a yollayayım desem, para yok... Kurt yavruları gibi büyüyorlar. Yarın yolda adam çevirip keserlerse, hiç şaşmam.</p>
				<p class="normal">Sarışın adam dikkatle dinliyor, sorulara alçak sesle, kısa karşılıklar veriyordu. Uysal, alçakgönüllü bir insana benziyordu. Birisinin vekili olduğunu söyledi. İş için Düveyko köyüne gidiyormuş.</p>
				<p class="normal">Jmuhin,</p>
				<p class="normal">— Benim oradan tam on verstadır Düveyko’ya –dedi.– Hey kurban olduğum Tanrım! –Birisiyle tartışıyormuş gibi konuşuyordu.– Ama, size bir şey söyleyeyim izninizle, istasyonda inince bu saatte oraya araba bulamazsınız. Bence, doğrusunu isterseniz, sizin için en iyisi bizim eve gelmeniz. Geceyi bende geçirmenizdir. Yarın sabah da benim arabamla gidersiniz gideceğiniz yere.</p>
				<p class="normal">Sarışın adam bir süre düşündükten sonra,</p>
				<p class="normal">— Peki –dedi.</p>
				<p class="normal">İstasyona geldiklerinde güneş bozkırın üstünde iyice alçalmıştı. İstasyondan çiftliğe kadar hiç konuşmadılar. Sarsıntılı gidiş engel oluyordu konuşmalarına. Yaylı durmadan hopluyor, gıcırdıyor, sıçrayışları ona büyük acılar veriyormuş gibi, ağlıyordu sanki. Oturduğu yerde hiç de rahat olmayan sarışın adam –çiftlik acaba görünüyor mu diye– can sıkıntısıyla başını uzatıp ilerilere bakıyordu. Sekiz versta yol gittikten sonra, uzakta basık bir ev göründü. Simsiyah olmuş merteklerle çevriliydi avlusu. Damı yeşildi. Duvarlarının sıvaları dökülmüştü. Pencereleri küçük küçük, daracıktı. Kısılmış birer gözü andırıyorlardı uzaktan. Çiftlik kupkuru bir yerdeydi. Görünürlerde ne bir su, ne bir ağaç vardı. Çevredeki toprak sahipleri de, köylüler de “Peçeneklerin Çiftliği” derlerdi oraya. Yıllarca önce bir kadastro memuru buradan geçerken çiftlikte gecelemiş, bütün gece İvan Abramıç ile konuştuktan sonra sabah giderken hoşnutsuzluğunu belirtmek için soğuk bir tavırla şöyle demişti ona: “Siz bir Peçeneksiniz bayım!” O gün bugündür “Peçeneklerin Çiftliği” diyorlardı buraya. Jmuhin’in çocukları büyüyüp de komşu bağlara, bahçelere baskınlar yapmaya başladıktan sonra bu ad daha bir yer etmişti çevrede. İvan Abramıç’a da “doğrusunu isterseniz” adını takmışlardı; çünkü genellikle çok konuşur, söz arasında sık sık “doğrusunu isterseniz” derdi.</p>
				<p class="normal">Avluda, samanlığın yanında Jmuhin’in iki oğlu duruyordu. Biri on dokuz, öteki on beş, on altı yaşlarındaydı. İkisi de yalınayak, baş açıktı. Yaylı avluya girerken küçük kardeş elinde tuttuğu tavuğu olanca gücüyle havaya fırlatmıştı. Tavuk gıdaklamaya başlamış, havada bir yay çizerek uçuyordu ki, büyük kardeş elindeki tüfeğin tetiğine asılmış, vurulan tavuk taş gibi çarpmıştı yere.</p>
				<p class="normal">Jmuhin.</p>
				<p class="normal">— Benimkiler uçanı vurmayı öğreniyorlar –dedi.</p>
				<p class="normal">Holde soluk benizli, sıska, ufak tefek, henüz genç, güzel sayılabilecek bir kadın karşıladı gelenleri. Giyinişinden hizmetçi sayılabilirdi onu insan. Jmuhin,</p>
				<p class="normal">— İzninizle tanıştırayım –dedi,– benim it oğlu itlerin anasıdır bu... –Sonra karısına döndü,– Hadi Lyubov Osipovna, kıpırda biraz, konuğumuzu ağırla. Yemek hazırla! Hadi koş!</p>
				<p class="normal">Ev iki bölümdü. Birinci bölümde “salon” ile, onun hemen bitişiğinde ihtiyar Jmuhin’in yatak odası vardı. Salon da, oda da sıkıcı, basık tavanlıydı. İkisi de sinek, yabanarısı doluydu. Öteki bölümde mutfak vardı. Burada yemek pişirilir, çamaşır yıkanır, işçiler yedirilirdi. Tahta sıraların altında kuluçkaya yatmış kazlar, hindiler vardı Lyubov Osipovna ile iki oğlunun yatakları buradaydı. Salonun eşyası, doğramacı elinden çıkmış gibi kaba, boyasızdı. Duvarlarda tüfekler, av torbaları, kırbaçlar asılıydı. Bütün bu eski püskü şeyler pas içindeydi. Üzerlerindeki toz tabakası gri bir renk vermişti onlara. Tek resim yoktu. Yalnızca köşede, bir zamanlar tasvir olan kararmış bir tahta vardı.</p>
				<p class="normal">Ufak tefek genç kadın masaya bir örtü yaydı. Jambon, arkasından pancar çorbası getirdi. Konuk votka içmek istemedi. Yalnızca ekmekle salatalık yiyeceğini söyledi.</p>
				<p class="normal">— Jambon da almayacak mısınız? –diye sordu Jmuhin.</p>
				<p class="normal">Konuk,</p>
				<p class="normal">— Teşekkür ederim, almayacağım –dedi.– Et yemem ben.</p>
				<p class="normal">— Neden?</p>
				<p class="normal">— Vejetaryenim. Canlıları öldürmek benim inançlarıma ters düşer.</p>
				<p class="normal">Jmuhin bir dakika düşündü. Derin bir göğüs geçirdikten sonra tane tane konuşarak,</p>
				<p class="normal">— Evet... doğru... –diye başladı.– Ben de kentte görmüştüm et yemeyen birini. Şimdi böyle bir din aldı yürüdü. Olsun varsın! İyi bir şeydir. Hep kesecek, vuracak değiliz ya. Doğrusunu isterseniz, arada bir de kendimizi tutmalı, hayvanları rahat bırakmalıyız. Öldürmek günahtır. Bunu bilir, bunu söylerim ben. Bazen öyle oluyor ki, tavşana ateş ediyorsun, ayağından yaralıyorsun onu, çocuk gibi bağırmaya başlıyor hayvancağız. Canı yanıyor demek zavallının!</p>
				<p class="normal">— Yanmaz olur mu? Hayvanlar da tıpkı insanlar gibi acı çekerler.</p>
				<p class="normal">Jmuhin onayladı:</p>
				<p class="normal">— Haklısınız... –derin düşüncelere dalmış gibi dalgın ekledi,– Çok iyi anlıyorum. Ancak şu var, ne diye yalan söyleyeyim, bir şeyi anlayamıyorum: Tutalım ki, insanlar toptan bıraktılar et yemeyi, peki ama, o zaman ev hayvanları, sözgelimi tavuklar, kazlar nereye gidecekler.</p>
				<p class="normal">— Yabani kuşlar gibi onlar da özgür yaşayacaklar.</p>
				<p class="normal">— Şimdi anladım. Gerçekten de kuzgunlar, kargalar bizden yardım görmeden pekâlâ yaşayabiliyorlar. Evet... Tavuklar da, kazlar da, tavşanlar da, koyunlar da, hepsi özgür yaşayacak, mutlu olacaklar. Doğrusunu isterseniz, Tanrı’nın adını yüceltecekler. Korkmayacaklar da bizden artık. Barış, sessizlik olacak her yanda. Ama, doğrusunu isterseniz, bir şeye ermiyor aklım. –Jambona bakıyordu, Jmuhin– Domuzlar ne olacak o zaman? Nereye gidecekler.</p>
				<p class="normal">— Öteki hayvanların gittiği yere, yani özgürlüğe.</p>
				<p class="normal">— Doğru, öyle ama, onları kesmeseniz, üredikçe ürerler. O zaman da, doğrusunu isterseniz, çayır diye, bağ bahçe diye bir şey kalmaz. Domuz bu, boşuna domuz dememişler...</p>
				<p class="normal">Akşam yemeğini yediler. Jmuhin sofradan kalktıktan sonra odanın içinde uzun süre dolaştı. Durmadan konuştu, konuştu... Önemli, ciddi bir şey üzerine konuşmayı çok sever, düşünmeye bayılırdı. Hem sonra, ölümün ona pek korkunç gelmemesi için ihtiyarlık yıllarında bir düşünceye bağlanmak, kendine bir avuntu bulmak istiyordu. Sevgi, iç huzuru, kendine güven istiyordu. Karnını salatalık ekmekle doyurduktan sonra, şimdi daha bir kusursuz olduğuna inanan şu konuk gibi güvenmek istiyordu kendine. Sandığın üzerinde oturuşunda ne büyük bir güven vardı kendine. Sağlıklıydı, kan damlıyordu yanaklarından. Susuyor, sabırla katlanıyordu can sıkıntısına. Holden bakıldığında, alacakaranlıkta kocaman bir kaya parçasına, yerinden oynaması güç bir kaya parçasına benziyordu. Hayata onu bağlayan bir bağı varsa mutludur insan.</p>
				<p class="normal">Jmuhin holden geçip dışarı taşlığa çıktı. Sonra havayı derin derin içine çektiği, kendi kendine konuştuğu duyuldu: “Evet... Çok doğru.” Hava kararıyordu yavaş yavaş. Gökyüzünde yer yer yıldızlar belirmişti. İçerde ışıkları yakmamışlardı daha. Biri sessizce, bir gölge gibi girdi salona, kapının dibinde durdu. Lyubov Osipovna’ydı bu, Jmuhin’in karısı. Konuğa bakmadan ürkek,</p>
				<p class="normal">— Kentten mi geliyorsunuz? –diye sordu.</p>
				<p class="normal">— Evet.</p>
				<p class="normal">— Belki de bilim adamısınız beyim, bir akıl verin bize ne olur. Bir dilekçe vermemiz gerek de.</p>
				<p class="normal">Konuk,</p>
				<p class="normal">— Nereye? –diye sordu.</p>
				<p class="normal">— İyi yürekli beyim benim, iki oğlumuz var. Okul zamanları geldi geçiyor. Oysa kimse açmaz kapımızı. Bize akıl verecek kimsemiz yoktur. Benim de bir şeye ermez aklım. Çocukları okula vermezsek, basit birer Kazak olarak alacaklar onları askere. Kötü bir şey bu, beyim! Okuma yazması olmayan insan mujiklerden bile kötüdür. İvan Abramıç bile tiksiniyor onlardan. Odasına girmelerine izin vermiyor. Peki ama çocukların günahı ne bunda? Hiç değilse küçük yavrumu verebilseydim okumaya. Vallahi öyle acıyorum ki ona! Ah, öyle acıyorum ki!</p>
				<p class="normal">Ağlamamak için kendini güç tutuyormuş gibi, sözcükleri uzata uzata konuşuyordu. Sesi titriyordu. Böylesine ufak tefek, gencecik bir kadının yetişkin çocukları olduğuna inanmak güçtü.</p>
				<p class="normal">Kapıda gözüken Jmuhin,</p>
				<p class="normal">— Sen anlamazsın böyle şeylerden kadın –dedi,– hem senin işin değil bu. Budalaca sözlerinle canını sıkma konuğumuzun. Hadi çık!</p>
				<p class="normal">Lyubov Osipovna çıktı. Holde, ince sesiyle bir kez daha yineledi:</p>
				<p class="normal">— Ah, öyle acıyorum ki!</p>
				<p class="normal">Konuğa salondaki kanepede yatak yapmışlar, karanlık olmasın diye de kandili yakmışlardı. Jmuhin kendi yatak odasında yatıyordu. Yattığı yerde ruhunu, yaşlılığını; geçenlerde geçirdiği, onu öylesine korkutan ölümü tüm canlılığıyla anımsamasına neden olan o kalp krizini düşünüyordu. Herkesten uzak bir köşeye çekilip sessizlik içinde felsefe yapmayı pek severdi. Böyle zamanlarda çok ciddi, çok derin düşünceli bir insan olduğunu, dünyada onu yalnızca çok önemli sorunların ilgilendirdiğini sanırdı. Şimdi de düşünüyordu. Ötekilere benzemeyen, yaşamına yön verebilecek önemli bir düşünceye varmak; kişiliği gibi yaşamını da ciddi, derin anlamlı yapabilmek için kendine birtakım ilkeler düşünüp bulmak istiyordu. Evet, bu ihtiyarlık günlerinde et yemeyi, gereksiz bazı davranışlarını kesinkes bırakırsa iyi olacaktı. İnsanların birbirini de, hayvanları da öldürmeyecekleri zaman er geç gelecekti bir gün. Başka yolu yoktu bunun. Şimdi o zamanı getiriyordu gözünün önüne. Kendini bütün hayvanlarla dostça yaşarken hayal ediyordu. Sonra birden domuzları anımsadı gene. Kafasında her şey birbirine karıştı...</p>
				<p class="normal">Derin bir soluk aldıktan sonra,</p>
				<p class="normal">— Hey Tanrım –diye mırıldandı,– neler görüyor kişioğlu!</p>
				<p class="normal">Konuğa seslendi:</p>
				<p class="normal">— Uyuyor musunuz?</p>
				<p class="normal">— Hayır.</p>
				<p class="normal">Jmuhin kalktı yatağından. Salonun kapısında, eşikte durdu. Yalnız bir gömlek vardı üstünde. Değnek gibi kupkuru, damarları çıkmış bacakları açıktaydı.</p>
				<p class="normal">— Bakın ne diyeceğim –diye başladı,– telefonlar, telgraflar, akıl almaz çeşit çeşit şeyler çıktı. Ama doğrusunu isterseniz, insanlar şimdi eskisinden iyi değiller. Bizim zamanımızda, yani bundan otuz kırk yıl önce insanların kaba, acımasız olduğunu söylüyorlar. Peki ama şimdi de öyle değil mi? Gerçekten, benim zamanımda kibar değildi insanlar. Hiç unutmam, Kafkasya’da küçük bir ırmağın kenarında tam üç ay işsiz güçsüz beklemiştik; –daha erbaştım o zamanlar– ancak romanlarda rastlanabilecek bir olay geçti başımızdan orada. Doğrusunu isterseniz, bölüğümüzün mevzilendiği küçük ırmağın hemen kenarında, kısa bir zaman önce vurduğumuz bir prens gömülüydü. Dul kalan prenses geceleri kocasının mezarına geliyor, ağlıyordu. Gecenin karanlığında öyle sesli ağlıyordu, öyle inleyip duruyordu ki, hepimizin üstüne bir ağırlık, hüzün çöküyordu. Bir türlü uyku girmiyordu gözümüze. Bir gece uyumadık, iki gece uyumadık, sonunda tak etti canımıza. Doğrusunu isterseniz, olur olmaz şeyler yüzünden –sözüm kaba kaçtıysa bağışlayın– insanın uykusundan olması aptallıktır. Bir gece yakaladık bu prensesi, bir güzel kırbaçladık, gidiş o gidiş... Gördünüz mü? Hiç kuşkusuz şimdi böyle insanlar yok. Kırbaçlamıyorlar zavallıları. Eskisinden de daha dürüst yaşıyorlar. Hem bilim daha yaygınlaştı, ama doğrusunu isterseniz, ruh hep aynı ruh. En küçük bir değişiklik yok. Anlatayım da dinleyin. Bizim burada bir toprak sahibi var. Doğrusunu isterseniz, ayrıca kömür ocakları da vardır. Buralarda gidecek, saklanacak yerleri olmayan, kimlik cüzdansız birtakım serserileri çalıştırıyor. Cumartesi günü işçilere para vermesi gerekmektedir. Ama paracıklarını dağıtmak istemez canı, doğrusunu isterseniz, ayrılamaz paracıklarından... Sonunda –gene serserilerden, ama şapka giyen– tam kendine göre bir çavuş buluyor. “Sen hiç para verme onlara,” diyor bulduğu çavuşa. “Bir kapik bile verme. Döveceklerdir seni. Varsın dövsünler. Dişini sık. Buna karşılık her cumartesi on ruble vereceğim sana.” Her zaman olduğu gibi, cumartesi akşamı paralarını almaya geliyor işçiler. Çavuş, “Para yok” diyor. Vardı, yoktu derken, aşağı ediyorlar adamı. Kimi tekneyle, kimi yumrukla vuruyorlar da vuruyorlar –doğrusunu isterseniz, açlıktan gözü dönmüş insanların öfkesi yaman olur– bayıltıncaya kadar vuruyorlar. Sonra her biri bir yana gidiyor. Patron çavuşun başına su dökmelerini söylüyor adamlarına. Sonra on rubleyi dişlerinin arasına sıkıştırıyor. Çavuş alıyor parayı, yüzü gülüyor. Çünkü değil on rubleye, üç tekliğe darağacına gitmeyi hazırdır adam. Evet... Pazartesi günü yeni işçiler geliyor. Gelmesin de ne yapsınlar. Saklanacak yerleri yoktur... Cumartesi günü aynı şey oluyor gene...</p>
				<p class="normal">Konuk öte yana, yüzünü kanepenin arkalığına döndürdü. Bir şey mırıldandı kendi kendine. Jmuhin anlatıyordu:</p>
				<p class="normal">— İşte size bir olay daha. Bir zamanlar Sibirya çıbanından hayvanlarımız kırılmaya başladı burada. Sinek gibi düşüp düşüp ölüyorlardı. Baytarlar gelip gidiyordu. Geberen hayvanın uzak bir yerde, derin bir çukura atılması, üzerine kireç döküldükten sonra çukurun güzelce kapatılması sıkı sıkı emredilmişti. Bilim öyle gerektiriyormuş demek... O ara benim de bir atım öldü. Tam söylendiği gibi gömdüm hayvanı, yalnız on pud<sup class="calibre3"><a href="cehov_split_040.html#footnote-100-26" id="footnote-100-26-backlink" name="footnote-100-26-backlink">[26]</a></sup> kireç döktüm üstüne. Ne mi oldu sonra? Doğrusunu isterseniz, benim delikanlılar, sevgili oğullarım gece gidip çıkardılar hayvanı oradan, derisini yüzüp üç rubleye sattılar. Gördünüz mü? Demek eskisinden daha iyi değil insanlar. “Kurdun karnını ne kadar doyurursan doyur, gene gözü ormandadır,” diyen atalarımız doğru söylemişler demek. Oldu mu? Düşünülecek çok şey var! Öyle değil mi? Ne dersiniz?</p>
				<p class="normal">Bir yanın pencerelerinde, panjurların aralıklarında şimşekler bir parlayıp bir sönüyordu. Yağmur yağacağa benziyordu. Sıkıntılı bir hava vardı. Sivrisinekler ısırıyorlardı. Jmuhin yatağında yatmış düşünüyor, oflayıp pufluyor, inliyor, kendi kendine, “Evet... öyle.” diyordu. Uyuyamıyordu bir türlü. Çok çok uzaklarda bir yerde derinden gürlüyordu gök.</p>
				<p class="normal">— Uyuyor musunuz?</p>
				<p class="normal">— Hayır –diye karşılık verdi konuk.</p>
				<p class="normal">Jmuhin kalktı. Topuklarını yere vura vura salondan geçip hole çıktı. Kana kana su içmek için mutfağa gitti.</p>
				<p class="normal">Biraz sonra elinde testiyle döndü.</p>
				<p class="normal">— Doğrusunu isterseniz, dünyada en kötü şey akılsızlıktır. Benim Lyubov Osipovna yere diz çöküp Tanrı’ya yalvarıyor. Her gece dua ediyor. Kendini yerlere atıp ne için yalvarıyor Tanrı’ya, biliyor musunuz. Çocuklarının okuması için. Onların askere Kazak eri olarak gideceklerinden, orada sırtlarının derilerini kırbaçla yüzeceklerinden korkuyor. Öyle ama, çocukları okutmak için para gerek. Nereden bulacaksın parayı. Alnını yere vura vura dua et istersen, para yoksa, yoktur. </p>
				<p class="normal">Böyle dua etmesinin bir nedeni de, doğrusunu isterseniz, her kadın gibi onun da kendini dünyanın en mutsuz insanı saymasıdır. Açık yürekliyimdir ben, hiçbir şeyi gizlemek istemiyorum sizden. Yoksul bir ailedendir karım. Babası kilisenin çanını çalardı. Onunla evlendiğimde on yedi yaşındaydı. Onu bana vermemelerinin asıl nedeni ailenin yokluk içinde, aç olmasıydı. Oysa benim hiç değilse, gördüğünüz gibi bir yerim, çiftliğim vardı. Sonra ne de olsa bir subaydım... Doğrusunu isterseniz, onun için parlak bir kısmettim. Evlendiğimiz gün ağlamaya başladı. Hâlâ da ağlar. Ne bol gözyaşı varmış! Bir köşeye oturup düşünür ha düşünür. Ne düşündüğünü mü merak ettiniz? Kadın kısmı ne düşünebilir? Elbette hiçbir şey. Doğrusunu isterseniz, kadını insandan saymam ben.</p>
				<p class="normal">Konuk birden doğruldu yattığı yerden, oturdu.</p>
				<p class="normal">— Affedersiniz, sıkıldım –dedi.– Biraz dışarı çıkacağım. Jmuhin kadınlar üzerine konuşmasını sürdürerek holde kapının sürgüsünü çekti, birlikte dışarı çıktılar. Dolunay tam avlunun üstündeydi. Ay ışığında ev de, samanlıklar da gündüz olduğundan daha bir beyaz görünüyorlardı. Çimenlerin üzerinde siyah gölgeler arasında da –gene beyaz– parlak ışık şeritleri uzanıyordu. Sağda, ta uzaklarda bozkır görünüyordu. Onun üstünde yıldızlar sessiz, ışıl ışıldı. Bu yana bakınca her şey, derin bir uçurumun dibindeymiş gibi esrar dolu, çok çok uzaklardaymış izlenimi veriyordu insana. Oysa solda kurum gibi simsiyah, ağır fırtına bulutları kat kat çökmüşlerdi bozkırın üstüne. Bulutların kenarlarını ay ışıtıyordu. Tepeleri bembeyaz karlı dağlar, kapkara ormanlar, deniz vardı orada sanki. Bir şimşek çakıyor, gök gürlüyordu derinden, savaş vardı sanki dağlarda.</p>
				<p class="normal">Çiftliğin biraz ötesinde küçük bir baykuş tekdüze ötüyordu: “Uyuyorum! Uyuyorum!” </p>
				<p class="normal">— Saat kaç? –diye sordu konuk.</p>
				<p class="normal">— Biri geçiyor.</p>
				<p class="normal">— Sabaha daha çok var!</p>
				<p class="normal">Eve döndüler. Gene yattılar. Uyumak gerekti. Yağmurdan önce çok tatlıdır uyku genellikle. Gel gelelim önemli, ciddi şeyler düşünmek istiyordu ihtiyar. Öyle basit bir düşünmek değildi onun istediği. Bir şey üzerinde kafa patlatmak istiyordu. Yakında öleceği göz önüne alınırsa, ruhunun huzura kavuşması için günlerini, yıllarını öylesine belli etmeden, iz bırakmadan peş peşe yutan bu avareliğine bir son vermesinin, kendine, yapabileceği bir kahramanlık düşü bulmasının –sözgelimi, yayan çok uzak bir yerlere gitmesinin ya da şu genç adam gibi et yemeyi bırakmasının– iyi olacağını düşünüyordu. Sonra gene, insanların artık hayvanları öldürmeyecekleri zamanı hayal etmeye başladı. O günleri kendi de yaşamış gibi açık seçik, belirgindi düşünceleri. Ama kafasının içinde birden karmakarışık oldu her şey gene, silikleşti...</p>
				<p class="normal">Fırtına uzaktan geçti. Ama bulutların ucu çiftliğin üstüne gelmişti. Yağmur yağıyor, damlalar damda sakin sakin tıkırdıyordu. Jmuhin kalktı, yaşlılığından oflayarak, gerinerek salona baktı. Konuğun uyanık olduğunu fark edince,</p>
				<p class="normal">— Doğrusunu isterseniz –dedi,– Kafkasya’da bizim birlikte bir baytar vardı. O da et yemezdi. Ava çıkmazdı hiç. Adamlarının balık tutmalarına da izin vermezdi. Anlıyorum elbette. Her canlı özgür yaşamalı, ona verilen yaşamın tadını çıkarmadılar. Yalnız bir şeyi almıyor aklım. Domuzun istediği yere girip çıkmasına göz yumulursa, sonuç neye varır?.</p>
				<p class="normal">Konuk doğrulup oturdu. Rengi gitmiş, buruşturduğu yüzünde can sıkıntısı, yorgunluk anlatımı vardı. Öfkeden kudurduğu, ama can sıkıntısını sözle dışarıya vurmaya yumuşak yürekliliğinin, kibarlığının engel olduğu belliydi. Uysal,</p>
				<p class="normal">— Ortalık aydınlanmaya başladı –dedi.– Arabayı hazırlamalarını söyler misiniz lütfen.</p>
				<p class="normal">— Aceleniz ne? Bekleyin yağmur dinsin.</p>
				<p class="normal">Konuk korkmuş, yalvarmaklı bir sesle,</p>
				<p class="normal">— Yo, hayır –dedi,– lütfen, hemen gitmeliyim. –Çabuk çabuk giyinmeye başlamıştı.</p>
				<p class="normal">Yaylıyı kapının önüne getirdiklerinde güneş doğmak üzereydi. Yağmur yeni kesilmişti. Bulutlar hızla kayıyorlardı yukarıda. Gökyüzünün aralardan gözüken maviliği giderek çoğalıyordu. Aşağıda, küçük su birikintilerinde günün ilk ışıkları titreşiyordu ürkekçe. Konuk, yaylıya binmek için, çantası elinde holden geçerken, Jmuhin’in karısı benzi uçuk –dünkünden de uçuktu benzi sanki–, yüzü ağlamaktan şişmiş, gözlerini kırpmadan, dikkatle, yüzünde çocuksu bir içtenlikle bakıyordu ona. Keder okunan yüzünden konuğun özgürlüğüne gıpta ettiği –ah, ne çok isterdi buradan gidebilmeyi!– evet konuğun özgürlüğüne gıpta ettiği, ona bir şey söylemek, belki de ondan çocukları konusunda bir akıl almak istediği belliydi. Ne acıklı bir duruşu vardı! Hayır, ev sahibinin karısı olamazdı bu. Evin hanımı da, hatta hizmetçisi de olamazdı. Daha çok bir sığıntıya, kimsenin değer vermediği bir akrabaya benziyordu. Bir hiçti bu kadın... Kocası ha bire konuşarak, önünde bir o yana bir bu yana koşarak geçiriyordu konuğu. Kadınsa suçlu gibi duvarın dibinde sinmiş, konuşmaya başlamak için uygun bir anı kolluyordu.</p>
				<p class="normal">Soluk almadan aynı şeyi tekrarlayıp duruyordu ihtiyar:</p>
				<p class="normal">— Gene bekleriz efendim, onur verirsiniz! Doğrusunu isterseniz, konuğa her zaman açıktır kapımız!</p>
				<p class="normal">Konuk çabucak bindi yaylıya. Buradan gideceğine çok sevindiği belliydi. Onu alıkoyacaklarından korkuyordu sanki. Yaylı dünkü gibi şöyle bir sarsıldı gene, gıcırdadı, arkasında asılı kova tangır tungur etmeye başladı. Konuk, gözlerinde pek değişik bir anlatımla dönüp tuhaf tuhaf baktı Jmuhin’e. İçinden ona bir zamanlar kadastrocunun dediği gibi, Peçenek ya da başka bir şey demek geldiği belliydi. Ama yumuşak yürekliliği engelledi bu isteğini. Bir şey söylemedi. Ama avlu kapısından çıkarken tutamadı kendini artık, ayağa kalktı, yüksek sesle, öfkeli,</p>
				<p class="normal">— Bezdirdiniz beni! –diye bağırdı.</p>
				<p class="normal">Samanlığın yanında Jmuhin’in oğulları duruyorlardı. Büyüğünün elinde tüfek, küçüğünün elinde parlak kırmızı ibikli, gri bir horoz vardı. Küçüğü olanca gücüyle havaya fırlattı horozu, hayvan evin çatısından yükseğe çıktı. Güvercin gibi döndü havada. Büyük oğlan ateş etti. Horoz taş gibi düştü yere...</p>
				<p class="normal">Birden şaşkına dönen ihtiyar. Konuğunun bu beklenmedik bağırmasını neye yoracağını, neyle açıklayacağını bilmeden ağır adımlarla eve yürüdü. Masaya oturdu, derin düşüncelere daldı: Günümüzde düşüncelerdeki sapıklığı, her yerde görülen ahlaksızlığı, telgrafı, telefonu, bisikleti, bütün bunların ne kadar gereksiz olduklarını düşünüyordu. Yavaş yavaş yatıştı. Sonra hiç acele etmeden bir şeyler yedi. Beş bardak çay içti, gidip yattı.</p>
				<p class="sagnormal">1897</p>
				<div class="clrb"/>
				</body>
</html>