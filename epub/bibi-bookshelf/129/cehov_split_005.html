<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>cehov</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_3">Önemli Bir Olay</h1>
				<p class="normal">Sabahtı daha. Pencerelerin camlarını örten buz dantelden, parlak bir güneş ışığı süzülüyordu çocuk odasına. Vanya’yla –altı yaşında, saçları kısa kesilmiş, burnu düğme kadar bir erkek çocuktu bu– kız kardeşi Nina –bu da saçları kıvır kıvır, tombul, yaşına göre kısa boylu, dört yaşında bir kız çocuğuydu– evet, Vanya’yla kız kardeşi Nina uyanmışlar, karyolalarının parmaklıkları arasından öfkeli öfkeli bakıyorlardı birbirlerine.</p>
				<p class="normal">Dadıları.</p>
				<p class="normal">— Ah yaramazlar ah! –diye bağırdı.– Herkes kahvaltısını yapalı yıl oluyor, siz uyuyorsunuz hâlâ...</p>
				<p class="normal">Güneş ışınları halının üzerinde, duvarlarda, dadının eteklerinde neşeyle oynaşıyor, sanki çocukları birlikte oynamaya çağırıyordu. Ama çocukların bu çağrıyı fark ettikleri yoktu. Bu sabah keyifsiz uyanmışlardı. Nina yüzünü buruşturup, ağlamaklı bir sesle,</p>
				<p class="normal">— Çay istiyorum! –dedi.</p>
				<p class="normal">Vanya kaşlarını çatmış, düşünüyordu: Ağlamak için kavga etmeye ne gerek vardı? Gözlerini kırpıştırmaya başlamıştı bile, yaygarayı basmak için tam ağzını açıyordu ki, konuk odasından annesinin sesi duyuldu:</p>
				<p class="normal">— Kedi süt vermeyi unutmayın, yavruladı hayvan, yavrularını emzirecek artık...</p>
				<p class="normal">Vanya’yla Nina bunu duyunca bir an dikkat kesildiler, şaşkın şaşkın baktılar birbirinin yüzüne, sonra birden çığlık atarak fırladılar yataklarından; yalınayak, gecelikleriyle çığlık çığlığa mutfağa koştular.</p>
				<p class="normal">— Kedi yavruladı! –diye bağırıyorlardı.– Kedi yavruladı!</p>
				<p class="normal">Mutfakta tahta sıranın altında küçük bir sandık vardı; Stepan’ın şömineyi yakacağı zamanlar kömür getirdiği sandıktı bu. Kedi, sandıktan başını uzatmış bakıyordu. Kül rengi yüzü bitkindi. Yeşil gözlerinin küçük, siyah gözbebekleri elemli, duygulu bakıyorlardı... Yüzünden belliydi, mutluluğun doruğuna çıkması için bir şeyinin eksik olduğu. Sandıkta “onun” çocuklarının babasının, kendini öylesine içten teslim ettiği erkeğinin de bulunmasını istiyordu... Miyavlamak için genişçe açtı ağzını, ama yalnızca bir hırıltı geldi gırtlağından... Yavruları pıslıyordu.</p>
				<p class="normal">Çocuklar sandığın önünde yere diz çöktüler; kıpırdamadan, soluklarını tutmuş, kediye bakıyorlardı... Heyecanlı, şaşkındılar. Arkalarından koşarak gelen dadının homurdanışını duymuyorlardı bile. İkisinin de gözlerinde yürekten gelen bir sevincin parıltısı vardı.</p>
				<p class="normal">Çocukların yetişmesinde, yaşantısında ev hayvanlarının öyle dikkati çekecek bir yeri yoktur aslında; ama bu alanda iyi bir etkileri olduğu da su götürmez bir gerçektir. Hangimiz hatırlamayız güçlü, ama alçakgönüllü kocaman köpekleri, hazır yiyen finoları; kafeste özgürlüğü tatmadan ölen kuşları, kafasız ama mağrur hindileri; eğlence olsun diye kuyruğuna basıp, onlara büyük acı verdiğimiz halde, bizi bağışlayan cana yakın, yaşlı kedileri?.. Hatta bazen şöyle düşündüğüm olur: “Ev hayvanlarımızın yaradılışlarında olan bir bağlılık, her şeyi bağışlama duygusu, içtenlik, çocuğun aklına soğuk, soluk yüzlü Karl Karloviç’in bitmek bilmeyen söylevlerinden de, suyun hidrojenle oksijenden oluştuğunu anlatmaya çalışan mürebbiyenin dağınık, anlaşılmaz derslerinden de çok daha güçlü, olumlu etki vermektedir.”</p>
				<p class="normal">Nina, gözlerini alabildiğine açmış, kahkahayla gülerek,</p>
				<p class="normal">— Ne küçük şeyler! –dedi.– Tıpkı fareye benziyorlar.</p>
				<p class="normal">Vanya sayıyordu yavruları:</p>
				<p class="normal">— Bir, iki, üç... Üç yavru var. Demek ki, biri benim, biri senin olacak; bir tane de artıyor, o da başka birinin olur.</p>
				<p class="normal">Kendisiyle ilgilenilmesinden hoşlanan yeni anne,</p>
				<p class="normal">— Mırrr... mırrr... –diye mırlıyordu.</p>
				<p class="normal">Yavrulara bakmaya doyan çocuklar, kedinin altından çekip aldılar onları, bir süre de yoğurdular, sonra bununla da yetinmeyip eteklerine koydular onları, koşarak çıktılar mutfaktan.</p>
				<p class="normal">— Anne, kedi yavruladı! –diye bağırıyorlardı.</p>
				<p class="normal">Anneleri, konuk odasında tanımadıklar bir adamla oturuyordu. Onları yıkanıp giyinmemiş, üstelik etekleri de kalkık görünce mahcup oldu, kaşlarını çatıp,</p>
				<p class="normal">— İndirin eteklerinizi bakayım, yaramazlar! –dedi.– Çabuk odanıza gidin, yoksa ceza veririm size.</p>
				<p class="normal">Ama çocukların bu gözdağını da, odada bir yabancının olduğunu da umursadıkları yoktu. Kedi yavrularını halının üstüne bırakıp çığlığı bastılar. Anne kedi de yanlarındaydı; yalvarmaklı miyavlıyordu acı acı. Biraz sonra odalarına götürmüşlerdi çocukları. Giydirdiler onları, dualarını ettirdiler, çaylarını içirdiler. Çocuklar bütün bu tatsız zorunluluklardan bir an önce kurtulup mutfağa koşmak için sabırsızlanıyorlardı.</p>
				<p class="normal">Günlük uğraşlar, oyunlar en arka plana itilmişti.</p>
				<p class="normal">Yavrular bütün ilgiyi üzerlerine çekmişti. Vanya’yla Nina’ya her yavru için yirmi kiloluk birer torba şeker ya da yüzer ruble önerseydiler, böyle bir takası hiç duraksamadan geri çevirirlerdi. Dadının da, aşçı kadının da bağırıp çağırmalarına aldırmadan, ta öğle yemeği saatine kadar ayrılmadılar sandığın başından, yavrularla oynadılar. Pek ağırbaşlıydılar. Başka hiçbir şeyle ilgilenmiyorlardı. Kedilerin yalnız şimdiki durumlarını değil, geleceklerini de düşünüyorlardı. Sonunda verdiler kararı: Yavrulardan biri evde, anne kedinin yanında kalacak, avutacaktı onu; biri yazlığa gidecek, biri de farelerin çok olduğu ambarda yaşayacaktı.</p>
				<p class="normal">Nina merakla sordu:</p>
				<p class="normal">— Peki ama niçin açmıyorlar gözlerini? Bunlar da dilenciler gibi kör galiba.</p>
				<p class="normal">Bu soru huzursuz etmişti Vanya’yı. Bir yavruyu kucağına alıp, gözlerini açmaya çalıştı, uzun süre oflayıp pofladı, ama başarısızlıkla sonuçlandı bu çabası. Yavruların, önlerine konan eti de, sütü de istememekte diretmeleri yine aynı ölçüde huzursuz ediyordu onu. Küçük burunlarının dibine sokulan her şeyi anneleri yiyordu.</p>
				<p class="normal">Vanya,</p>
				<p class="normal">— Gel, küçük küçük evler yapalım yavrulara –dedi.– Hepsi ayrı ayrı evlerde yaşasınlar, anneleri de konuk gider onlara...</p>
				<p class="normal">Mutfağın üç köşesine üç şapka kutusu koydular. Bu kutulara kedi yavrularını yerleştirdiler. Ne var ki, ailenin böylesine dağıtılması için pek erkendi henüz. Anne kedi, yüzünde hep o yalvarmaklı, duygulu ifade, kutuları bir bir dolaşıp yavrularını eski yerlerine taşıdı.</p>
				<p class="normal">Vanya,</p>
				<p class="normal">— Anneleri bizim kedi –dedi,– ya babaları?</p>
				<p class="normal">Nina’yı da meraklandırmıştı bu:</p>
				<p class="normal">— Sahi, babaları nerede?</p>
				<p class="normal">— Babaları olmadan olmaz.</p>
				<p class="normal">Vanya’yla Nina, kedi yavrularının babası sorununu uzun uzun tartıştılar. Sonunda verdiler kararı: Ambarda merdivenin altına atılmış eski oyuncaklar arasındaki, kuyruğu kopuk, koyu kırmızı, kocaman at idi yavruların babası. Gidip çıkardılar babayı oradan, getirip sandığın yanına koydular.</p>
				<p class="normal">Sıkı sıkı tembihlemeyi de unutmadılar ona:</p>
				<p class="normal">— Dinle bak, burada dur, yavruların yaramazlık etmesinler.</p>
				<p class="normal">Son derece ciddi, ağırbaşlıydılar bütün bunları yaparken. Kedi yavrularının bulunduğu sandıktan başka bir şey yoktu dünyada onlar için. Sınırsızdı sevinçleri. Ama mutluluğun bir sonu vardır...</p>
				<p class="normal">Öğle yemeğinden hemen önce Vanya babasının çalışma odasında oturuyor, gözleri ışıl ışıl, masaya bakıyordu. Lambanın yanında, başlıklı bir kâğıdın üzerinde kedi yavrularından biri dönüp duruyordu. Vanya gözlerini ayırmıyordu ondan; kâh kurşunkalemle, kâh kibritle dokunuyordu burnuna... Birden babasını gördü masanın yanında. Öfkeli sesi geldi kulağına:</p>
				<p class="normal">— Ne oluyor burada?</p>
				<p class="normal">— Şey... kedi yavrusunu... babacığım...</p>
				<p class="normal">— Şimdi gösteririm ben sana kedi yavrusunu! Bak ne yaptın pis çocuk! Kâğıdımı berbat ettin!</p>
				<p class="normal">Vanya şaşırmıştı. Babası sevinmemişti kedi yavrusunu görünce. Sevinmek şöyle dursun, Vanya’nın kulağına asılmış, bağırmıştı:</p>
				<p class="normal">— Stepan, kaldır şu pisliği buradan!</p>
				<p class="normal">Yemekte de bir başka rezalet oldu... İkinci kap yemeği yerlerken bir fısıldama duydular masadakiler. Sesin nereden geldiğini araştırdılar. Nina’nın önlüğünün altında kedi yavrusunu buldular.</p>
				<p class="normal">Buna babası çok kızmıştı.</p>
				<p class="normal">— Nina, kalk sofradan! –diye bağırdı.– Kedi yavrularını da hemen şimdi bulaşık suyu çukuruna atsınlar! Bir daha görmeyeyim evde bu pis şeyleri!..</p>
				<p class="normal">Vanya’yla Nina dehşet içindeydi. Anne kediyle tahta attan, yavrularını ayıracaklardı. Sandık bomboş kalacaktı. Gelecek, o güzel gelecek için yapılan planların –bir yavru, yaşlı anneyi avutmak için yanında kalacak, öteki yazlıkta yaşayacak, üçüncü de ambarda fare avlayacaktı... –evet, o güzel gelecek için yapılan planların yıkıldığı yetmiyormuş gibi, babaları bir de bulaşık suyu çukuruna attırıp boğduracaktı yavruları... Ağlamaya, yalvarıp yakarmaya başladılar. Babaları razı oldu sonunda, ama bir koşulla: Çocuklar mutfağa gidip kedi yavrularına dokunmayacaklardı.</p>
				<p class="normal">Yemekten sonra Vanya’yla Nina fır dönüyorlardı odalarda, içleri içlerine sığmıyordu. Mutfağa gitme yasağı kedere boğmuştu onları. Şeker istemiyor, huysuzluk ediyor, annelerini üzüyorlardı. Akşama dayıları Petruşa gelince, bir kenara çektiler onu, kedi yavrularını bulaşık suyu çukuruna atmak isteyen babalarından yakındılar. Yalvardılar:</p>
				<p class="normal">— Dayıcığım, söyle anneme yavruları bizim odaya getirsinler.</p>
				<p class="normal">Dayıları başından savmaya çalışıyordu onları:</p>
				<p class="normal">— Peki... peki söylerim!</p>
				<p class="normal">Dayıları çoğunlukla yalnız gelmezdi. Nero da yanında olurdu her gelişinde. Simsiyah, kocaman bir köpekti Nero. Danimarka cinsiydi. Kulakları sarkıktı. Sert, sopa gibi bir kuyruğu vardı. Pek sessizdi, kaşları her zaman çatıktı, kendini pek beğenir bir havası vardı. Çocuklarla hiç ilgilenmezdi, başını çevirip bakmadan geçerdi yanlarından, sandalyelere olduğu gibi onlara da çarpardı kuyruğunu. Çocuklar nefret ederlerdi ondan; ama bu keresinde nefret duygularını bastırmasını bildiler.</p>
				<p class="normal">Vanya, gözleri iri iri.</p>
				<p class="normal">— Bak ne diyeceğim Nina –dedi.– Atın yerine Nero olsun yavruların babası! At ölü, oysa Nero canlı.</p>
				<p class="normal">Akşam geç saate kadar babalarının briçe oturmasını beklediler. Ancak o zaman gizliden sokabilirlerdi köpeği mutfağa. İşte babaları sonunda oturmuştu oyuna; anneleri de semaverle ilgileniyordu... Sabırsızlıkla bekledikleri o mutlu an gelmişti.</p>
				<p class="normal">Vanya fısıldadı kız kardeşinin kulağına:</p>
				<p class="normal">— Gidelim!</p>
				<p class="normal">Ama tam o sırada Stepan girdi salona; gülüyordu, yüksek sesle,</p>
				<p class="normal">— Hanım! –dedi.– Nero kedi yavrularını yedi! Nina’nın da, Vanya’nın da yüzü bir anda bembeyaz kesilmişti. Dehşetle bakıyorlardı Stepan’a.</p>
				<p class="normal">Uşak hâlâ gülüyordu.</p>
				<p class="normal">— Vallahi doğru söylüyorum... Usulca yaklaştı sandığa, birden mideye indirdi.</p>
				<p class="normal">Çocuklar, evde kim var kim yok hepsinin yerinden fırlayıp, canavar Nero’ya saldıracağını sanıyorlardı. Gel gelelim yerinden kıpırdayan olmamıştı; köpek azmanının iştahına şaştıklarını söylüyorlardı yalnızca. Vanya’yla Nina’nın anne babası gülüyorlardı... Nero dolaşıyordu masanın çevresinde, kuyruğunu sallıyor, keyifli keyifli yalanıyordu... Yalnızca kediydi huzursuz olan. Kuyruğunu havaya dikmiş, odaları bir bir dolaşıyor, insanlara kuşkulu kuşkulu bakıyor, acı acı miyavlıyordu. </p>
				<p class="normal">Anneleri,</p>
				<p class="normal">— Çocuklar, saat on oldu! –diye seslendi.– Hadi yatağa!</p>
				<p class="normal">Vanya’yla Nina gidip yattılar. İkisi de ağlıyordu. Zavallı kedi, suçunun cezasını çekmeyen hain, küstah Nero da uzun süre çıkmadı akıllarından.</p>
				<p class="sagnormal">1885</p>
				<div class="clrb"/>
				</body>
</html>