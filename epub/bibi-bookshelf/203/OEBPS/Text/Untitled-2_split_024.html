<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_24">5. Sahne</h2>

  <p class="ortabaslik">(Şatoda bir oda.)</p>

  <p class="ortabaslik">(Kraliçe, Horatio ve bir haberci girer.)</p>

  <p class="idebold">KRALİÇE</p>

  <p class="ara-bas">Konuşmak istemiyorum kendisiyle.</p>

  <p class="idebold">HABERCİ</p>

  <p class="ara-bas">Durmadan geliyor, aklını oynatmış gerçekten.</p>

  <p class="ara-bas">Acınacak bir halde.</p>

  <p class="idebold">KRALİÇE</p>

  <p class="ara-bas">Ne istiyor?</p>

  <p class="idebold">HABERCİ</p>

  <p class="ara-bas">Babasını çok anıyor. Duydum ki, diyor,</p>

  <p class="ara-bas">Dünyada türlü dolaplar dönüyormuş.</p>

  <p class="ara-bas">Ahlar vahlar içinde göğsünü dövüyor;</p>

  <p class="ara-bas">Yok yere hırçınlaşıp tepiniyor,</p>

  <p class="ara-bas">Yarısı anlaşılmaz abuk sabuk şeyler söylüyor.</p>

  <p class="ara-bas">Bir şey dediği yok, ama dinleyenleri</p>

  <p class="ara-bas">Düşündürüyor karışık, tutarsız sözleri.</p>

  <p class="ara-bas">Kendilerince yorumluyorlar bunları.</p>

  <p class="ara-bas">Göz kırpmalarında, baş sallamalarında da</p>

  <p class="ara-bas">Gizli bir anlam varmış gibi geliyor herkese.</p>

  <p class="ara-bas">Olmayacak şeyler, ama akla gelmesi bile kötü.</p>

  <p class="idebold">HORATIO</p>

  <p class="ara-bas">Konuşmak lazım onunla. Yoksa işkilli kafalarda</p>

  <p class="ara-bas">Tehlikeli kuruntular uyandırabilir.</p>

  <p class="idebold">KRALİÇE</p>

  <p class="ara-bas">Gelsin.</p>

  <p class="ortabaslik">(Horatio çıkar.)</p>

  <p class="ara-bas">Öyle bozuk ki içim, günahın özü gibi öyle bozuk ki.</p>

  <p class="ara-bas">Her küçük olay bir büyük felaketin</p>

  <p class="ara-bas">Öncüsü gibi geliyor bana.</p>

  <p class="ara-bas">Öyle sersemce kuşkulu oluyor ki suçlu insan</p>

  <p class="ara-bas">Kendi kuyusunu kazıyor korkusuyla.</p>

  <p class="ortabaslik">(Horatio Ophelia’yla girer.)</p>

  <p class="idebold">OPHELIA</p>

  <p class="ara-bas">Nerde Danimarka’nın güzel kraliçesi?</p>

  <p class="idebold">KRALİÇE</p>

  <p class="ara-bas">Ne’n var Ophelia?</p>

  <p class="idebold">OPHELIA</p>

  <p class="ortabaslik">(Türkü söyler.)</p>

  <p class="ara-bas">Nasıl ayırt ederim bir bakışta</p>

  <p class="ara-bas">Seveni sevmeyenden?</p>

  <p class="ara-bas">Külahından, tozlu çarıklarından,</p>

  <p class="ara-bas">Elindeki değnekten.</p>

  <p class="idebold">KRALİÇE</p>

  <p class="ara-bas">Vah canım Ophelia, bu türkü de ne?</p>

  <p class="idebold">OPHELIA</p>

  <p class="ara-bas">Ne dediniz? Aman dinleyin ne olur?</p>

  <p class="ortabaslik">(Türkü söyler.)</p>

  <p class="ara-bas">Öldü, güzel sultanım, çoktan öldü,</p>

  <p class="ara-bas">Öldü gömüldü bile.</p>

  <p class="ara-bas">Başında yemyeşil otlar büyüdü,</p>

  <p class="ara-bas">Taşı dikildi bile.</p>

  <p class="idebold">KRALİÇE</p>

  <p class="ara-bas">Yoo, bak Ophelia...</p>

  <p class="idebold">OPHELIA</p>

  <p class="ara-bas">Ne olur dinleyin!</p>

  <p class="ortabaslik">(Türkü söyler.)</p>

  <p class="ara-bas">Ak kefenler giyindi kardan beyaz</p>

  <p class="ortabaslik">(Kral girer.)</p>

  <p class="idebold">KRALİÇE</p>

  <p class="ara-bas">Ah! Şu hale bakın, efendimiz.</p>

  <p class="idebold">OPHELIA</p>

  <p class="ortabaslik">(Devam eder.)</p>

  <p class="ara-bas">Sarıldı çiçeklere</p>

  <p class="ara-bas">Arar arar sevdiğini bulamaz</p>

  <p class="ara-bas">Ağlayanlar içinde.</p>

  <p class="idebold">KRAL</p>

  <p class="ara-bas">Nasılsın Ophelia, güzel kızım?</p>

  <p class="idebold">OPHELIA</p>

  <p class="ara-bas">İyiyim, eksik olmayın! Fırıncının kızı baykuş olmuş diyorlar. Allah korusun! İnsan ne olduğunu bilir, ama ne olacağını bilmez. Tanrı bereketini eksik etmesin sofranızdan.</p>

  <p class="idebold">KRAL</p>

  <p class="ara-bas">Babasını düşünüyor bak.</p>

  <p class="idebold">OPHELIA</p>

  <p class="ara-bas">Kendiniz hiçbir söz söylemeyin sakın bunun üstüne,</p>

  <p class="ara-bas">Ama ne demek olduğunu soran olursa şöyle dersiniz:</p>

  <p class="ortabaslik">(Türkü söyler.)</p>

  <p class="ara-bas">Yarın bayram, Aziz Valentine bayramı,</p>

  <p class="ara-bas">Erken uyanır herkes</p>

  <p class="ara-bas">Ben bir kızım, gelirim pencerene</p>

  <p class="ara-bas">Eşim ol derim sana.</p>

  <p class="ara-bas">Delikanlı kalktı hemen giyindi</p>

  <p class="ara-bas">Açtı kıza kapısını</p>

  <p class="ara-bas">Kız girdi içeri, kız girdi ama</p>

  <p class="ara-bas">Kız çıkmadı dışarı.</p>

  <p class="idebold">KRAL</p>

  <p class="ara-bas">Güzelim Ophelia!</p>

  <p class="idebold">OPHELIA</p>

  <p class="ara-bas">Peki peki, yemin değil ama söz, bitiriyorum.</p>

  <p class="ortabaslik">(Türkü söyler.)</p>

  <p class="ara-bas">Ey İsa, büyük İsa sen bilirsin,</p>

  <p class="ara-bas">Ayıp, ne ayıp şey bu</p>

  <p class="ara-bas">Fırsat bulan her genç yapıyor bunu</p>

  <p class="ara-bas">Yüzü kızarmaksızın.</p>

  <p class="ara-bas">Kız dedi, Bu işi yapmazdan önce</p>

  <p class="ara-bas">Evleniriz demiştin.</p>

  <p class="ara-bas">Delikanlı şöyle karşılık verdi:</p>

  <p class="ara-bas">Evlenirdim sabah sabah gelip de</p>

  <p class="ara-bas">Koynuma girmeseydin.</p>

  <p class="idebold">KRAL</p>

  <p class="ara-bas">Ne zamandan beri böyle Ophelia?</p>

  <p class="idebold">OPHELIA</p>

  <p class="ara-bas">Elbet bir gün düzelir her şey. İnsan sabırlı olmalı; evet ama ağlamamak elimde değil düşündükçe soğuk topraklara gömüldüğünü. Kardeşim de alır haberi nerdeyse... Hadi artık, güzel öğütlerinize teşekkür ederim. Hadi, arabam gelsin! Geceniz hayrolsun, bayanlar, iyi geceler, güzel bayanlar, iyi geceler, iyi geceler!</p>

  <p class="ortabaslik">(Çıkar.)</p>

  <p class="idebold">KRAL</p>

  <p class="ara-bas">Peşini bırakmayın, göz kulak olun, rica ederim.</p>

  <p class="ortabaslik">(Horatio çıkar.)</p>

  <p class="ara-bas">Ah, büyük acıların zehri bu işte;</p>

  <p class="ara-bas">Babasının ölümü bütün bu zehrin kaynağı.</p>

  <p class="ara-bas">Gertrude, Gertrude, acılar geldi mi</p>

  <p class="ara-bas">Tek tek gelmiyor ki gözcüler gibi,</p>

  <p class="ara-bas">Tümenle geliyor dertler. Önce babası öldü,</p>

  <p class="ara-bas">Arkasından oğlun ayrıldı birden,</p>

  <p class="ara-bas">Kendi azgınlığıyla hak etti uzaklaştırılmayı.</p>

  <p class="ara-bas">Derken halk da huylanıp Polonius’un ölümünden</p>

  <p class="ara-bas">Başladı kötü kötü şeyler düşünmeye,</p>

  <p class="ara-bas">Dedikodular çıkarmaya.</p>

  <p class="ara-bas">Doğrusu biz de pek şaşkınlık ettik</p>

  <p class="ara-bas">Onu gizli gizli gömmekle çarçabuk.</p>

  <p class="ara-bas">Bu arada Ophelia da koptu kendinden,</p>

  <p class="ara-bas">Yitirdi güzelim aklını, ki onsuz nedir insan</p>

  <p class="ara-bas">Bir boş kalıptan, bir hayvandan başka?</p>

  <p class="ara-bas">Sonunda, bütün bunlar kadar kötü olarak da</p>

  <p class="ara-bas">Kardeşi gizlice çıkageldi Fransa’dan.</p>

  <p class="ara-bas">Şaşkınlık dumanları sarmış kafasını,</p>

  <p class="ara-bas">Bir sürü dedikodu da geliyor kulağına;</p>

  <p class="ara-bas">Babasının ölümü üstüne kötü söylentiler.</p>

  <p class="ara-bas">Millet sebep bulmayınca, ister istemez</p>

  <p class="ara-bas">Söz kulaktan kulağa döne dolaşa,</p>

  <p class="ara-bas">Suç bizim sırtımıza yükleniyor sonunda.</p>

  <p class="ara-bas">Sevgili Gertrude, bütün bunlar</p>

  <p class="ara-bas">Yaylım ateş gibi dört bir yandan</p>

  <p class="ara-bas">Yaralıyor, öldürüyor beni yok yere.</p>

  <p class="ortabaslik">(Dışarıdan sesler gelir.)</p>

  <p class="idebold">KRALİÇE</p>

  <p class="ara-bas">Aman yarabbi! Nedir bu gürültü?</p>

  <p class="idebold">KRAL</p>

  <p class="ara-bas">Nerede nöbetçilerim? Tutsunlar kapıyı!</p>

  <p class="ortabaslik">(Bir haberci girer.)</p>

  <p class="ara-bas">Ne var, ne oluyor?</p>

  <p class="idebold">HABERCİ</p>

  <p class="ara-bas">Kralım, kaçın kurtarın kendinizi!</p>

  <p class="ara-bas">Taşan denizler daha çabuk dolduramaz ovayı</p>

  <p class="ara-bas">Genç Laertes ve arkadaşlarından.</p>

  <p class="ara-bas">Böylesine devirip geçemez ordularınızı!</p>

  <p class="ara-bas">Halk kral diye alkışlıyor kendisini,</p>

  <p class="ara-bas">Ve sanki dünya yeniden doğuyormuş gibi</p>

  <p class="ara-bas">Herkes unutmuş geçmişi, gelenekleri,</p>

  <p class="ara-bas">Her deyimi onaylayan, destekleyen töreleri,</p>

  <p class="ara-bas">“Biz seçtik, Laertes kral olacak,” diyorlar.</p>

  <p class="ara-bas">Şapkalar, eller, diller yırtıyor havaları:</p>

  <p class="ara-bas">“Laertes kral olsun! Laertes kral!”</p>

  <p class="ortabaslik">(Dışarıdan sesler gelir.)</p>

  <p class="idebold">KRALİÇE</p>

  <p class="ara-bas">Ne candan havlıyorlar yanlış iz peşinde!</p>

  <p class="ara-bas">Hey, hain Danimarka köpekleri, ters kokudasınız!</p>

  <p class="idebold">KRAL</p>

  <p class="ara-bas">Kırdılar kapıları!</p>

  <p class="ortabaslik">(Laertes başkalarıyla girer.)</p>

  <p class="idebold">LAERTES</p>

  <p class="ara-bas">Nerede o kral?.. Sizler girmeyin arkadaşlar.</p>

  <p class="ara-bas">HEPSİ BİRDEN</p>

  <p class="ara-bas">Hayır, gireceğiz!</p>

  <p class="idebold">LAERTES</p>

  <p class="ara-bas">Rica ederim, bırakır mısınız beni?</p>

  <p class="ara-bas">HEPSİ BİRDEN</p>

  <p class="ara-bas">Peki, evet, peki.</p>

  <p class="idebold">LAERTES</p>

  <p class="ara-bas">Teşekkür ederim. Kapıyı tutun siz.</p>

  <p class="ortabaslik">(Halk çıkar.)</p>

  <p class="ara-bas">Ah seni alçak kral seni? Babamı ver, babamı!</p>

  <p class="idebold">KRALİÇE</p>

  <p class="ara-bas">Kuzum Laertes, soğukkanlı olun biraz.</p>

  <p class="idebold">LAERTES</p>

  <p class="ara-bas">Kanımın bir damlası soğuk kalırsa</p>

  <p class="ara-bas">Piç diye bağırır bana, deyyus der babama,</p>

  <p class="ara-bas">Orospu damgasını vurur</p>

  <p class="ara-bas">Mübarek anamın tertemiz alnına!</p>

  <p class="idebold">KRAL</p>

  <p class="ara-bas">Laertes, nedir seni böylesine ayaklandıran</p>

  <p class="ara-bas">Dünyaları yıkarcasına?</p>

  <p class="ara-bas">Bırak gelsin Gertrude, korkma benim için.</p>

  <p class="ara-bas">Öyle tanrısal güçler korur ki bir kralı</p>

  <p class="ara-bas">İhanet göz ucuyla bakar ancak dilediğine,</p>

  <p class="ara-bas">Daha ileri gidemez pek. Söyle Laertes,</p>

  <p class="ara-bas">Nedir çileden çıkaran seni? Bırak Gertrude,</p>

  <p class="ara-bas">Hadi, söyle dostum.</p>

  <p class="idebold">LAERTES</p>

  <p class="ara-bas">Babam nerede?</p>

  <p class="idebold">KRAL</p>

  <p class="ara-bas">Öldü.</p>

  <p class="idebold">KRALİÇE</p>

  <p class="ara-bas">Kral öldürmedi ki!</p>

  <p class="idebold">KRAL</p>

  <p class="ara-bas">Bırak sorsun soracağını.</p>

  <p class="idebold">LAERTES</p>

  <p class="ara-bas">Nasıl, nasıl öldü? Kandırmacaya gelmem.</p>

  <p class="ara-bas">Cehennemin dibine gitsin, kara şeytanlar alsın</p>

  <p class="ara-bas">Sizlere ettiğim bağlılık yeminlerini!</p>

  <p class="ara-bas">Vicdan da, din iman da yerin dibine batsın,</p>

  <p class="ara-bas">Umurumda değil, cehennemlik olmak.</p>

  <p class="ara-bas">Bu geldikten sonra başıma benim</p>

  <p class="ara-bas">Ne bu dünya var gözümde, ne öteki.</p>

  <p class="ara-bas">Ne olacaksa olsun! İstediğim tek şey</p>

  <p class="ara-bas">Öcünü almak babamın var gücümle.</p>

  <p class="idebold">KRAL</p>

  <p class="ara-bas">Kim alıkoyabilir bundan seni?</p>

  <p class="idebold">LAERTES</p>

  <p class="ara-bas">Kendim yalnız, dünya önüme dursa boşuna!</p>

  <p class="ara-bas">Neyime güveniyorum derseniz,</p>

  <p class="ara-bas">Öyle iyi kullanacağım ki nem varsa,</p>

  <p class="ara-bas">Büyük şeyler yapacağım ufak gücümle.</p>

  <p class="idebold">KRAL</p>

  <p class="ara-bas">Peki, Laertes, sen gerçeği arıyorsan eğer,</p>

  <p class="ara-bas">Sevgili babanın ölümündeki gerçeği,</p>

  <p class="ara-bas">Dost düşman dinlemeden</p>

  <p class="ara-bas">Bu işte kazanan kim, kaybeden kim demeden</p>

  <p class="ara-bas">Gözü kapalı saldırmak mı senin öç alma yolun?</p>

  <p class="idebold">LAERTES</p>

  <p class="ara-bas">Hayır, düşmanlarıma saldırmak yalnız.</p>

  <p class="idebold">KRAL</p>

  <p class="ara-bas">Bilmek istiyor musun dostun kim, düşmanın kim?</p>

  <p class="idebold">LAERTES</p>

  <p class="ara-bas">Babamın dostlarına yüreğim kollarım açık,</p>

  <p class="ara-bas">Pelikan gibi kanımla beslerim onları.</p>

  <p class="idebold">KRAL</p>

  <p class="ara-bas">Bak şimdi işte babasına layık bir oğul.</p>

  <p class="ara-bas">Soylu bir delikanlı gibi konuştun.</p>

  <p class="ara-bas">Babanın ölümünde suçum olmadığını</p>

  <p class="ara-bas">Bu ölüme benim ne yürekten yandığımı,</p>

  <p class="ara-bas">Apaçık göreceksin, gün ışığını görür gibi.</p>

  <p class="ortabaslik">(Dışarıdan “Bırakın girsin!” sesleri gelir.)</p>

  <p class="idebold">LAERTES</p>

  <p class="ara-bas">Ne oluyor? Nedir bu gürültü?</p>

  <p class="ortabaslik">(Ophelia elinde çiçeklerle girer.)</p>

  <p class="ara-bas">Ey kanımdaki ateş, kurut beynimi!</p>

  <p class="ara-bas">Yedi kez acı tuzlar içmiş gözyaşları.</p>

  <p class="ara-bas">Yakın gözlerimdeki görme gücünü!</p>

  <p class="ara-bas">Tanrıya yemin! Senin yitirdiğin aklı</p>

  <p class="ara-bas">Dirhemi dirhemine ödetecek adaletin terazisi.</p>

  <p class="ara-bas">İlk yazların gülü, canım kız, güzel kardeşim,</p>

  <p class="ara-bas">Baldan tatlı Ophelia! Ey Tanrı, yüce Tanrı!</p>

  <p class="ara-bas">Bir genç kızın pırıl pırıl kafası, nasıl,</p>

  <p class="ara-bas">Nasıl kararır bunak yaşlıların canı gibi?</p>

  <p class="ara-bas">İnsan sevdikçe güzelleşir, güzelleşince de</p>

  <p class="ara-bas">Bir pırıltı verir dünyaya kendinden,</p>

  <p class="ara-bas">Sevdiği yok olup gitse bile.</p>

  <p class="idebold">OPHELIA</p>

  <p class="ortabaslik">(Türkü söyler.)</p>

  <p class="ara-bas">Ak kefene sarılmadan gömüldü</p>

  <p class="ara-bas">Ah ninni ninni de vah ninni ninni</p>

  <p class="ara-bas">Mezarına yağmur yaşlar döküldü,</p>

  <p class="ara-bas">Güle güle, kumrum benim, güle güle!</p>

  <p class="idebold">LAERTES</p>

  <p class="ara-bas">Aklın olup da öcünü al deseydin bana,</p>

  <p class="ara-bas">Bu kadar azdıramazdın hıncımı!</p>

  <p class="idebold">OPHELIA</p>

  <p class="ara-bas">Türküler döne döne</p>

  <p class="ara-bas">Çağırın yana yana.</p>

  <p class="ara-bas">Ne güzel değil mi? Çıkrık döner gibi! Hain kahya çaldı, o hain, efendimizin kızını.</p>

  <p class="idebold">LAERTES</p>

  <p class="ara-bas">Hiçbir şey söylemeden her şeyi söylüyor bana.</p>

  <p class="idebold">OPHELIA</p>

  <p class="ara-bas">Bunlar yaban gülleri, al da hatırla beni! Sevgilim, unutma beni! Bunlar da hercai. Hercailik etmeyesin diye.</p>

  <p class="idebold">LAERTES</p>

  <p class="ara-bas">Çılgınlığın içinden akıl sesleniyor bana: Unutma, yolundan şaşma diyor bana.</p>

  <p class="idebold">OPHELIA</p>

  <p class="ortabaslik">(Krala.)</p>

  <p class="ara-bas">Bu çöreotlarıyla sultanküpeleri size.</p>

  <p class="ortabaslik">(Kraliçeye.)</p>

  <p class="ara-bas">Bu sedefotları size, birazı da bana. Sevapotu da denebilir bunlara pazar günleri. Ama siz başka türlü takının, ben başka türlü. Bu da bir papatya. Biraz menekşe de vermek isterdim size, ama kurudu hepsi babam ölünce... Güzel bir ölüm olmuş, diyorlar, babamın ölümü.</p>

  <p class="ortabaslik">(Türkü söyler.)</p>

  <p class="ara-bas">Robin sensiz tadı yok bu dünyanın.</p>

  <p class="idebold">LAERTES</p>

  <p class="ara-bas">Dert, bela, acı, her şey, cehennemin ta kendisi bile bir iyilik, bir güzellik kazanıyor onda.</p>

  <p class="idebold">OPHELIA</p>

  <p class="ortabaslik">(Türkü söyler.)</p>

  <p class="ara-bas">Bir daha gelmeyecek mi bir daha?</p>

  <p class="ara-bas">Bir daha gelmeyecek mi bir daha?</p>

  <p class="ara-bas">Gitti gelmez bekleme.</p>

  <p class="ara-bas">Gir ölüm döşeğine,</p>

  <p class="ara-bas">Öldü gitti, gitti gelmez bir daha.</p>

  <p class="ara-bas">Sakalı vardı bembeyaz kar gibi</p>

  <p class="ara-bas">Keten rengi saçları</p>

  <p class="ara-bas">Gitti, yok oldu gitti,</p>

  <p class="ara-bas">Ağlamışsın ne fayda</p>

  <p class="ara-bas">Rahmet dile canına!</p>

  <p class="ara-bas">Bütün ruhlara rahmet dilerim Tanrıdan. Tanrıya emanet olun hepiniz!</p>

  <p class="ortabaslik">(Çıkar.)</p>

  <p class="idebold">LAERTES</p>

  <p class="ara-bas">Gördün mü bunu, Tanrım, gördün mü?</p>

  <p class="idebold">KRAL</p>

  <p class="ara-bas">Laertes, bırak acını paylaşalım seninle,</p>

  <p class="ara-bas">Yoksa hakkımı yemiş olursun.</p>

  <p class="ara-bas">Git en akıllı dostlarını seç getir,</p>

  <p class="ara-bas">Dinlesinler bizi, hakem olsunlar,</p>

  <p class="ara-bas">Uzaktan yakından suçlu görürlerse bizi</p>

  <p class="ara-bas">Tacımız, tahtımız, canımız senin olsun.</p>

  <p class="ara-bas">Evet, nemiz varsa al ceza olarak.</p>

  <p class="ara-bas">Ama suçum yoksa, sabrını esirgeme benden.</p>

  <p class="ara-bas">Birlikte çalışalım canla başla</p>

  <p class="ara-bas">Dileğini yerine getirmek için.</p>

  <p class="idebold">LAERTES</p>

  <p class="ara-bas">Öyle olsun! Bu türlü ölmesi babamın,</p>

  <p class="ara-bas">Kılıcı kalkanı, adı sanı, şanı şerefiyle değil</p>

  <p class="ara-bas">Törensiz, duasız, gizlice gömülmesi bir yere.</p>

  <p class="ara-bas">Böyle bir ölüm bağırıyor bana</p>

  <p class="ara-bas">Gökten yere seslenen yıldırımlar gibi;</p>

  <p class="ara-bas">Soruştur, aydınlığa çıkar beni diye.</p>

  <p class="idebold">KRAL</p>

  <p class="ara-bas">Bizim yapacağımız da bu, görürsün:</p>

  <p class="ara-bas">Suç kimdeyse hakkın baltası başını vursun!</p>

  <p class="ara-bas">Gel benimle.</p>

  <p class="ortabaslik">(Çıkarlar.)</p>

  <div class="calibre2" id="calibre_pb_42"></div>
</body>
</html>
