<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_26">7. Sahne</h2>

  <p class="ortabaslik">(Şatoda başka bir oda.)</p>

  <p class="ortabaslik">(Kral ve Laertes girer.)</p>

  <p class="idebold">KRAL</p>

  <p class="ara-bas">Şimdi artık vicdanın temize çıkarmalı beni</p>

  <p class="ara-bas">Yüreğinde bir dost yeri vermelisin bana.</p>

  <p class="ara-bas">Anladın, dinledin, biliyorsun ki artık</p>

  <p class="ara-bas">Senin soylu babanı öldüren</p>

  <p class="ara-bas">Benim de canıma kıymak istiyordu.</p>

  <p class="idebold">LAERTES</p>

  <p class="ara-bas">Besbelli artık. Ama söyler misiniz bana,</p>

  <p class="ara-bas">Niçin gereken sertliği göstermediniz</p>

  <p class="ara-bas">Bu kadar ağır, bu kadar büyük suçlara?</p>

  <p class="ara-bas">Güvenliğiniz kadar yüksek aklınız da,</p>

  <p class="ara-bas">Her şey de böyle yapmanızı gerektirirdi.</p>

  <p class="idebold">KRAL</p>

  <p class="ara-bas">Ha, iki özel nedeni var bunun:</p>

  <p class="ara-bas">Sana belki biraz sudan görünecek ama</p>

  <p class="ara-bas">Benim için çok önemli bunlar.</p>

  <p class="ara-bas">Kraliçenin canı oğlunun gözlerinde sanki,</p>

  <p class="ara-bas">Bense iyiliğimden mi, belamı aradığımdan mı,</p>

  <p class="ara-bas">Öyle vermişim ki kraliçeye kendimi,</p>

  <p class="ara-bas">Çevresinde dönen bir yıldız gibi</p>

  <p class="ara-bas">Her hareketimde bağlı kalıyorum ona.</p>

  <p class="ara-bas">İkinci neden, ki herkese söyleyemem,</p>

  <p class="ara-bas">Halkın onu büyük bir coşkunlukla sevmesi.</p>

  <p class="ara-bas">Bu sevgi silip süpürebilir bütün suçlarını.</p>

  <p class="ara-bas">Bir çeşme nasıl taşa çevirirse ağacı,</p>

  <p class="ara-bas">Bu sevgi, zincirlerinin her halkasını</p>

  <p class="ara-bas">Bir muskaya çevirebilir Hamlet’in,</p>

  <p class="ara-bas">O kadar ki benim atacağım oklar,</p>

  <p class="ara-bas">Geriye döner bu sevginin rüzgârıyla.</p>

  <p class="idebold">LAERTES</p>

  <p class="ara-bas">Demek ben bu yüzden yitirdim soylu babamı,</p>

  <p class="ara-bas">Bu yüzden düştü kardeşim bu hallere,</p>

  <p class="ara-bas">O kardeşim ki övmekle yaşatabilirsem geçmişi,</p>

  <p class="ara-bas">Dünyalara bedeldi eşsiz değerleriyle...</p>

  <p class="ara-bas">Ama alacağım öcümü!</p>

  <p class="idebold">KRAL</p>

  <p class="ara-bas">Uykuların kaçmasın bunun için!</p>

  <p class="ara-bas">Bizi de pek o kadar yıpranmış, gevşemiş</p>

  <p class="ara-bas">Bir kumaş gibi görme.</p>

  <p class="ara-bas">Tehlike sakalımızdan tutmuş çekerken</p>

  <p class="ara-bas">Oturup keyfimize bakacak değiliz elbet.</p>

  <p class="ara-bas">Yakında çok şeyler daha duyacaksın.</p>

  <p class="ara-bas">Babanı severdim, kendimi de sevmez değilim,</p>

  <p class="ara-bas">Bunu düşünürsen, anlarsın ki...</p>

  <p class="ortabaslik">(Bir haberci girer.)</p>

  <p class="ara-bas">Ne var? Ne haber?</p>

  <p class="idebold">HABERCİ</p>

  <p class="ara-bas">Hamlet’ten mektup efendimiz,</p>

  <p class="ara-bas">Bu haşmetlime, bu da kraliçemize.</p>

  <p class="idebold">KRAL</p>

  <p class="ara-bas">Hamlet’ten mi? Kim getirdi bunları?</p>

  <p class="idebold">HABERCİ</p>

  <p class="ara-bas">Gemiciymişler efendimiz, ben görmedim.</p>

  <p class="ara-bas">Bana Claudio verdi mektupları.</p>

  <p class="ara-bas">O almış getirenden.</p>

  <p class="idebold">KRAL</p>

  <p class="ara-bas">Laertes. sen de dinle. Bizi yalnız bırak.</p>

  <p class="ortabaslik">(Haberci çıkar. Mektubu okur.)</p>

  <p class="ara-bas">“Heybetli ve haşmetli efendimiz, bilesiniz ki ülkenizin topraklarına çıplak olarak bırakılmış bulunuyorum. Yarın devletli yüzünüzü görmeme izin vermenizi dileyeceğim. O zaman affınıza güvenerek, bu apansız ve bir hayli garip dönüşümün sebebini anlatırım. Hamlet”</p>

  <p class="ara-bas">Bu da ne demek? Hepsi geri mi döndü?</p>

  <p class="ara-bas">Yoksa bir aldatmaca mı bu sadece?</p>

  <p class="idebold">LAERTES</p>

  <p class="ara-bas">Yazı onun yazısı mı?</p>

  <p class="idebold">KRAL</p>

  <p class="ara-bas">Evet, Hamlet’in yazısı... “çıplak”</p>

  <p class="ara-bas">Aşağıya da bir kelime eklemiş: “Bir ben.”</p>

  <p class="ara-bas">Bir şey anladın mı sen?</p>

  <p class="idebold">LAERTES</p>

  <p class="ara-bas">Bir şey anlamıyorum kralım, ama bırakın gelsin.</p>

  <p class="ara-bas">Düşünmek bile ısıttı hasta yüreğimi</p>

  <p class="ara-bas">Ölmeden bağırmayı düşünmek yüzüne karşı:</p>

  <p class="ara-bas">“Demek sen yaptın bu işi.” diye.</p>

  <p class="idebold">KRAL</p>

  <p class="ara-bas">Eğer doğruysa geldiği Laertes...</p>

  <p class="ara-bas">–Nasıl doğru olabilir... ama nasıl da olmaz?–</p>

  <p class="ara-bas">Benim diyeceğim gibi yapar mısın?</p>

  <p class="idebold">LAERTES</p>

  <p class="ara-bas">Yaparım, ama barışmamı istemezseniz tabii.</p>

  <p class="idebold">KRAL</p>

  <p class="ara-bas">Kendinle barışmanı isterim yalnız.</p>

  <p class="ara-bas">Döndüğü doğruysa, gitmekten caymışsa,</p>

  <p class="ara-bas">Bir daha da gitmek istemiyorsa,</p>

  <p class="ara-bas">Ona öyle bir iş vermeyi kuruyorum ki şimdi,</p>

  <p class="ara-bas">Sağ çıkamaz içinden, üstelik de,</p>

  <p class="ara-bas">Ölümü kuşku muşku uyandırmaz kimsede.</p>

  <p class="ara-bas">Annesinin bile bir diyeceği olmaz bu işe,</p>

  <p class="ara-bas">Bir kazadan başka şey göremez yapacağımızda.</p>

  <p class="idebold">LAERTES</p>

  <p class="ara-bas">Kralım, ne derseniz öyle yaparım.</p>

  <p class="ara-bas">Hele bu işte beni kullanırsanız</p>

  <p class="ara-bas">Daha da seve seve yaparım.</p>

  <p class="idebold">KRAL</p>

  <p class="ara-bas">Tam üstüne bastın.</p>

  <p class="ara-bas">Bak, sen yokken çok sözün geçti burada,</p>

  <p class="ara-bas">Bir değerini övdüler Hamlet’e, üstüne yok dediler.</p>

  <p class="ara-bas">Bütün değerlerin arasında yalnız onu</p>

  <p class="ara-bas">Kıskandı Hamlet. Oysa benim gözümde</p>

  <p class="ara-bas">En sonlardadır bu değerin yeri.</p>

  <p class="idebold">LAERTES</p>

  <p class="ara-bas">Neymiş bu değer, efendimiz?</p>

  <p class="idebold">KRAL</p>

  <p class="ara-bas">Delikanlılığın şapkasındaki bir süs yalnız,</p>

  <p class="ara-bas">Ama işe yaramaz da değil; çünkü yaşlılara nasıl</p>

  <p class="ara-bas">Koyu renkli hırkalar, kürkler yaraşırsa,</p>

  <p class="ara-bas">Sağlıkları ve ağırbaşlılıkları gereği,</p>

  <p class="ara-bas">Gençlere de açık, pervasız giyinmek yakışır.</p>

  <p class="ara-bas">İki ay önce bir Normandiyalı vardı burada...</p>

  <p class="ara-bas">Fransızları tanırım, savaştım onlara karşı,</p>

  <p class="ara-bas">İyi binicidirler, ama bu yiğit Fransız</p>

  <p class="ara-bas">Bir büyücü gibiydi bu işte.</p>

  <p class="ara-bas">Eğere oturmaz, yapışırdı sanki,</p>

  <p class="ara-bas">Ve öyle görülmedik şeyler yaptırırdı ki ata,</p>

  <p class="ara-bas">Adam bir olmuş, iç içe girmiş dersin</p>

  <p class="ara-bas">Soylu hayvanla. O kadar aştı ki aklımı,</p>

  <p class="ara-bas">Düşünebildiğim bütün oyunlar, cambazlıklar</p>

  <p class="ara-bas">Hiç kalıyordu yaptıkları yanında.</p>

  <p class="idebold">LAERTES</p>

  <p class="ara-bas">Normandiyalı mı dediniz?</p>

  <p class="idebold">KRAL</p>

  <p class="ara-bas">Evet, Normandiyalı.</p>

  <p class="idebold">LAERTES</p>

  <p class="ara-bas">Lamond’dan başkası olamaz öyleyse.</p>

  <p class="idebold">KRAL</p>

  <p class="ara-bas">Ta kendisi.</p>

  <p class="idebold">LAERTES</p>

  <p class="ara-bas">Bilmez miyim, incisi, pırlantasıdır yurdunun.</p>

  <p class="idebold">KRAL</p>

  <p class="ara-bas">O da seni övdü böyle, üstüne yoktur dedi,</p>

  <p class="ara-bas">Korunma ustalığında, çevikliğinde,</p>

  <p class="ara-bas">Hele kılıçta, en çok kılıçta,</p>

  <p class="ara-bas">Seni yenmenin bir mucize olacağını söyledi.</p>

  <p class="ara-bas">Senin karşında Fransız meç ustalarının</p>

  <p class="ara-bas">Ne atılış, ne gerileyiş, ne de tez görüşte</p>

  <p class="ara-bas">Dikiş tutturamayacaklarına yeminler etti.</p>

  <p class="ara-bas">İşte bu anlattıkları dostum,</p>

  <p class="ara-bas">Öyle kıskandırdı ki Hamlet’i</p>

  <p class="ara-bas">En çok dilediği, özlediği şey</p>

  <p class="ara-bas">Senin çıkagelmen oldu boy ölçüşmek için seninle.</p>

  <p class="ara-bas">Bak şimdi, bundan ötesi...</p>

  <p class="idebold">LAERTES</p>

  <p class="ara-bas">Bundan ötesi, efendimiz?</p>

  <p class="idebold">KRAL</p>

  <p class="ara-bas">Laertes, babanı gerçekten seviyor muydun?</p>

  <p class="ara-bas">Yoksa bu acılı halin bir resim gibi mi,</p>

  <p class="ara-bas">Cansız yüreksiz bir resim gibi mi?</p>

  <p class="idebold">LAERTES</p>

  <p class="ara-bas">Niçin soruyorsunuz bunu?</p>

  <p class="idebold">KRAL</p>

  <p class="ara-bas">Babanı sevdiğinden şüphe ettiğim için değil.</p>

  <p class="ara-bas">Ama sevginin zamanla ne olduğunu bilirim.</p>

  <p class="ara-bas">Türlü örnekleriyle gördüm nasıl sönüyor</p>

  <p class="ara-bas">Sevginin ateşi, pırıltılar.</p>

  <p class="ara-bas">Bir şey var sevginin alevleri içinde</p>

  <p class="ara-bas">Kendi kendini yiyen bir fitil, bir kömür var.</p>

  <p class="ara-bas">İlk hızını bir daha bulamıyor sevgi.</p>

  <p class="ara-bas">İyilik bile, bir sıtma ateşi gibi yükselip</p>

  <p class="ara-bas">Kendi aşırılığıyla öldürür kendini.</p>

  <p class="ara-bas">Hemen yapmalıyız ne yapmak istiyorsak.</p>

  <p class="ara-bas">Çünkü isteklerimiz değişebilir;</p>

  <p class="ara-bas">Düşer, duraklar eller, diller, rastlantılar önünde.</p>

  <p class="ara-bas">Araya zaman girdi mi can attığımız şey</p>

  <p class="ara-bas">Bir ah çekmeye, sıkıntılı bir iç boşaltmaya döner.</p>

  <p class="ara-bas">Haydi, deşelim bu çıbanı. Hamlet geliyor.</p>

  <p class="ara-bas">Nedir lafında kalmayıp yapacağın şey,</p>

  <p class="ara-bas">Polonius’un oğlu olduğunu göstermek için?</p>

  <p class="idebold">LAERTES</p>

  <p class="ara-bas">Kilisenin ortasında gırtlağını kesmek!</p>

  <p class="idebold">KRAL</p>

  <p class="ara-bas">Kilise cinayetin sığınağı olmamalı, gerçekten</p>

  <p class="ara-bas">Öç almak için her sınır aşılmalı.</p>

  <p class="ara-bas">Ama sevgili Laertes, sen beni dinle,</p>

  <p class="ara-bas">Odana kapan, Hamlet öğrenir geldiğini dönünce,</p>

  <p class="ara-bas">Birilerine övdürürüz kılıçtaki değerini,</p>

  <p class="ara-bas">Fransızın dediklerini parlatırız bir kat daha,</p>

  <p class="ara-bas">Kısacası sizi kapıştırıp bahis tutuşuruz.</p>

  <p class="ara-bas">Saf, açık yüreklidir Hamlet, kuşku nedir bilmez,</p>

  <p class="ara-bas">Meçleri yoklamaya kalkmaz; onun için kolayca,</p>

  <p class="ara-bas">Ya da biraz kurnazlıkla</p>

  <p class="ara-bas">Ucu düğmesiz bir kılıç seçiverirsin,</p>

  <p class="ara-bas">Ve yanlışlıkla sözde, alırsın babanın öcünü.</p>

  <p class="idebold">LAERTES</p>

  <p class="ara-bas">Yaptım gitti. Bir şey de sürerim kılıcın ucuna.</p>

  <p class="ara-bas">Bir madrabazdan öyle bir zehir satın aldım ki,</p>

  <p class="ara-bas">Çakıyı bir batır içine yeter,</p>

  <p class="ara-bas">Kanattığı yerin üstüne konacak hiçbir merhem,</p>

  <p class="ara-bas">Aydan gelme otlardan yapılmış da olsa,</p>

  <p class="ara-bas">Ölümden kurtaramaz bir yeri çizilenleri.</p>

  <p class="ara-bas">Bu zehre batırırım meçin ucunu,</p>

  <p class="ara-bas">Hafiften yaralandı mı öldü demektir.</p>

  <p class="idebold">KRAL</p>

  <p class="ara-bas">Daha düşünelim üstünde, iyice</p>

  <p class="ara-bas">Ölçelim biçelim bu işi</p>

  <p class="ara-bas">Ne zaman, ne türlü yapmak gerektiğini.</p>

  <p class="ara-bas">Beceremeyeceksek, yanlış bir tutum yüzünden</p>

  <p class="ara-bas">Foyamız meydana çıkacaksa,</p>

  <p class="ara-bas">Hiç girişmemek daha iyi bu işe.</p>

  <p class="ara-bas">Onun için tasarımızın bir yedeği de olmalı ki</p>

  <p class="ara-bas">Biri yürümezse ötekine başvuralım.</p>

  <p class="ara-bas">Dur, dur bakayım hele! Kim daha usta diye</p>

  <p class="ara-bas">Bahse girdik mi bunun şerefine... Hah buldum!</p>

  <p class="ara-bas">Çarpışmada kızışıp susadığınız zaman,</p>

  <p class="ara-bas">Ki bunun için saldır durmadan, yorasıya,</p>

  <p class="ara-bas">Hamlet bir şey içmek ister nasıl olsa.</p>

  <p class="ara-bas">Öyle özel bir içki hazırlarım ki ona,</p>

  <p class="ara-bas">Bir yudum içmeyegörsün, istediğimiz olur</p>

  <p class="ara-bas">Senin zehirden kurtulacak olursa..</p>

  <p class="ara-bas">(Kraliçe girer.)</p>

  <p class="ara-bas">Ama dur!.. Ne var sevgili kraliçem?</p>

  <p class="idebold">KRALİÇE</p>

  <p class="ara-bas">Bir belanın topuğu ardında bir başka bela,</p>

  <p class="ara-bas">Kovalıyorlar sanki birbirini.</p>

  <p class="ara-bas">Kardeşiniz boğuldu Laertes.</p>

  <p class="idebold">LAERTES</p>

  <p class="ara-bas">Boğuldu mu? Nerede?</p>

  <p class="idebold">KRALİÇE</p>

  <p class="ara-bas">Bir söğüt var şurada, ırmağın üstüne sarkmış,</p>

  <p class="ara-bas">Gümüş yaprakları sularda yansıyan</p>

  <p class="ara-bas">Ophelia oraya geldi garip çelenklerle,</p>

  <p class="ara-bas">Düğün çiçekleri, sarı yabanotları, papatyalar,</p>

  <p class="ara-bas">Bir de o uzun mor çiçeklerden, şu çobanların</p>

  <p class="ara-bas">Söylemesi ayıp bir ad verdikleri,</p>

  <p class="ara-bas">Genç kızların ölü parmağı dediği çiçekler.</p>

  <p class="ara-bas">Orada, çelenklerini asmak için belki</p>

  <p class="ara-bas">Tırmanırken söğüdün sarkan dallarına,</p>

  <p class="ara-bas">Kıskanç bir dal kırılıvermiş</p>

  <p class="ara-bas">Ve Ophelia düşmüş bütün çiçekleriyle</p>

  <p class="ara-bas">Gözyaşları içine ırmağın.</p>

  <p class="ara-bas">Etekleri açılıp yayılmış da sulara</p>

  <p class="ara-bas">Bir süre kalmış ırmağın üstünde deniz kızı gibi</p>

  <p class="ara-bas">Başına gelenden habersiz,</p>

  <p class="ara-bas">Ya da sularda yaşamak için yaratılmış gibi,</p>

  <p class="ara-bas">Türkü söylüyormuş Ophelia</p>

  <p class="ara-bas">Bölük pörçük eski halk türküleri.</p>

  <p class="ara-bas">Ama ne kadar sürebilir bu?</p>

  <p class="ara-bas">Su içip ağırlaşınca etekleri</p>

  <p class="ara-bas">Kesip zavallıcığın güzelim tatlı sesini</p>

  <p class="ara-bas">Ölüm çamurlarına batırmışlar Ophelia’yı.</p>

  <p class="idebold">LAERTES</p>

  <p class="ara-bas">Eyvahlar olsun! Boğuldu demek?</p>

  <p class="idebold">KRALİÇE</p>

  <p class="ara-bas">Boğuldu, boğuldu.</p>

  <p class="idebold">LAERTES</p>

  <p class="ara-bas">Zavallı Ophelia’m benim, sulardan bıkmışsındır artık</p>

  <p class="ara-bas">Öyleyse gözyaşlarımı tutmalıyım. Ama olmuyor,</p>

  <p class="ara-bas">Kötü alışmışız, mayamıza işlemiş bu alışkanlık.</p>

  <p class="ara-bas">Ayıpsa ayıp olsun ağlamak. Ama bu yaşlarımla</p>

  <p class="ara-bas">Çıkıp gidecek içimden kadın yanım.</p>

  <p class="ara-bas">Ateş alev yanacak sözlerim var ama</p>

  <p class="ara-bas">Söndürüyor bu budalaca gözyaşları.</p>

  <p class="ortabaslik">(Çıkar.)</p>

  <p class="idebold">KRAL</p>

  <p class="ara-bas">Gidelim arkasından Gertrude,</p>

  <p class="ara-bas">Ne çektim öfkesini dindirinceye kadar!</p>

  <p class="ara-bas">Korkarım azıtır yine, bırakmayalım peşini.</p>

  <p class="ortabaslik">(Çıkarlar.)</p>

  <div class="calibre2" id="calibre_pb_46"></div>
</body>
</html>
