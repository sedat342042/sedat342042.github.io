<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_25"><br class="calibre3"/>Uzun ince bir yoldayım gidiyorum knez-gece </h2>
				<p class="normal1">Daha önce Said Öztürk ile ortak bir metinlerini konu edindiğimiz Hüdai tarihçi Prof. Dr. Ahmed Akgündüz'ün bu kez tek başına üstesinden geldiği bir metne bakacağız: <span class="ideitalik">Osmanlı'da Harem</span>. İlk kez 1995'te <span class="ideitalik">İslâm Hukukunda Kölelik-Câriyelik Müessesesi ve Osmanlı'da Harem</span> adıyla yayımlandı.<sup class="calibre5"><a class="footnote-link" href="tarih_split_519.html#footnote-105-24" id="footnote-105-24-backlink" name="footnote-105-24-backlink">[24]</a></sup> Kitap 15 gün içinde ikinci baskısını yaptı. Mayıs 2000'de yayınlanan beşinci baskısı da aynı adı taşıyordu.<sup class="calibre5"><a class="footnote-link" href="tarih_split_520.html#footnote-105-25" id="footnote-105-25-backlink" name="footnote-105-25-backlink">[25]</a></sup> İkinci baskıdan itibaren ya yayınevi veya yazarı bu yayınların "gözden geçirilmiş" baskılar olduğunu belirttiğine ve gerçekten de metinlerde farklılıklar olduğuna göre bunların sadece basım değil gerçekten de edisyon olduğu anlaşılıyor. Aralık 2007'de de Akgündüz, büyük oranda aynı metne dayanan fakat hem iç organizasyonunda ilk baskılara göre daha radikal değişiklikler içeren hem de adı değişmiş olan bir metin daha yayımladı: <span class="ideitalik">Tüm Yönleriyle Osmanlı'da Harem</span>.<sup class="calibre5"><a class="footnote-link" href="tarih_split_521.html#footnote-105-26" id="footnote-105-26-backlink" name="footnote-105-26-backlink">[26]</a></sup> Bu kadar baskısı olan bir metnin sadece tek baskısına bakmak olmazdı. Ben de topluca baktım.</p>
				<p class="normal1"><span class="idebold">Kaynaklar nadirdir kelaynak kadar!</span></p>
				<p class="normal1">Bu son metinde, daha önceki baskılarda olan ve büyük oranda, Mısırlı Ahmed Şefik Bey'in XIX. yüzyıl sonuna ait olan kitabındaki<sup class="calibre5"><a class="footnote-link" href="tarih_split_522.html#footnote-105-27" id="footnote-105-27-backlink" name="footnote-105-27-backlink">[27]</a></sup> bilgilerin eksik gedik özetlenmesinden ibaret bulunan "Eski Hint Hukukunda Kölelik" türü son derece demode bilgiler çıkarılmış. Safiye Ünüvar'ın, aslı küçük boy 140 sayfa olan kitabından yapılan 55 sayfalık özet de burada yer almıyor.<sup class="calibre5"><a class="footnote-link" href="tarih_split_523.html#footnote-105-28" id="footnote-105-28-backlink" name="footnote-105-28-backlink">[28]</a></sup> Buna karşın, 233 sayfalık bu son metin, daha öncekilere satır satır benziyor. Dolayısıyla, yeniden yazılmış bir metinle değil, eski(ler)inin yeni bir sürümüyle karşı karşıya olduğumuz açık. Metinlerin tümünün genel planı ise aynı: İslam-Osmanlı'da kölelik hukukundan bahseden bir kısım ve Topkapı Sarayı Haremi'ni fiziki olarak da tarif eden bir kısım olmak üzere iki ana eksen var.</p>
				<p class="normal1">Akgündüz'ün kaynak kullanımı ve literatür bilgisi üzerine ise şu kadarını söyleyeyim: Muhterem müverrih bu konuda çocuklar kadar masum. Hemen hemen hiçbir "lüzumsuz" şeyle kafasını yormamış görünüyor. Arapça, İngilizce, Farsça bildiği beyanlarına karşın kölelik konusunda bakılsa iyi olacak devasa bir uluslararası ve dahi gelişmekte olan ulusal literatüre hiç takılmamış. Tabii ki haksızlık yapıp 1995'te basılan metinde, daha sonra çıkan yayınların niye görülmediğini sorgulamayacağım. Ama o dönemde ulaşılması mümkün dişe dokunur ne varsa hemen hiçbirine dokunmamış. Bu bir. İkincisi de aralık 2007'de yeniden organize edilerek yayımlanan metinde de durum aynı! Osmanlı köleliği üzerine kalem oynatan bir akademisyen düşünün ki Ehud R. Toledano'nun konuyla ilgili külliyatından ancak çevirisini bendenizin yapmış olduğu tek bir kitabı görmüş.<sup class="calibre5"><a class="footnote-link" href="tarih_split_524.html#footnote-105-29" id="footnote-105-29-backlink" name="footnote-105-29-backlink">[29]</a></sup> 1998'de yayımlanan kitabını<sup class="calibre5"><a class="footnote-link" href="tarih_split_525.html#footnote-105-30" id="footnote-105-30-backlink" name="footnote-105-30-backlink">[30]</a></sup> görmemiş, temmuz 2007'de yayımlanan son kitabını<sup class="calibre5"><a class="footnote-link" href="tarih_split_526.html#footnote-105-31" id="footnote-105-31-backlink" name="footnote-105-31-backlink">[31]</a></sup> duymamış. Osmanlı Haremi üzerine Leslie Peirce'in yaptıklarından haberi yok. Peirce'in, o, tüm bu işlere soyunmadan önce mevcut olan, 1993'te çıkan, 1996'da da Türkçeye çevrilen, münhasıran harem üzerine olan kitabını hiç bilmiyor.<sup class="calibre5"><a class="footnote-link" href="tarih_split_527.html#footnote-105-32" id="footnote-105-32-backlink" name="footnote-105-32-backlink">[32]</a></sup> Benim, 1996'da İngilizcesi, 2004'te de Türkçesi yayımlanan kitapcağızıma hiç takılmamış.<sup class="calibre5"><a class="footnote-link" href="tarih_split_528.html#footnote-105-33" id="footnote-105-33-backlink" name="footnote-105-33-backlink">[33]</a></sup> Topkapı Sarayı'nı anlatıyor, Gülrû Neciboğlu'nun adını bile duymamış.<sup class="calibre5"><a class="footnote-link" href="tarih_split_529.html#footnote-105-34" id="footnote-105-34-backlink" name="footnote-105-34-backlink">[34]</a></sup> "İslam" ve İslam'a kölelik kanalıyla yapılan "kötülemeler", "iftiralar" veya "karalama hareketleri"ne takmış durumda, ama başlığında bile İslamiyet ve köleliğin ilgası bulunan William Gervase Clarence-Smith'in kitabının semtine bile uğramamış.<sup class="calibre5"><a class="footnote-link" href="tarih_split_530.html#footnote-105-35" id="footnote-105-35-backlink" name="footnote-105-35-backlink">[35]</a></sup> Kitabının yarısını ayırdığı konu olan "İslam ve Osmanlı Hukukunda Kölelik ve Cariyelik" hakkında, 1996'da bir yayın yapmış olan Hasan Tahsin Fendoğlu'nu da yok sayıyor.<sup class="calibre5"><a class="footnote-link" href="tarih_split_531.html#footnote-105-36" id="footnote-105-36-backlink" name="footnote-105-36-backlink">[36]</a></sup></p>
				<p class="normal1">Sadece referans vermediği için değil, düşünceleri üzerinde en ufak bir etkisi olmadığından biliyorum ki bu konularda tek bir bilimsel makale bile okumamış bir âlimle karşı karşıyayız. 1995'te okumamış, 2007'de de okumamış. 24.10.2007 tarihinde kitabının son baskısına Rotterdam'dan yazdığı önsözde "son zamanlarda neşredilen Saray Hatıraları'na değinmek yararlı olacaktır" duyurusuyla tanıttığı kitapların Halit Ziya Uşaklıgil'in <span class="ideitalik">Saray ve Ötesi</span> ve Ayşe Osmanoğlu'nun <span class="ideitalik">Babam Sultan Abdülhamid</span>'i gibi yarım asırlık kitaplar olması bile nihayetinde göreli bir şey, hiç olmazsa neşredildiklerini biliyor.<sup class="calibre5"><a class="footnote-link" href="tarih_split_532.html#footnote-105-37" id="footnote-105-37-backlink" name="footnote-105-37-backlink">[37]</a></sup> Öte yandan, Haremle ilgili orijinal kaynaklardan Leyla Hanım onun için tam bir yabancı<sup class="calibre5"><a class="footnote-link" href="tarih_split_533.html#footnote-105-38" id="footnote-105-38-backlink" name="footnote-105-38-backlink">[38]</a></sup> bitmez tükenmez harem dedikodularının nakledicisi Süleyman Kâni İrtem de kim ola ki?<sup class="calibre5"><a class="footnote-link" href="tarih_split_534.html#footnote-105-39" id="footnote-105-39-backlink" name="footnote-105-39-backlink">[39]</a></sup> Uzatmayayım, Suraiya Faroqhi okumamış, Shaun Marmon okumamış, Yvonne Seng okumamış, Madeline Zilfi okumamış, Metin Kunt okumamış, Halil Sahillioğlu okumamış... Halil İnalcık'ı Osmanlı'da kölelik üzerine yazdığı akademik makalelerden değil, 1994 yılında <span class="ideitalik">Tempo</span> dergisinde çıkan bir yazısından biliyor. O kadarcık bildiğini yeterli görüyor ve İnalcık'ı "İslam hukukunu bilmediğinden dolayı" "çok ciddi hatalar" yapmakla suçlayabiliyor.<sup class="calibre5"><a class="footnote-link" href="tarih_split_535.html#footnote-105-40" id="footnote-105-40-backlink" name="footnote-105-40-backlink">[40]</a></sup></p>
				<p class="normal1">Bilimsel tarihçilikle ve tarih metodolojisiyle ilişkisi yok denecek kadar çelimsiz olan ve kendi inançlarını çalıştığı konudan ayrıştırmayı aklının ucundan bile geçirmeyerek normatif tarihçiliğin nasıl yapılabildiğine çok güzel bir örnek teşkil eden Akgündüz'ün bu eserini, <span class="ideitalik">Tarih-Lenk</span>'in herhangi başka bir bölümünde ağırlamak tabii ki mümkün olurdu. Ama şu anda kafamdaki soru şu: 1995'te ilk kez okuduğumda dengeli bir facia ve vodvil karışımı olarak metin beni çok etkilemişti. Acaba Akgündüz 1995'ten 2007'ye neyi düzeltti? On iki dev yıl, ıslah-ı nefs ve ıslah-ı <span class="ideitalik">text</span> için az mıdır? Kafamda bu soruyla Akgündüz'ün her üç metnini dikkatle okudum. Ufak tefek kelime hatalarını düzelttiğini de gördüm, kendisinin bazı temel tartışmalarına zemin sağlayan kısımları olduğu gibi çıkardığını da. Ama metin zamana karşı kahramanca direnmişti. Demek ki içerdikleri doğruydu. Yazar, bakıyor, bakıyor, gözden geçiriyor ve düzeltecek bir şey bulamadığına göre dediklerinin arkasında duruyordu. Buyurun, beraber bu metinler arasında biraz dolaşalım.</p>
				<p class="normal1"><span class="idebold">Osmanlı tarihinin oğlan ve içoğlan meselesi</span></p>
				<p class="normal1">Akgündüz'ün favori konularından biri döne dolaşa, yana yakıla ele aldığı, "oğlan ve içoğlan meselesi" olarak adlandırabileceğimiz bir mesele. Akgündüz, bu konunun ağır bir surette çarpıtıldığını düşünüyor. Mesela, "bazı köşe ve kitap yazarları", Osmanlı padişahlarının da kendileri gibi sapık ilişkiler içinde olduklarını zannetmektedirler.<sup class="calibre5"><a class="footnote-link" href="tarih_split_536.html#footnote-105-41" id="footnote-105-41-backlink" name="footnote-105-41-backlink">[41]</a></sup> Biz ne yapsak, kendisinin harikulâde üslubunu yansıtamayacağımız için "iç oğlan kavramı ile ilgili çarpıtmalar" adlı kısımdan daha tam bir alıntıyla konuya girelim:</p>
				<p class="indentmetin">İddia sahiplerine göre, Osmanlı Hareminde bütün çarpık ilişkilerin yanında Padişahların ve Enderûn halkının erkeklerle ve hem de iç oğlan denilen Saray Hizmetlisi olan erkeklerle çarpık ilişkileri vardı.<sup class="calibre5"><a class="footnote-link" href="tarih_split_537.html#footnote-105-42" id="footnote-105-42-backlink" name="footnote-105-42-backlink">[42]</a></sup></p>
				<p class="normal1">Durumun, Akgündüz'ü cidden üzdüğü anlaşılıyor. Üstelik "bâtılı tasvir" etmenin "sâfi zihinler" dediği okuyucularını "iyice tadlîl edeceğinden yani sapıtacağından" endişelidir.<sup class="calibre5"><a class="footnote-link" href="tarih_split_538.html#footnote-105-43" id="footnote-105-43-backlink" name="footnote-105-43-backlink">[43]</a></sup> Ama neyse ki filolojik bilgisini devreye sokarak onlara ve tüm bir ilim camiasına meselenin yalnızca bir sözcüğün, "oğlan" sözcüğünün yanlış anlaşılmasından kaynaklandığını kesinlikle kanıtlıyor:</p>
				<p class="indentmetin">Temel kaynaklardan anladığımıza göre, bu asırlarda 'oğlan' kelimesinin iki temel manası vardır: <span class="idebold">Birinci temel mana,</span> erkek olsun kız olsun evlada ve gençlere oğlan denmektedir. <span class="ideitalik">İkinci mana</span> erkek çocuk ve yavru demektir.</p>
				<p class="indentmetin">Buna delil çok ise de, en güzel delil, Erzurum'lu Mustafa Darir'in XIV. Yüzyılda yani Kâbusnâme'nin (sic) Türkçeye tercüme edildiği asırda kaleme alınan Yüz Hadis Tercümesindeki şu ifadedir: '<span class="ideitalik">Oğlan doğurgan</span> ola, ümmetim çok ola kim, ben ümmetimin çokluğu ile fahrlanurum'. <span class="ideitalik">Her halde meseleyi çarpıtanlar, Peygamberimizin asrında oğlanların doğuracağını da iddia edemezler.</span><sup class="calibre5"><a class="footnote-link" href="tarih_split_539.html#footnote-105-44" id="footnote-105-44-backlink" name="footnote-105-44-backlink">[44]</a></sup></p>
				<p class="normal1">Mesele bu kadar basittir yani. Görüldüğü gibi "oğlan" sözcüğü burada hiç şüpheye yer vermeyecek kadar dişilere ait bir özellikle, "doğurgan" olma hassasıyla birlikte anıldığına göre sözcüğün geçtiği her yerde erkeklerin kastedildiğini düşünmemek gerekir. İşte, ola ki "oğlan" dendiğinde yukarıdaki gibi dişiler anlaşılmalı ve tarihimiz hakkında yerli yersiz kuşkulara kapılarak saf zihinlerimizi bulandırmamalıyız. Peki ama, böyle dahi olsa, yukarıda Akgündüz'ün verdiği tanımlamalardan bile anlaşılan, sözcüğün erkekler için de kullanıldığı verisini ne yapacağız? Dahası, dilin zaman içinde geçirdiği değişiklikler bir yana dursun, biz tarihi kaynaklarda "içoğlan" teriminin kesin olarak erkekler için kullanıldığını biliyor muyuz? Bilmiyor muyuz? Ben şahsen "içoğlanı" denince kadınların anlaşılmasını gerektiren tek bir örnek bile bilmiyorum. O zaman bu beyhude savunmacılık neden?</p>
				<p class="normal1">İşin en acıklı tarafı şu ki, Akgündüz'ün verdiği bu örnekte bile "oğlan" dişiler için kullanılmamış durumdadır. Öyle olması bir yana dursun, cümlenin öznesi bile değildir. Bunu da yine Akgündüz'ün aynı sayfadaki notunda daha eksiksiz verdiği bağlam ve kesmediği orijinal cümlelerden ve karşı sayfada aynen verdiği Eski Türkçe metinden anlayabiliyoruz. Hadise aslında gayet basittir. Evlenmek istediği kadının "oğlan eylemediğini" yani çocuk yapamadığını söyleyen bir kişi Hz. Muhammed'e akıl danışır. O da tam iki kez uygun görmeyip üçüncüde "Evlenün şunun bigi avretler ile kim, erden kaçmaz ola; oğlan toğurkan ola, ümmetim çok ola kim, ben ümmetim çokluğunla fahrlanurun, yarın kıyâmet gününde"dir.<sup class="calibre5"><a class="footnote-link" href="tarih_split_540.html#footnote-105-45" id="footnote-105-45-backlink" name="footnote-105-45-backlink">[45]</a></sup> Yani, peygamber, "Ben yarın kıyamet gününde ümmetimin çokluğuyla övünürüm, onun için erkekten kaçmayan, çocuk doğuran kadınlarla evlenin" demektedir. Bu günkü "doğurgan" (<span class="ideitalik">fertile</span>) kelimesinden yola çıkan Akgündüz, eski bir metni bütünüyle yanlış anlamış durumdadır. "Oğlan"ın herhangi bir doğurma eylemi yapması söz konusu değil, kendisinin bir kadınca doğurulması söz konusudur. Şu kadarı var ki, "oğlan" burada, hakikaten cinsiyet faktörü olmaksızın, genel anlamda çocuk demektir.</p>
				<p class="normal1">Eserin beşinci baskısında, meslektaşı Musa Duman'dan "Eski Anadolu Türkçesiyle yazılmış bu metnin cümle yapısı günümüz Türkçesiyle biraz farklılık arz ettiği için sizi yanıltmış olmalı" şeklinde kibar bir eleştiri alan Akgündüz, aynı örneği kullanmayı sürdürmüş ama "oğlan" kelimesinin çocuk doğurabilecek durumda bir kadını nitelediği yolundaki orijinal görüşünü geri çekmiştir. Musa Duman'a dayanarak bu kez şöyle diyor:</p>
				<p class="indentmetin"><span class="idebold">'oğlan' kelimesinin birinci manası,</span> cins ayırt etmeksizin çocuk, <span class="idebold">ikinci manası ise</span>, <span class="ideitalik">yine erkek olsun kız olsun 'genç' demektir.</span> Bu kelimenin sırf erkek cinsi karşılamaya başlaması, bundan sonraki devirlerde söz konusudur.<sup class="calibre5"><a class="footnote-link" href="tarih_split_541.html#footnote-105-46" id="footnote-105-46-backlink" name="footnote-105-46-backlink">[46]</a></sup></p>
				<p class="normal1">İlginç bir şekilde, "oğlan"ların kadın olduğuna dair getirilen önemli delil, artık kelimenin "çocuk" anlamına geldiğine dair alelade bir örnek haline dönüşmüştür. Yine de Akgündüz, tezlerinden vazgeçmiyor, kelimenin "erkek olsun kız olsun genç" anlamına geldiği fikrini sahipleniyor. Başka hiçbir yerde rastlamadığım bu ikinci mananın bu örnekten nasıl çıkarılabileceğini anlamaktan ise bütünüyle acizim. Akgündüz de sonunda örneğin bir işe yaramadığını kabullenmiş olsa gerek ki, oğlan kelimesinin anlamları üzerine olan bütün görüşlerini muhafaza etmekle beraber eserinin 2007 baskısında kendisinin "en güzel delil" dediği bu örneği tamamen ortadan kaldırmış durumdadır. Delilin ortadan kaldırılıp, o delile dayanan sonuçların muhafaza edildiği tuhaf bir durumla karşı karşıyayız.<sup class="calibre5"><a class="footnote-link" href="tarih_split_542.html#footnote-105-47" id="footnote-105-47-backlink" name="footnote-105-47-backlink">[47]</a></sup> Çünkü Akgündüz'e göre "oğlan" genç kızdan başka bir anlama gelmiyor!</p>
				<p class="normal1">Herkesten çok Akgündüz'ün himmetiyle geniş kitlelerce bilinen bir örnek var: Yavuz'un kızı Fatma Sultan'ın kocası Alanya Sancakbeyi Mustafa Paşa'yı, oğlanlarla beraber olup kendisinden uzak durduğu yolunda babasına şikâyet etmesi. Bakın, Akgündüz bu can sıkıcı durumu nasıl tevil ediyor:</p>
				<p class="indentmetin">Fatma Sultân da, kocası, <span class="ideitalik">genç cariyelerle</span> beraber olup kendisine iltifat etmediğini yazmaktadır. 'Benim Devletlü Sultân Babam, Dirliğim yoktur. Bir kişiye düştüm ki, beni bir kelb (köpek) hesabına saymaz. <span class="ideitalik">Elin oğlanların zulüm ile atasından ve anasından alur</span>, hemen işi gücü oğlanlar derdinedir.' Bu cümlelerle kendisini bir köpek yerine bile koymadığını, anasından babasından zorla <span class="ideitalik">cariye diye aldığı genç kadınlarla</span> beraber olduğunu babası olan Osmanlı Padişahına şikâyet etmektedir. <span class="ideitalik">Genç cariyeler</span> ile beraber olmak demek olan "işi gücü oğlanlar derdine olmak" manası nerede? Erkeklerle beraber olmak manası nerede?<sup class="calibre5"><a class="footnote-link" href="tarih_split_543.html#footnote-105-48" id="footnote-105-48-backlink" name="footnote-105-48-backlink">[48]</a></sup></p>
				<p class="normal1">Aynı pasajı virgülüne dokunmaksızın iki kez kullanan Akgündüz, 2007'de ise "Fatma Sultân'ın kime yazıldığı belli olmayan bir mektubundan aldıkları şu cümleyle iddialarını isbât etmeye kalkışırlar"<sup class="calibre5"><a class="footnote-link" href="tarih_split_544.html#footnote-105-49" id="footnote-105-49-backlink" name="footnote-105-49-backlink">[49]</a></sup> diyerek aynı mektubu veriyor. Evvela, "Benim devletlü babam" diye başlayan bir mektubun kime yazıldığı konusunda neden bir şüphe geliştirdiğini anlamadığımı belirteyim! Bu kez de "oğlan"ın "genç cariye" anlamına geldiği iddiasından vazgeçmiş, kelimenin manasının o asırda "genç kız ve erkek" demek olduğunu söylemekle yetinerek herkes için bir açık kapı bırakmıştır. Kelime "genç erkek" anlamına da geliyorsa, sorun nedir ki? Biz Fatma Sultan'ın "genç cariyeler"i kastettiğini nasıl anladık?</p>
				<p class="normal1">Farkında olduğunuz gibi, Akgündüz'ün metinlerini, hele karşılaştırarak okumak gerçekten zaman alıyor. İlerleyemiyoruz. Üstelik Akgündüz verilerinden oldukça bağımsız olarak görüşlerinde ısrar ediyor. Acaba başka metinlerin yardımına başvursak da bu kilitlenmeyi çözsek olmuyor mu? Diyorum ki, Osmanlı kanunnamelerine bakalım. Çünkü bu, yukarıda Fatma Sultan'ın yakındığı insanların oğlunu veya kızını zorla almak Osmanlı devletinde suçtur. Hem de dönemin dilini yakından görmüş oluruz.</p>
				<p class="normal1">Önce merkezin genel kanunnamesi olan Kanunnâme-i Âl-i Osman'a bakalım. Kanuni döneminden. "El-faslü'l-evvel Fiz-zinâ ve Livata" kısmındayız. Beşinci madde: "Ve <span class="ideitalik">eğer oğlan çeken veya kız çeken</span> kimesnelerin, hiyânet ile evine girenin ve avret-kız çekmeye bile varanun siyâset içün zekerlerin keseler". Yani, birinin evinden oğlan veya kız kaçıran kişi ile bu kişiye yardım eden kişinin cinsel organlarını keseler. Kimse üzülmesin, hâlâ XVI. yüzyıl Osmanlılarıyla büyük oranda aynı dili konuşuyoruz. "Veya" diyor. "Oğlan", "kız" demek olsaydı, bu veyaya ihtiyaç olur muydu? Buna hemen itiraz edecek bir Akgündüz'ü hayal edebiliyorum: "Oğlan genç cariye demektir". E, peki o zaman bir tane de oğlan ve cariyenin aynı anda, aynı yerde geçtiği örnek bulalım size. "El-Fasl-üs Sâlis Fis-siyaset"e gidiyoruz. Madde otuz yedi: "Ve kul ve câriye ayardanı veya oğlan ayardup alub gideni ve dükkân açanı, eve gireni ve birkaç kere hırsuzluk edeni, salb edeler".<sup class="calibre5"><a class="footnote-link" href="tarih_split_545.html#footnote-105-50" id="footnote-105-50-backlink" name="footnote-105-50-backlink">[50]</a></sup> Ha, bakın burada dil biraz değişmiş. Korkmayın, bizimki gibi ticaret yapmak için "dükkân açanı" asarak öldürmüyorlar, dükkânı soymak demek bu.</p>
				<p class="normal1">Örnekleri, herkese baygınlık verecek kadar çoğaltabilirim. Kaynaklarım sağ olsun. Sadece her türlü şüpheyi ortadan kaldıran bir örnek daha verip bırakayım. Bu kez, Kanuni dönemi taşrasından 966/1559 tarihli Bozok Sancağı Kanunnamesi'nden. "Der husûs-i zânî ve gayrihi", yani zina yapanlar kısmından. Madde otuz dört:</p>
				<p class="indentmetin">Kız ve oğlan çeken kimesnenin ve hiyânet ile bir ecnebinin evine giren kimesnenin ve avret ve kız çekmeğe bile varan kimesnenin içmiği kesile. Kız ve avret çeküb güc ile nikah etdürene cebr ile boşadu[p] ve nikâh edenin sakalın kesüb muhkem let edeler.<sup class="calibre5"><a class="footnote-link" href="tarih_split_546.html#footnote-105-51" id="footnote-105-51-backlink" name="footnote-105-51-backlink">[51]</a></sup></p>
				<p class="normal1">Kesilen yine penis, merak etmeyin. Kalanı yukarıdakiyle aynı. Pardon, burada bir de çekip aldıkları kadınlara ve kızlara zorla nikâh kıyanlara ne yapılacağı söyleniyor. Bu tür nikâhlar geçersiz olduğu için kanun gücüyle evlilik iptal ediliyor. Nikâhı kim kıymışsa onu da sakalını kesmek ve falakayla cezalandırıyorlar. "Oğlan çekene" bu tür bir yaptırım uygulanmadığı dikkatinizden kaçmamıştır. Nedeni basit: Çünkü kimse erkekler arasında nikâh kıymıyor ve kıydırmıyordu!</p>
				<p class="normal1">Tabii ki gözünüz sayfanın altına kaydıysa bu kaynakların neler olduğunu da gördünüz. Yabancı değil. Akgündüz tarafından yayımlanan <span class="ideitalik">Osmanlı Kanunnâmeleri</span> külliyatından. Şimdi nasıl oluyor da, Akgündüz bir yayınında "oğlan" ne anlama geliyor, pekâlâ biliyor da başka yayınında bilmezden geliyor? "Bilmiyordur canım, hiç yorumlamadan aynen okuduğunu yazmıştır" diyecek olan lütfen aynı Bozok'un bu kez 932/ 1525-1526 tarihli kanunu'nun yine "oğlan çekmekle" ilgili olan onsekizinci maddesine yazdığı dipnota baksın: "Eşcinseller ve benzeri pisliklerle uğraşan kimselerle ilgili şer'î hükümler tedvîn olunmuştur."<sup class="calibre5"><a class="footnote-link" href="tarih_split_547.html#footnote-105-52" id="footnote-105-52-backlink" name="footnote-105-52-backlink">[52]</a></sup></p>
				<p class="normal1">Akgündüz'ün "içoğlan" tanımının da yanlış değilse bile eksik olduğunu, yeri gelmişken söylemek durumundayım.</p>
				<p class="indentmetin">İçoğlanı, Enderûn denilen İç Saray'da çalışan özenle ve dikkatle seçilmiş saray görevlilerine denmektedir. Osmanlı tarihinde, Topkapı, Galata, İbrahim Paşa ve Edirne Saraylarında yetiştirilen ve zamanla muhtelif devlet hizmetlerine çıkan devşirmeler olarak tarif edilmektedir. Bunlara Saray Acemi Oğlanları veya Celeb de denmektedir.</p>
				<p class="indentmetin">Bir de <span class="ideitalik">Yeniçeri Ocağının acemileri vardır; aslında bunlara da iç oğlanı dense de,</span> bunları Saraydakilerden ayırmak için Şadi adı verilmektedir.<sup class="calibre5"><a class="footnote-link" href="tarih_split_548.html#footnote-105-53" id="footnote-105-53-backlink" name="footnote-105-53-backlink">[53]</a></sup></p>
				<p class="normal1">İçoğlanı teriminin sadece Enderun'la sınırlı kalmadığına, çok daha geniş anlamları olduğuna dair aşağıda birkaç örnek vereceğim. Fakat yeniçeri acemilerine de içoğlanı dendiğini hiç duymadım. Mecburen bunun üzerinde biraz durmak gerekiyor.</p>
				<p class="normal1">Akgündüz, 1995 ve 2000'de yine içoğlanlarını tartışırken şunu da söylemişti: "Ayrıca Yeniçeri Ocağında da bir grup için bu tabir kullanılır. Merak edenler, İsmail Hakkı Uzunçarşılı'nın Kapı Kulu Ocakları Kitabını inceleyebilirler."<sup class="calibre5"><a class="footnote-link" href="tarih_split_549.html#footnote-105-54" id="footnote-105-54-backlink" name="footnote-105-54-backlink">[54]</a></sup> Acemi oğlanlara da içoğlanı dendiğini söyleyen bu ilginç bilgi 2007 baskısında da aynen mevcuttur.<sup class="calibre5"><a class="footnote-link" href="tarih_split_550.html#footnote-105-55" id="footnote-105-55-backlink" name="footnote-105-55-backlink">[55]</a></sup> En azından bana oldukça yabancı bir olgu olduğu için hem içoğlanı hem de yeniçeri olan bu grubu gerçekten merak ettim ve herhangi bir sayfa numarası verilmemesine karşın tavsiyeye uydum, Uzunçarşılı'yı inceledim. Böyle bir şey bulamadım. Akgündüz'ün kaynak gösterdiği Uzunçarşılı'da sadece, sarayın odun taşıma gibi işlerini yapan yeniçeri acemi oğlanlarına "şadi" dendiği bilgisi var.<sup class="calibre5"><a class="footnote-link" href="tarih_split_551.html#footnote-105-56" id="footnote-105-56-backlink" name="footnote-105-56-backlink">[56]</a></sup> Diğer kaynak Midhat Sertoğlu ise, tam aksine, saraylardaki içoğlanlarına "saray acemi oğlanları" veya "celeb" dendiğini ve "Yeniçeri Ocağının acemilerine ise bunlardan ayırmak için şadi adı" verildiğini söylüyor.<sup class="calibre5"><a class="footnote-link" href="tarih_split_552.html#footnote-105-57" id="footnote-105-57-backlink" name="footnote-105-57-backlink">[57]</a></sup> Bunun, sadece sarayda hizmetli olarak çalışan acemi oğlanlar için geçerli olduğu, "saray acemileri" denen içoğlanlardan "yeniçeri acemileri"nin ayrılması için bu ikincilere "şadi" dendiği anlaşılıyor. Kısaca, durum Akgündüz'ün anladığının tam tersidir. Yeniçeri ocağının acemilerine içoğlanı denmediği gibi sarayda çalışan acemi oğlanlarının, içoğlanlardan ayrı bir kategori olduğu vurgulanmıştır.</p>
				<p class="normal1">"İçoğlanı" terimine gelince, Akgündüz tarafından verilen anlamına ek olarak şunu da söylemek lazımdır ki bunlar sadece padişah sarayında değil büyük rütbeli devlet görevlilerinin "kapı"larında da hizmet ederler. Daha doğrusu kendi "kapı"sını, padişahın büyük kapısını örnek olarak düzenleyen devlet görevlilerinin kapılarında da bir "iç" ve "dış" ayrımı vardır ve "içoğlanları" bu iç kısımda hizmet ederler.<sup class="calibre5"><a class="footnote-link" href="tarih_split_553.html#footnote-105-58" id="footnote-105-58-backlink" name="footnote-105-58-backlink">[58]</a></sup> XVI. yüzyılın en üretken müellif ve tarihçilerinden, devlet adamı Gelibolulu Mustafa 'Ali, <span class="ideitalik">Mevâ'idü'n-nefais fî Kava'idi'l-Mecâlis</span> adlı meşhur adap kitabında, 61. kısımda "Der ri'ayet-i edeb (ve) der harem-i ekâbir beyânındadır" diyerek şunları söylüyor:</p>
				<p class="indentmetin">Erbâb-ı devletün harem-serâsına vüsûl ve içoğlanları sâkin olduğı sâha'-i se'adet pîrâyesine dühûl bilâ izn ma'kul (ve) câyiz değildür. Ya'nî ki her ne denlü mahrem geçinüb kendüsini evden 'addeden gevden kısmından bile sâdır ve bâriz değildür.<sup class="calibre5"><a class="footnote-link" href="tarih_split_554.html#footnote-105-59" id="footnote-105-59-backlink" name="footnote-105-59-backlink">[59]</a></sup></p>
				<p class="normal1">Burada söylediği, büyüklerin haremlerinde, içoğlanlarının bulunduğu yere, kendini evden gören mahremlerin bile izinsiz girmesinin uygun olmayacağı. Kapıcıların olmadığı zaman "destur" diye izin isteyerek, hiç olmazsa öksürerek haber verip girmemenin uygunsuz olacağını söylüyor. Niye uygunsuz olacağını da bir hikâye anlatarak örnekliyor. Dönemin kadılarından biri ansızın kadıaskerlerden birinin evine dalar. Akgündüz gibi tevil edemediğim için kadının, evsahibini bir "ğılmân-ı ebrû siyâh-i sâderûyândan" yani "siyah kaşlı tüysüz oğlanlardan" biriyle ne halde bulduğunu ben burada hiç anlatmayayım.</p>
				<p class="normal1">Tabii ki dikkatinizi çekmiştir, benim buradaki vurgum, içoğlanlarının sadece padişah sarayında olmadığı üzerineydi ama ortaya bir de "harem" sözü döküldü. Hem Sayın Akgündüz hop oturup hop kalkmasın ve beni de "iftiracılar" zümresine katmasın diye, hem de kitabının tüm konusuyla ilgisi olduğu için biraz daha devam edeyim. Ne diyelim, laf lafı açıyor. Mustafa 'Ali, "Der beyân-ı ahvâl-i harem-i selâtîn ve <span class="ideitalik">gılmân-ı derûn-ı harem</span> beyânındadur", "yani sultanların hareminin durumu ve haremin içindeki oğlanlar" başlığı altında şöyle demiş:</p>
				<p class="indentmetin">Selâtin-i mülk-i dergâh-ı 'âlî-cah ve havâkîn-i me'âlî-bâr-gâh-ı encüm-sipâh zümresine vâcibdür ki olur olmaz fürû-mâye gılmanı, ya'nî ki evzâ'-ı elâ-berde kendüsi hovarda hızmetkârânı <span class="ideitalik">harem-i muhteremleri hızmetine</span> almayalar; mecma'-ı gılmân olan Serây-ı cennet-nişâna dîv ü 'ıfrît cinsini karışdırmayalar. Evvelâ yirinden yurdundan soralar; küffâr arasında dahî asîl ü nesîl mi idi, haber alalar ve 'ılm-i kıyâfeden habîr olan âlimlerden birine şekl ü sîmâsını göstereler. Kıyâfetinde hayr u salâh var ise içerü salalar. Nedir ki 'bu fülân vezîrün yerdeşi imiş ve bu dahî fülan ağanun kardaşı imiş' diyü <span class="ideitalik">bir alay tasma kıran yosmaları</span> hıdemât-ı 'âlîyelerine kabûl itmiyeler, tâ ki giderek mürûr-u zamânla Has Oda'ya dühûl iderek, Ağalık rütbesine yetişeler. Ba'dehü mansıbla taşra çıka ve taht-ı yedinde müslimânlara cevr ü cefâyla musallat olmaya...<sup class="calibre5"><a class="footnote-link" href="tarih_split_555.html#footnote-105-60" id="footnote-105-60-backlink" name="footnote-105-60-backlink">[60]</a></sup></p>
				<p class="normal1">Kısaca söylediği şu, sultanlar haremlerinde, saraylarında hizmet edecek olan devşirmeleri seçerek alsınlar, kötü cinsliler alınmasın, kimse kayırmacılıkla buraya gelmesin yoksa dışarı çıktıklarında halka zulüm yaparlar. Gayet açıkça görülebileceği gibi, burada "harem" sözcüğü de, içoğlanlarını kapsayacak şekilde daha geniş olarak kullanılmış. Tabii ki, yaptığımız sonuçta bir metin anlama pratiği. Ben öyle anlıyorum. Denebilir ki, "oğlanların kendileri haremde değil, hareme hizmet ediyorlar". Hele, Akgündüz ekolünden geliyorsanız, diyebilirsiniz ki: "Buyurun bunlara 'yosma' diyor, herhalde erkeklere de böyle diyecek hali yok! Bunlar genç cariyelerdir."</p>
				<p class="normal1">Şimdi dil kullanımı hem zamanla değişiyor, hem de her zaman yazarların özel kullanımları olabiliyor. Doğrusu, "yosma" kelimesi bana da pek erkekler için kullanılırmış gibi gelmiyor. Fakat bu, buradaki bağlam dışında bakınca böyle. Alıntıyı da bu yüzden uzun tuttum. Çünkü, 'Ali, bu "yosma" dediklerinin zamanla Enderun'daki son durak olan Has Oda'ya kadar yükselebilecekleri ve oradan "mansıbla" yani bir görevle çıkacaklarını anlatıyor. Has Oda'da cariyeler mi varmış faslını bırakın, Osmanlı'da hangi kadın "mansıb"la bir yere tayin edilebilir, hangi kadına "ağa" rütbesi verilebilir?</p>
				<p class="normal1">Sorduğum ilk soruya cevap vermediğimin farkındayım. Bence, "haremin içindeki oğlanlar", "<span class="ideitalik">gılmân-ı derûn-ı harem</span>" ifadesi hiçbir kuşkuya yer bırakmıyor. Bilakis, "harem" terimine bildiğimiz kadınlar hareminden daha geniş anlamlar yüklendiğini gösteriyor. Üstelik daha önce gerek Osmanlıca tıpkıbasımla yayınlandığı, gerekse yetersiz sadeleştirmelerle kamuya sunulduğu için geniş kesimlerin mahrum kaldığı bu önemli ve güç metni yetkin bir şekilde yayımlayan Prof. Şeker de öyle anlamış. Metni özetlediği yerde aynen şöyle diyor:</p>
				<p class="indentmetin">Osmanlı toplumunun en çok merak konusu olan hususlarından biri de, pâdişahların haremidir... İşte Osmanlı devlet teşkilâtının çeşitli kademelerinde görev yapmış, bu arada hareme de girmiş çıkmış olan Mustafa 'Ali, bize harem hakkında müşâhede ve görüşlerini, tahlilini yaptığımız eserinde, az sayılamayacak derecede açıklamaktadır.</p>
				<p class="indentmetin">Özellikle <span class="ideitalik">harem halkının çoğunluğunu teşkil eden harem oğlanları veya içoğlanlarının</span> saraya alınışından oradan çıkarılmalarına kadar, eğitimle hizmetleri ve türlü da[v]ranışları hakkında bilgi vermektedir.</p>
				<p class="indentmetin"><span class="ideitalik">Haremden yetişenlerin</span> yerine göre, ordu saflarında görev almaları söz konusu olduğu gibi, yerine göre de Beylerbeyilik gibi idarî görevlere tayinlerinin yapıldığını belirten 'Ali, aynı zamanda, harem ağalarından, bunların fonksiyonlarından bahsetmektedir.<sup class="calibre5"><a class="footnote-link" href="tarih_split_556.html#footnote-105-61" id="footnote-105-61-backlink" name="footnote-105-61-backlink">[61]</a></sup></p>
				<p class="normal1">Bu ifadelerden "harem" teriminin bir dönem, cinsiyet ayrımı yapmaksızın sarayın bütün iç kısmı için kullanılabildiğini rahatlıkla söylemek mümkündür. "Tamam, anladık, ne var bunda?" diyecekler için de yine Mustafa 'Ali'ye, bu kez <span class="ideitalik">Künhü'l-Ahbar</span>'ına başvurabiliriz. Çünkü, 'Ali orada "kadınlar haremi" ve "oğlanlar haremi" gibisinden bir ayrım yapmakta, hatta kızlarağasının, saraydaki durumunun ve prestijinin padişahın bu haremlerden hangisini tercih edeceğine bağlı olduğunu söylemektedir:</p>
				<p class="indentmetin">Ve bi'l-cümle, zât-ı şehryârinün <span class="ideitalik">meyli harem-i nisvâna</span> olup, kızlar ağası olan hıdmetgüzâr-ı dil-ârâ, matbû-ı tab'-ı gevher-bar oldığı takdirce kemâl-i tekarrübi ve sa'irine tegallübi mukarrerdür.</p>
				<p class="indentmetin">Fe ammâ, <span class="ideitalik">meyl-i tab'-ı latif-i şehr-yâri harem-i sıbyâna oldukda</span>, kızlar ağası cânibine rağbet ü istid'a itdüği hususlarda ruhsat bir yüzden olur.<sup class="calibre5"><a class="footnote-link" href="tarih_split_557.html#footnote-105-62" id="footnote-105-62-backlink" name="footnote-105-62-backlink">[62]</a></sup></p>
				<p class="normal1">Herhangi bir değer yargısında bulunmaksızın, modern toplumlarda homoseksüelliğe yüklenen anlamların hemen her modern öncesi toplumda olduğu gibi Osmanlılarda da söz konusu olmadığını, bu "meyletmelerin" nasıl bir kolaylıkla birbirlerine alternatif olarak sunulabildiğine dikkat çekelim. Belki de durum, Dror Ze'evi'nin tartıştığı gibi bir yaş meselesidir. Erişkin bir erkeğin kadınlara veya oğlanlara ilgi duymasını benzer şekilde normal gören bir toplum, ancak iki erişkin erkek arasındaki ilişkiye biraz tuhaf gözlerle bakmaktadır.<sup class="calibre5"><a class="footnote-link" href="tarih_split_558.html#footnote-105-63" id="footnote-105-63-backlink" name="footnote-105-63-backlink">[63]</a></sup> "Sıbyân" kelimesi üzerinde kılı kırk yarmak isteyebileceklere de Sarayın akağalarından Mustafa Ağa'nın gençliğinde birtakım "sıbyân-perest erâzil ve evbaş" ile olan maceralarını aynı yerde, yine 'Ali'nin kaleminden okumalarını salık veriyorum.</p>
				<p class="normal1"><span class="idebold">Harem'deki kadın neferler, süpürürler, silerler</span></p>
				<p class="normal1">Harem demişken devam edelim. Bir hukuk tarihçisi ve İslam hukuku uzmanı olarak Akgündüz'ün genelde cariyelerin ve özelde saray haremindeki cariyelerin hukuki statüleri üzerinde çok ilginç bir tezi var. Bu görüşe göre iki cins cariye vardır. Birincisi "hizmetçi statüsündeki cariyeler", ikincisi de "eş statüsündeki cariyeler", yani sahiplerinin üzerlerinde istifraş hakkı olan cariyelerdir. Akgündüz, bu ayrımı yapma gereğini şu soruyu sorduktan sonra duymuştur:</p>
				<p class="indentmetin">Acaba, Osmanlı Hareminde cariyelerle Padişahlar sınırsız bir karı-koca münasebetine sahip midirler? Cariyeler, bugünkü metresler gibi, her gücü yeten Padişah veya şehzade ile yatıp kalkmaktadırlar mı? Cariyeler, cinsî zevkleri tatmin için kullanılan zevk âleti midirler?<sup class="calibre5"><a class="footnote-link" href="tarih_split_559.html#footnote-105-64" id="footnote-105-64-backlink" name="footnote-105-64-backlink">[64]</a></sup></p>
				<p class="normal1">Akgündüz'ün bu soruya cevabını da alıntılayalım:</p>
				<p class="indentmetin">...İslâm hukukundaki cariyelerin çoğunluğu, asrımızdaki işçi kadınlar veya evlere gelen hizmetçi kadınlar gibidirler. Değişen sadece isimleridir. Yani her cariye dedikçe illa da Padişah ile karı koca münasebeti olan kadın manası akla gelmemelidir. Padişah'ın haremindeki hizmetleri, aldığı belli bir ücret mukabilinde cariye olarak bulunan cariyelerin sayıları, karı-koca hayatı yaşanılan cariyelere nisbetle en az on katıdır.<sup class="calibre5"><a class="footnote-link" href="tarih_split_560.html#footnote-105-65" id="footnote-105-65-backlink" name="footnote-105-65-backlink">[65]</a></sup></p>
				<p class="normal1">Herhangi bir hukuk sisteminde (toplumda değil) azınlık veya çoğunluğun nicelik olarak nasıl ölçülebildiği sorusu bir yana, serbest emek ile kölelerin benzer bulunmasını hiçbir açıdan sağlıklı bulmadığımı söylememe gerek bile yok, ama burada Akgündüz'ün vurgulamak istediğinin cariyeler ve sahipleri arasındaki ilişkide cinsellik boyutunun gerekli bir öğe olmadığı hususu olduğu anlaşılıyor. Ayrıca, zamanında, Akgündüz'ün sorduğu soruyla meşgul olan Çağatay Uluçay da haremdeki cariyelerin çoğunun hizmetçi olduğunu söylemişti.<sup class="calibre5"><a class="footnote-link" href="tarih_split_561.html#footnote-105-66" id="footnote-105-66-backlink" name="footnote-105-66-backlink">[66]</a></sup> Bu gözleme ben de katılıyorum ama bu ücret mukabilinde haremde hizmetli olarak çalışan cariyelerin diğerlerinden nasıl farklı bir hukuki statü sahibi olacaklarını da merak etmiyor değilim.</p>
				<p class="normal1">Akgündüz, "hizmetçi statüsündeki" cariyeleri anlatırken bunu şöyle bir çerçeveye oturtuyor:</p>
				<p class="indentmetin">Bunlardan kasıt, efendilerinin kendileri üzerinde istifraş hakkı bulunmayan yani cinsi münasebet hakkı olmayan, sadece istihdam hakkı bulunan cariyelerdir. Bu tür cariyelerle efendisi dâhil kimsenin cinsi münâsebet kurma hakkı yoktur. <span class="ideitalik">Bu cariyeler, İslâm hukukunun hükümlerine göre, efendilerinin iznini alarak hür veya köle başka erkeklerle evlenmişlerdir.</span><sup class="calibre5"><a class="footnote-link" href="tarih_split_562.html#footnote-105-67" id="footnote-105-67-backlink" name="footnote-105-67-backlink">[67]</a></sup></p>
				<p class="normal1">İşte, Osmanlı sarayındaki cariyelerin çoğu böylesi hizmet cariyeleridir! Akgündüz, okurlarının buna inanmasını ve huzur bulmalarını bekliyor. Tabii ki sahibin, başkasıyla evlendirdiği cariyelerini istifraş etme hakkı olamaz çünkü hasep-nesep karışır. Doğru. Peki, bu kurgulanan tarihin gerçek tarihi uygulamayla ilgisi var mıdır? Nasıl yani? Başkalarıyla evli oldukları için padişahın kendilerini istifraş etme hakkına sahip olmadığı birtakım cariyeler sabah gelip, haremi silip süpürüp akşam kendi evlerine, kocalarının yanına mı dönüyorlar? Mademki haremde ve işçi statüsündedirler ve üzerlerinde padişahın istifraş hakkı yoktur, ortada başka bir ihtimal görünmüyor. Akgündüz, yukarıda değindiğim bu iki ayrı statülü cariye ayrımını yapıyor ve haremdeki hizmetçi statüsündeki cariyelerin, hazinedar usta gözetiminde görev yaptıklarını söylüyor.</p>
				<p class="normal1">Bunun Osmanlı tarihi alanında devrim yaratacak bir buluş filan olduğunu düşünmeye başladıysanız, hiç düşünmeyin. Çünkü <span class="ideitalik">hukuki</span> açıdan Osmanlı sarayında böyle iki ayrı statüde cariye yok! Biraz aklı zorluyor ama bunu da Akgündüz'den öğrenmek mümkün:</p>
				<p class="indentmetin">Burada şunu kaydetmek gerekir ki, harem'in gizli sırlarının dışarıya çıkmaması için, Harem'den çıkıncaya kadar işçi statüsündeki cariyelerin evlenmesine <span class="ideitalik">pek müsaade edilmez.</span> Bu sebeble bunların arasından birisini Padişah ve şehzadelerden birisi sever ve beğenirse, <span class="ideitalik">hizmetçi grubundan diğer gruba geçerler.</span><sup class="calibre5"><a class="footnote-link" href="tarih_split_563.html#footnote-105-68" id="footnote-105-68-backlink" name="footnote-105-68-backlink">[68]</a></sup></p>
				<p class="normal1">Bana çok sorunlu geliyor, size gelmiyor mu? Padişahın bu işçi statüsündeki cariyeleri istifraş edememesi için başkalarıyla evli olmaları koşulunu koyduk, sonra da evlenmelerine "pek izin" vermedik! O zaman, nasıl olacak da padişahın bunlar üzerinde istifraş hakkı olmayacak? Tabii ki, öyle bir şey olmadığı için, eğer beğenirse padişah bunları [da] istifraş edebilecek, bunlar da o zaman "hizmetçi statüsünü" bırakarak diğerine, "eş statüsüne" geçecekler! Bir grubu oluşturan ve teorik olarak mümkün olan tek sebebin aslında var olmadığını itiraf ederek, hâlâ daha böyle bir hukuki statü olduğunu iddia edebilmek gerçekten akıllara sezadır.</p>
				<p class="normal1">Peki, Akgündüz'ün bulduğu siyaseten doğru söyleyişle diğer grup, "eş statüsündeki cariyeler" ne âlemdedir? Herkesi inandırmak istediği gibi bunların istifraşı ile hür kadınlarla yapılan evlilikler arasındaki farklar önemsiz bazı noktalara mı dayanıyor? Ne diyordu?</p>
				<p class="indentmetin">... hür ve evli bir kadın ile istifraş hakkına dayanılarak karı-koca hayatı yaşanılan cariye arasındaki <span class="ideitalik">tek fark</span>, cariyenin efendisinin mirasından istifâde edememesidir.</p>
				<p class="indentmetin">Mirâs münâsebetinin dışında bazı farklar da vardır. Meselâ istifrâş hakkı ile bir cariye ile karı-koca hayatı yaşama poligami=birden fazla kadınla evlilik sınırına tâbi olmama, şiddet ve boşamada bekleme sürelerinin yarıya indirilmesi... cariyenin örtünme konusunda hür kadınlar gibi olmaması gibi farklar, <span class="ideitalik">aile içerisindeki statüyü fazla etkilemeyen hallerdir.</span><sup class="calibre5"><a class="footnote-link" href="tarih_split_564.html#footnote-105-69" id="footnote-105-69-backlink" name="footnote-105-69-backlink">[69]</a></sup></p>
				<p class="normal1">"Tek fark" dedikten sonra epeycesini daha saymasındaki garabeti bir yana bıraksak bile eksik bir betimlemedir bu. Mesela, efendi, bu durumda padişah, istifraş ettiği cariyesini başka birine veremez mi? Eğer verebilirse bu nasıl "eş statüsü"? Hani "Bunlar bir nevi nikâhlı eş durumundadırlar" idi?<sup class="calibre5"><a class="footnote-link" href="tarih_split_565.html#footnote-105-70" id="footnote-105-70-backlink" name="footnote-105-70-backlink">[70]</a></sup> Ama merak etmeyin bunun cevabını da yine Akgündüz'den alıyoruz:</p>
				<p class="indentmetin">Padişahların veya şehzadelerin <span class="ideitalik">münâsebette bulunup da beğenmedikleri veya çocukları olmayanlar</span> ise, çırağ edilirler ve hâricden münasip bir kimse ile evlendirilirlerdi; çeyizleri ve evi Padişahlar tarafından temin edilirdi.<sup class="calibre5"><a class="footnote-link" href="tarih_split_566.html#footnote-105-71" id="footnote-105-71-backlink" name="footnote-105-71-backlink">[71]</a></sup></p>
				<p class="normal1">Hele şükür, sonunda başkasıyla evlendirilen cariyeleri nihayet görebildik. Fakat heyhat, onlar da "işçi statüsündeki" değil "eş statüsündeki" cariyeler arasından çıktı! Nasıl ki, padişah beğendiklerini "işçi statüsünden" diğer statüye geçirebiliyorsa, bu "eş statüsündekiler" de artık başkalarıyla evlendirilmelerinden dolayı üzerlerinde padişahın istifraş hakkı kalmadığı için şimdi gelip haremin işlerini yapabilirler! Öyle ya, "çocuklarının olmamasından" ve "münasebetten" bahsedildiğine göre, söz konusu olanlar "eş statüsüdeki cariyelerdir".</p>
				<p class="normal1">Peki, daha fazlasına gerek yok. Çok kısaca söyleyebilirim ki Akgündüz'ün icat ettiği bu hukuki statülerin harem için veya genelde aslı faslı yoktur. Padişah hareminde "işçi statülü cariye" yoktur. Hepsi cariyedir. Hepsi köle hukukuna tabidir. Yaptıkları işler farklı olabilir ve farklıdır da ama bu hukuki bir ayrım değildir, pratikteki bir ayrımdır. Padişahın haremindeki cariyeler kimseyle evli olmadığı için padişahın bunlar üzerindeki teorik istifraş hakkı kaldırılmış filan değildir. Bu teorik hak uygulamaya döküldüğünde de "eş statüsünde cariyelik" diye bir şey ortaya çıkmaz çünkü cariyelerle birlikte yaşamak, hür kadınlarla yapılan evliliğe benzemez. Bir cariye, ancak efendisinden çocuk doğurursa ve bu çocuk efendi tarafından kabul edilirse ümm-i veled (çocuk anası) statüsüne kavuşur, bu onun hukuki durumunda değişiklikler yapar. Efendisinin ölümünde eğer hâlâ azat edilmemişse otomatik olarak azat olur, çünkü kendi çocuğunun babasından miras kalan malları arasında düşünülemez. Söylemeye gerek bile yok ki bu yol, pratikte efendisine nasıl hizmet ediyor olursa olsun ondan çocuk sahibi olan tüm cariyeler için geçerlidir. Hal böyleyken, Akgündüz'ün kendisinin dahi ister istemez aksinin geçerli olduğunu ikrar ettiği bir hususu, padişahın, cariyelerinin büyük kısmı üzerinde istifraş hakkı olmadığını çünkü bunların yüzde 90'ının "işçi statüsünde" olduğunu ispata çalışması ve bu noktayı vurgulamak için olsa gerek "Topkapı Sarayı Hareminde Çalışan Kadın Neferler" türü duyulmamış işitilmemiş ifadeler kullanması şayan-ı hayrettir. Herhangi bir maaş listesinde "Neferat-ı Harem-i hümâyûn" denince "kadın neferler" diye anlamak gerçekten de ciddi bir maharet ister. Bunun haremdeki kişiler anlamına geldiği açık değil mi?<sup class="calibre5"><a class="footnote-link" href="tarih_split_567.html#footnote-105-72" id="footnote-105-72-backlink" name="footnote-105-72-backlink">[72]</a></sup></p>
				<p class="normal1"><span class="idebold">Kalkın yoldaşlar, bir sanayi devrimi var yapılacak</span></p>
				<p class="normal1">Buraya kadar Akgündüz'ün iki büyük konuda, kitabının muhtelif baskılarında izlediği tutumu gördük. "İçoğlanı" meselesinde ana argümanını mümkün olduğunca korumaya çalışmakla birlikte, meslektaşlarından gelen uyarıların ışığında ciddi bir değişikliğe gitmiş, "en güzel delil"ini feda etmek durumunda kalmıştı. Harem cariyelerinin iki ayrı hukuki statüde olduğu konusundaki icadını ise her üç baskıda da kelimesi kelimesine muhafaza etmiştir. Peki, benim kitabın ilk baskısında gördüğüm irili ufaklı o kadar cevahire ne oldu?</p>
				<p class="normal1">Şimdi de onların hiç olmazsa bazılarının peşine düşelim bakalım.</p>
				<p class="normal1">Mesela üstat diyordu ki "Osmanlı Devletinin son on yılına kadar, bütün müslüman Türk Devletlerinde, İslâmın içki için tesbit ettiği ceza aynen tatbik edilmiştir." Bu söylediğinin kanıtı da Avrupalı bir hukukçudan geliyordu: "Osmanlı Devletinde konuyla ilgili şer'î hükümler, Avrupalı bir hukukçunun diliyle '1810 tarihine gelinceye kadar, mer'î olmuşdur." Aman efendim, 1910 yerine 1810 denmiş, ne ziyanı var? İki şey, birincisi bu Avrupalı hukukçunun bunları Osmanlılara söylediği anlaşılıyor. Çünkü verilen dipnota göre bu bilgi Yıldız Esas Evrakı'ndan geliyor. Eh, ikincisi de aynı yanlış diğer metinlerde de sadıkane tekrar edilmiş.<sup class="calibre5"><a class="footnote-link" href="tarih_split_568.html#footnote-105-73" id="footnote-105-73-backlink" name="footnote-105-73-backlink">[73]</a></sup></p>
				<p class="normal1">Birinci baskıda, adını yaklaşık olarak doğru verdiği <span class="ideitalik">Abdülhamid-i Sânî ve Devr-i Saltanatı</span> adlı kitabın ikinci ve üçüncü olmak üzere iki ayrı cildine tırnak içine aldığı iki ayrı alıntıyla gönderme yapıyordu. Alıntıları asıllarıyla karşılaştırdığımda hep yapageldiği gibi ifadeleri değiştirdiğini, sadeleştirdiğini, bazı yerlerini üç noktayla göstermeksizin atladığını gördüm. Kitabın yazarı ona göre "Osman Nuri adlı bir İttihâd Terakki sempatizanı subaydır". Üçüncü ciltten yaptığı alıntıyı sunarken "Bu zâlim kalem, Abdülhamid'e böylesine iftiralar ederken..." diyordu. Zaten, bu ikinci alıntının referansında da yazar Osman Nuri olarak görünüyordu. İyi. İyi de, Osman Nuri öldüğü için kitabın üçüncü cildini başkası tamamlamıştır. Üçüncü ciltte imzasını A. R olarak atan bu yazar da zalim bir kalem olabilir, ama her zalim kalem aynı olmak durumunda mıdır? Değildir, sevabına söyleyelim bu A. R. o ünlü "tarihi sevdiren adam" Ahmed Refik'tir. Hüdai tarihçi nereden bilsin! Kitabın sonraki baskılarında da hiç bilmedi zaten.<sup class="calibre5"><a class="footnote-link" href="tarih_split_569.html#footnote-105-74" id="footnote-105-74-backlink" name="footnote-105-74-backlink">[74]</a></sup></p>
				<p class="normal1">Birinci baskıda, karşılaştırmalı kölelik sistemleri konusundaki en son bilgisini kendisine borçlu olduğu Mısır hıdiviyeti hariciye kâtiplerinden Ahmed Şefik Bey'in <span class="ideitalik">El-rık fî'l-İslâm</span> adlı kitabının girişinden büyük bir alıntı yapmıştı mahir Osmanlıca filoloğumuz: "1888 senesinde tesâdüfen Paris'de <span class="ideitalik">Sen So Polis</span> Kilisesinde bulunarak Kardinal <span class="ideitalik">La Vije</span>'nin nutkunu dinledim." Ona göre ilk cümlesinde böyle diyordu Ahmed Şefik. Bu tip konularda biraz iç huzuruyla davranıp işi uzmanına bırakmak her açıdan daha faydalı olabilir tabii, ama öyle yapmadım kitaba gittim: "1888 senesinde bi't-tesâdüf Paris'de 'Sen <span class="ideitalik">Sulpis</span>' kilisesinde bulunarak Kardinal <span class="ideitalik">Lavijeri</span>'nin nutkunu dinledim."<sup class="calibre5"><a class="footnote-link" href="tarih_split_570.html#footnote-105-75" id="footnote-105-75-backlink" name="footnote-105-75-backlink">[75]</a></sup> Gayet güzel okunuyor. Saint Sulpice ve Cardinale Lavigerie! Bu arada kardinal de herhangi bir kardinal değil, söylemiş olalım en önde giden ilgacılardan.<sup class="calibre5"><a class="footnote-link" href="tarih_split_571.html#footnote-105-76" id="footnote-105-76-backlink" name="footnote-105-76-backlink">[76]</a></sup> Afrika köle ticaretinin sürmesinin suçunu Müslümanlara yıkınca Ahmed Şefik Bey fena bozulup, "İslam'da Kölelik" anlamına gelen eserini Fransızca olarak bir cevap olmak üzere kaleme almıştı. Şerif Mardin'in dedesi <span class="ideitalik">İkdam</span>'cı Ahmed Cevdet Bey de anında Türkçeye çevirterek halkımız bilgilensin diye basmıştı. Hey gidi günler... A, muhtelif edisyonlara karşılaştırmalı bakmanın yararı! Beşinci baskıda, kardinalimiz yine "<span class="ideitalik">La Vije</span>" ama kilisenin adını "<span class="ideitalik">Saintts ul Pice</span>" olarak yeniden yorumlamış, handiyse okumuş muhterem üstad.<sup class="calibre5"><a class="footnote-link" href="tarih_split_572.html#footnote-105-77" id="footnote-105-77-backlink" name="footnote-105-77-backlink">[77]</a></sup> Ama içine yine de sinmemiş olacak ki son baskıda bütünüyle kurtulmuş bu can sıkıcı kardinal ve kiliseden. Halbuki daha deneyler yapabilir ve mesela "sen sol pis!" diye okur, "ben sağ temiz"e nazire yapabilirdi!</p>
				<p class="normal1">Yine Ahmed Şefik'ten geniş nakiller yaparken "Eski Yunan Medeniyetinde Kölelik" bahsine gelir karşılaştırmalı tarih uzmanı müverrihimiz. Malum, Eski Yunan'da kölelik üzerine öyle bir ilmi kıtlık vardır ki, XIX. yüzyılın sonunda Fransızca yazılmış bir risalenin Arapça çevirisinden Türkçeye yapılan çevirisini kullanmak zorunda kalmışızdır. Eh, hal böyle olunca da "tarihçi Plutarkhos'un Latin harflerine 'Plonark' olarak gelip kavuşmasına şükretmek gerek" diyerek Ahmed Şefik'e gittim ki orada Plutark! Bu da beşinci baskıda aynen mahfuz olan ve fakat son baskıdan sürgün edilen konulardan.<sup class="calibre5"><a class="footnote-link" href="tarih_split_573.html#footnote-105-78" id="footnote-105-78-backlink" name="footnote-105-78-backlink">[78]</a></sup></p>
				<p class="normal1">Bu nefes kesen çağlar boyu kültürler arası kölelik dersinden sadece değişik toplumlardaki kölelik tarihini öğrenmiyoruz ki, başka değerli bilgiler de öyle tesadüfi olarak sunuveriyorlar kendilerini nazarlarımıza. Nedir yani, mesela Sanayi Devrimi tam ne zaman, nerede olmuş bilmek istemez miydiniz? Buyurun o zaman Akgündüz'e:</p>
				<p class="indentmetin">1789 Fransız ihtilâlinden sonra, İhtilâl Meclisi <span class="ideitalik">1791</span> tarihli kanunla köleliği ilgâ etmişse de, 1802 tarihinde Napolyon tekrar bu müesseseyi meşru hale getirmiştir. Fransa'da köleliğin iptalinin ciddi olarak gündeme gelebilmesi için, <span class="ideitalik">1848 tarihli Sanayi devrimini</span> beklemek icabetmektedir. Gerçekten 1848 Şubatında Fransa'da meydana gelen büyük karışıklıklar üzerine, kölelik iptal edilmiştir. Ancak insanlara çifte standartlı muameleleri bugün dahi devam etmektedir.<sup class="calibre5"><a class="footnote-link" href="tarih_split_574.html#footnote-105-79" id="footnote-105-79-backlink" name="footnote-105-79-backlink">[79]</a></sup></p>
				<p class="normal1">Herhangi bir referansı olmayan, dolayısıyla Akgündüz'ün ne tip bir kaynağa dayanarak yazdığı bilinemeyen bu paragraf aynen 2000'de de yinelenmiş, ama 2007 baskısına girememiş, dolayısıyla şu yukarıdaki incilerden okurlarını mahrum bırakmıştır. Oysa ne güzel olurdu, Akgündüz'den alıntı yapan web siteleri, forumlar, bloglar sayesinde cümle âlem Sanayi Devrimi'nin nerede, ne zaman olduğunu öğrenir, çoluk çocuk ödev yaparken bir dertten daha kurtulurdu! Nasıl olmuş, 1848 devrimleri, "Haydi Jean, biraz daha demir cevheri getir!" "Demir iki güne geliyor, şimdilik elimde dokuz milyon ton kömür var Paul..." filan diyen ateşli ve gözü dönmüş devrimciler tarafından mı kotarılmış? Nice gayretle göbeklerini çatlatıp endüstriyel üretimi patlattıktan sonra, bu muhayyel devrimciler, Sanayi Devrimi'nin zaten 70 şu kadar sene önce, pek çok yerde, eşzamanlı olarak başladığını anlamış ve bunalıma mı girmişler? Pes.</p>
				<p class="normal1">Bunu söyledikten sonra gerisi boş ama usulen söyleyelim; Konvansiyon Meclisi 1794'te, Fransa'da değil, çünkü orada köleliğin yasal statüsü hep tartışma konusuydu, ama Fransız kolonilerinde köleliği ilga etti. Hadise, Karayipler'deki Fransız kolonisi St. Dominik'te, köleliği kabul etmeyerek patlak veren ayaklanmayla ilgiliydi. Jakoben Fransa'nın bu politikası Toussaint L'Ouverture önderliğindeki ayaklanmacıları Fransa'nın müttefiki yaptı. Siyahlar, İngiltere'ye karşı Fransa'nın yanında savaştılar. Yavaş yavaş ortaya Haiti olarak bilinen ülke çıkıyordu. Amma velakin, Napolyon, hakikaten de 1802'de kolonilerde köleliği yeniden yasal kıldı. "Konuşacağız" gerekçesiyle ve her türlü diplomatik garanti verilmesine karşı L'Ouverture'ü tutuklattı. Alpler'de açlık ve soğuk karışımı bir işkenceyle öldürttü. Kölelik de ancak 1848'de hemen bütün Avrupa'yı saran ve Fransa'da ise Bourbon monarşisini bitirerek II. Cumhuriyet dönemini açan devrimle ikinci ve sonuncu kez olmak üzere tüm Fransız kolonilerinde ilga edildi... Merak eden gençler, bu dediklerimle yetinmeyin, gidin şurada verdiğim L'Ouverture ismini bir google'layın bakalım neler çıkıyor...</p>
				<p class="normal1"><span class="idebold">Gemi değil bu bir azman</span></p>
				<p class="normal1">Dâhi ve ferasetli müverrih Fransa'yı anlatır da İngiltere'yi sağ bırakır mı? Yok tabii, birkaç kurşunla onu da halletmiş. Ortaçağ'da Anglosaxon hukukunda iki tür köle olduğunu, menkul ve gayrimenkul, yani topraktan ayrılabilen ve topraktan ayrılamayan köleler olduğunu Ahmed Şefik'e dayanarak söylemekle başlamış... Ama pardon kendisinin söylediklerini daha fazla özetleyebilecek kapasitede olmadığım için alıntıyı biraz uzun tutacağım kusura bakmayın:</p>
				<p class="indentmetin">Hukuki durumları kısaca özetlenen kölelik, <span class="ideitalik">XIX. Asra kadar İngiliz Hukuku tarafından teşvik ediliyordu.</span> Kraliçe Elizabeth (1558-1603) bizzat köle ticareti yapıyordu. <span class="ideitalik">Bir seferinde 47.146 köleyi Afrika'dan bir gemi ile getirtmişti. İngiltere'deki Karalar Kanunu</span> da Fransa'dakinden farksızdı. Bu kanunda da, efendisine karşı gelen kölenin cezasının idam olduğu hükme bağlanıyor ve kaçgun köleler öldürülerek cezalandırılıyordu.</p>
				<p class="indentmetin">İngiltere'de görünürde köle ticareti 1807'de kaldırıldı. <span class="ideitalik">Ancak Afrika'nın eli olmadan ekonomimiz gelişmez diyenlerin sözü ağır bastı. Brezilya'ya</span> bu tarihten sonra da 1848'de 60.000 köle ve 1849 tarihinde de 54.000 köle getirilmişti. Hâlbuki İngiltere'de köleliğin ilgası, 1833 tarihinden itibaren başlamıştır ve hatta bu tarihlerde <span class="ideitalik">Osmanlı Devletine köleliğin ilgası</span> için baskılara başlamıştır. Gerçek manada Batıda köleliğin kaldırılması için ise, 1948 tarihli İnsan Hakları Beyânnamesini beklemek icabetmektedir. <span class="ideitalik">Bugün eski Karalar Kanununu "aratacak derecede siyahlar ve Asyalılara karşı bir kısım kötü hükümlerin bulunduğu da İngiliz hukukunu bilen insanlarca inkâr edilemez.</span><sup class="calibre5"><a class="footnote-link" href="tarih_split_575.html#footnote-105-80" id="footnote-105-80-backlink" name="footnote-105-80-backlink">[80]</a></sup></p>
				<p class="normal1">Nasıl başlayacağımı bile bilemiyorum. Şöyle desem, bu iki paragrafta doğru olarak sadece üç veri var: I. Elizabeth'in saltanat yılları ile Britanya İmparatorluğu'nda köle ticaretinin ve köleliğin kaldırılma tarihleri!</p>
				<p class="normal1">Tüm bu yalan yanlış veri yığınına ise tek bir referans verilmiş: Falih Rıfkı Atay'ın yazılarından oluşan <span class="ideitalik">Gezerek Gördüklerim</span> adlı kitabı. O zavallı mı sorumlu bu kadar sorumsuzca çizilen bir karikatürden? Peki, bir şekilde başlamak gerek. Hatta numaralandırayım ki herkese kolaylık olsun:</p>
				<p class="normal1">1. Yargıç Lord Mansfield'in 1772'deki meşhur Somersett kararından sonra İngiltere'de köleliğin yasal bir durum olmadığı içtihadı ortaya çıkmış ve buna kısa bir süre sonra İskoçya da katılmışken, yani kölelik hukuki olarak tanınmamışken, kaçan kölelerin sahiplerine iade edilmesi söz konusu değilken, Britanya toprağına ayak basan kölenin hür olduğu düşüncesi yerleşirken mi İngiliz hukuku köleliği teşvik ediyormuş?</p>
				<p class="normal1">2. Yelken çağında, yelken çağını bırakın günümüzde, o ne gemiymiş hakikaten ki bir seferinde 47 146 köleyi taşıyabiliyormuş? Bu kadar köleyi Afrika'dan, herhalde İngiltere'ye, Elizabeth getirmişmiş. Aferin, peki bunca adamın aylar boyunca tüketeceği suyu, yiyeceği ne ile getirmişler? Ne kadar devasa da olsa aynı gemi olmaz değil mi? Koca bir donanmayı da peşine mi takmışlar? Yemek saatleri nasıl organize ediliyormuş denizin ortasında? Yoksa köle denince kafeste saka kuşu kadar bir şey mi geliyor gözlerinizin önüne?</p>
				<p class="normal1">3. İngiltere'de de Karalar Kanunu mu varmış? Hiç bilmiyordum. Ama üşenmedim aradım. Yok tabii. Ya ne var? Fransız Kralı XIV. Louis'nin 1685'te yayınladığı meşhur <span class="ideitalik">Code Noir</span> var. Hatta tek tek maddelerine bile ulaşılıyor internette. Başka? Köleliğin kaldırılmasından önce tek tek bazı Amerikan koloni ve sonra eyaletlerinde yasalaşan "Köle Kanunları" (<span class="ideitalik">Slave Codes</span>) ve köleliğin ilgasından ve içsavaştan sonra Güney eyaletlerinin inatla yasalaştırdığı Siyah Kanunları (<span class="ideitalik">Black Codes</span>) var. Hani, zencilerin sivil haklarını ve özgürlüklerini kısıtlayan ve Sivil Haklar (<span class="ideitalik">Civil Rights</span>) hareketi sonucu tarihin çöplüğüne atılan...</p>
				<p class="normal1">4. Doğru, Britanya İmparatorluğu'nun her tarafında köle ticareti 1807'de kaldırıldı. Görünürde filan değil hukuki bir kategori olarak kaldırıldı. Kaçak olarak yapılmasını engellemek için de ellerinden gelen her şeyi yaptılar. Bir noktada, köle ticareti yapmanın korsanlık olduğu ve yapanların ölüm cezası alacağı hususu bile kabul edildi. Ayrıca Kraliyet Donanması, Atlantik'te köle ticareti yapan başka devletlere ait gemileri de durdurup aramaya başlayınca, 1 ocak 1808'de ABD de bir şeyler yapmak gereğini duydu ve Afrika'dan ülkeye köle ithalini yasakladı. Bunun, Britanya yasağından farkı şuydu ki, ülke içinde köle alınıp satılabiliyordu.</p>
				<p class="normal1">5. Brezilya'da ise kölelik 1888 yılına kadar yasaldı. Brezilya'ya yapılan köle ticaretinin İngiliz ekonomisiyle ne alakası var? Bunun da ötesinde, Britanya yasağının görünürde olduğunu başka bir ülkeye, Brezilya'ya yapılan ticaretten nasıl anlıyoruz?</p>
				<p class="normal1">6. İngiltere'nin Osmanlı'ya köleliği ilga ettirmek gibi bir politikası olmadığını, 1833 değil ama 1839'daki ilk İngiliz girişiminin sadece köle ticaretinin bastırılmasıyla ilgili olduğunu naçizane bu satırların yazarı tesbit etmiş bulunmaktadır. Merak eden kitabımın 1996 veya 2004 yılı baskılarına bakabilir.</p>
				<p class="normal1">7. Kölelik demek ki Batı'da ancak 1948 yılında "gerçek manada" kalkmış. Yine pes.</p>
				<p class="normal1">8. Ben hukukçu değilim. İngiliz hukuku uzmanı filan da değilim. İyi kötü "common law" üzerine birkaç kitap okumuşluğum var, ama neymiş bugünkü İngiliz kanunlarında, üstelik Britanya'da hiçbir zaman cari olmayan "eski Karalar Kanununu aratacak derecede siyahlar ve Asyalılara karşı" olan kötü hükümler? Mademki dev bir iddiada bulundunuz, günümüz Avrupası'nda ırk bazında yasal ayrımcılıklar yapıldığını söylediniz. Lütfedip bir-iki örnek verebilir misiniz ki bu suçlama gökkubbe altında boş boş ötmesin? Hukuk tarihçisi olan ben değil de siz olduğunuza göre bir iki örnek vermek işten bile sayılmaz, değil mi?</p>
				<p class="normal1">Tamam, şimdi de görünürdeki tek kaynak olan Atay'ın kitabına gidiyorum. Akgündüz'ün Brezilya'ya hangi yıl kaç köle gittiğine dair bilgileri seçerek ve keyfi olarak buradan almasından başka söylediklerine delil olacak hiçbir şey yok bu kitapta. Seçerek diyorum, çünkü Atay, bu ticareti önlemek için İngilizlerin "şiddetli bir kontrol çemberi" kurduklarından, yılda on sekiz milyon frank harcadıklarından bahsediyor ve şöyle diyor:</p>
				<p class="indentmetin">Bu, Brezilya'nın bağımsızlık ve gururuna ağır bir darbe idi. Nihayet Brezilya zenci tüccarlığına bizzat mani olmak için kat'i tedbirler almak zorunda kaldı: Nitekim 1851 de Brezilya'ya giden zencilerin âdedi üç bin iki yüze, 1850 de yedi yüze düştü.<sup class="calibre5"><a class="footnote-link" href="tarih_split_576.html#footnote-105-81" id="footnote-105-81-backlink" name="footnote-105-81-backlink">[81]</a></sup></p>
				<p class="normal1">Buradan İngiliz ekonomisi öyle gerektirdiği için Afrikalı köle ticaretine devam edildiği anlamı nasıl çıkıyor? Hani, nerede? Ha, bu satırları ne zaman mı yazmış Atay? 1927'de. O yüzden zenci ticareti yerine "zenci tüccarlığı" gibi tuhaf kaçan bir lisan kullanmasını hoş görmek gerek.</p>
				<p class="normal1">Bu muhteşem pasajın arkasından bu kez "Amerika'da Kölelik" başlığı altında bir yer geliyor. Bunun artık üzerinde pek durmayacağım. Akgündüz'ün sayılarla ciddi bir sorunu var. Atlantik köle ticaretindeki kayıplara bir örnek olsun diye "Bir seferinde 300 000 esirden ancak 180 000 tanesi sağ kalabilmişti" buyurmuş. Eh, olur Elizabeth'in yelkenlisi gibi altı tane kalyon taşır bunları bir seferinde. 1995 baskısındaki "Lunisiana" adlı eyalet, 2000 yılında da aynen korunmuş. Ana "sorumlu" yine Falih Rıfkı görünüyor. Hatta onun, bir köle satış ilanını anlatırken, kendi gününü, yani 1927'yi kastederek söylediği "Daha 1868'de Rio de Janeiro'da bugün de çıkan Commercio Gazetesinin 5 eylül 1868 tarihli sayısında şöyle bir ilan görünür..."<sup class="calibre5"><a class="footnote-link" href="tarih_split_577.html#footnote-105-82" id="footnote-105-82-backlink" name="footnote-105-82-backlink">[82]</a></sup> ifadesi de Akgündüz'de "Rio de Janeiro'da bugün de yayınına devam eden Commercio Gazetesi" şekline bürünmüş. Bakın, bu gazete çıkmıyor artık demiyorum. Ola ki çıksın, sadece Akgündüz'ün bu bilgisi yetersiz referansla Atay'dan geliyor. Onu söylüyorum. Peki, şuna ne diyeceksiniz? Bağlam Kuzey-Güney arasındaki iç savaş:</p>
				<p class="indentmetin">Kuzey Eyâletleri, 1787 ila 1804 tarihleri arasında köleliği kaldırmak için bir sürü tedbirler aldılar. Ancak İncil'e, iktisadi şartlara ve <span class="ideitalik">yeni türeyen Marksizme</span> dayanan Güney Eyâletleri, hâlâ köleliği savunuyorlardı.<sup class="calibre5"><a class="footnote-link" href="tarih_split_578.html#footnote-105-83" id="footnote-105-83-backlink" name="footnote-105-83-backlink">[83]</a></sup></p>
				<p class="normal1">Bunun da referansı var. <span class="ideitalik">Britannica</span>'nın XX. cildi, s. 638 imiş. Hangi baskısı olduğu bilgisi olmadığı için bir şey diyemiyorum. Sadece tuhaf geliyor. Başka bildiklerimle doğrulanmıyor... Kitabın ilk yüz sayfası böylece hemen bütünüyle eskimiş kaynaklardan alınan bilgilerle ve onları zenginleştiren nice bilgisizliklerle doldurulmuş. Belki de 2007 baskısına bunların alınmaması hakikaten hayırlı olmuştur.</p>
				<p class="normal1"><span class="idebold">Uzman-ı ulemâ-yı zaman</span></p>
				<p class="normal1">Peki, Akgündüz'ün uzmanlık alanı olan İslam hukukuna göz attığımızda nelerle karşılaşıyoruz? Terminoloji konusunda da büyük bir mütehassıs olan âlim, "Kul demek olan Abd kelimesi Kur'an-ı Kerim'de Allah'ın kulu manasında bütün insanlar ve havyanlar (sic) için kullanıldığı gibi, köle manasında da kullanılmıştır"<sup class="calibre5"><a class="footnote-link" href="tarih_split_579.html#footnote-105-84" id="footnote-105-84-backlink" name="footnote-105-84-backlink">[84]</a></sup> diyor. Akgündüz'ün her üç metninde de tekrar edilen "havyanlar" kelimesinin "hayvanlar" yerine sehven kullanıldığını düşünüyorum. Özel bir manası varsa, onu da ben bilmiyorum. En son metninde "abd" kelimesini değiştirerek tırnak içinde verdiğine göre bu kısmı okumuş ve düzeltmiş ama bu kelime bu halde kalmış. Sorun bu değil. Ben, hayvanlara "kul" dendiğini de bilmiyorum. Akgündüz'ün referansı ise söylediği gibi Kuran'ın Nisâ, İsrâ ve Bakara sureleri. Bu referansları kontrol ediyorum. Böyle bir kullanımın olmadığını bilgilerinize sunarım.</p>
				<p class="normal1">Akgündüz, İslam'da kölelik nedenlerinin savaş ve doğum olarak ikiye indirildiğini söyledikten sonra şöyle diyor:</p>
				<p class="indentmetin">İkincisi ise doğumdan köleliktir. Bu sebeb, <span class="ideitalik">ancak</span> erkek bir köle ile kadın bir kölenin evlenmeleri halinde mümkündür. <span class="ideitalik">Kadın kölelerin hür olan efendilerinden veya evlendikleri hür kocalarından sahip oldukları çocuklar da hürdürler.</span> Böyle olunca doğumla kölelik nerdeyse ortadan kalkmaktadır.<sup class="calibre5"><a class="footnote-link" href="tarih_split_580.html#footnote-105-85" id="footnote-105-85-backlink" name="footnote-105-85-backlink">[85]</a></sup></p>
				<p class="normal1">Burada da bir eksiklik söz konusu. İslam hukukuna göre anne ve babası, her ikisi birden köle olan kişiler bu statüyü aynen devralır. Bu doğru ama doğumdan köleliğin tek kaynağı bu değildir. Kadın köleler, eğer sahiplerinden farklı hür bir erkekten çocuk sahibi olurlarsa bu çocuk, babanın hür olmasına karşın köle doğar ve mülkiyeti annenin sahibine ait olur. Dolayısıyla, Akgündüz "Evlendikleri hür kocalarından sahip oldukları çocuklar da hürdürler" demekle feci halde yanılıyor. Önemli olan erkeğin hür olup olmaması değil, kadının hür olup olmamasıdır ve eğer kadın köleyse kime ait olduğudur. Şöyle örnekleyeyim, hür bir erkek başkasına ait bir kadın köleyle evlenirse, doğan çocuğu, o kadın kölenin sahibine ait bir köle olur. Tam tersini düşünelim, diyelim ki hür bir kadın başkasına ait bir köleyle evlendi. Doğan çocuk hür olur. Akgündüz'ün bu yanlışını kitabının son baskısında tekrarlamaması olumlu bir gelişmedir.</p>
				<p class="normal1">"Kadın kölelerin hür olan efendilerinden" ifadesini zaten hiç anlamadım. Kadın kölelerin hür olmayan efendileri de mi var? Köle olan kocaları, kadın kölelerin efendileri yani sahipleri mi sayılıyor? Kısaca efendilerinden desek kâfi olurdu. İşte, bir köle sahibi, kendi cariyesinden çocuk sahibi olursa, normalde İslam hukukunda çocuk annesinin statüsüne tabi olduğu için bu durumda da köle olması gerekirdi. Ancak, bir sahip kendi çocuğunu köle olarak bulunduramayacağı için bu çocuk hür olur. Bu tabii ki çocuğun kendisinden olduğunu kabul etmesiyle mümkün olur.</p>
				<p class="normal1">İslam hukuku uzmanımız "Esirlik Statüsüne Geçiş" başlığı altında kölelik açısından "cihad"ı tartışıyor. "Cihaddan sonra elde edilen erkek esirlere 'esir' denmektedir." Muhakkak ki öyledir. Elde edilen koyunlara da koyun denmektedir! Neyse ki, bu totolojik ifade 2000 baskısında değişerek "erkek düşmanlara" şekline girmiş ama asıl sıkıntılı kısımlar kalmış. Çünkü üstat onlardan çok emin. Şöyle diyordu:</p>
				<p class="indentmetin">Ayrıca savaş meydanında olmasa bile harb ehli olanlar, <span class="ideitalik">müste'men olup da Dâr-ı İslâm'a girenler veya ehl-i harb olup da Müslümanlara sığınanlar da esir kavramı içinde mütealaa edilmektedir.</span><sup class="calibre5"><a class="footnote-link" href="tarih_split_581.html#footnote-105-86" id="footnote-105-86-backlink" name="footnote-105-86-backlink">[86]</a></sup></p>
				<p class="normal1">İslam devletine karşı savaş halinde bulunan, herhangi bir antlaşma veya sulh halinde olmayan dünyadan, yani darü'l-harbden gelen bir kişiye harbi dendiğini belirterek konuya girelim. İslam savaş hukukuna göre bu insanlar esir edilebilir ve köleleştirilebilir. Doğrudur, köleleştirme sadece fiziki olarak savaş meydanında bulunanlara münhasır değildir. İslam devletinin harp halinde bulunduğu bir yerden gelerek sığınma talebinde bulunan kişinin durumu da biraz karışıktır. Sonuç olarak, böyle bir talepte bulunmuştur ama kabul edilip edilmemesi söz konusudur. Ama eğer, yetkili bir kişi, yani İslam toplumunun lideri veya yöneticisi konumunda olan ulü'l-emr tarafından bu sığınma hakkı tanınmışsa, bu kişi tabii ki esir olarak düşünülmez. Nitekim tarihi uygulamaya baktığımızda Osmanlıların kendilerine sığınan harbi kategorisindeki kişi veya topluluklara esir muamelesi yapmadıkları pek çok örnekle sabittir. Aklıma hemen, "Eski Müminler" denen, Osmanlı'nın Potkalı Kazak dediği, Ruslar geliyor. Bu insanlara esir muamelesi yapılması bir yana, Osmanlı, Rusya'yla savaş halindeyken Rusya'ya karşı Osmanlı ordusunda savaşmışlardır.<sup class="calibre5"><a class="footnote-link" href="tarih_split_582.html#footnote-105-87" id="footnote-105-87-backlink" name="footnote-105-87-backlink">[87]</a></sup> Osmanlı'ya sığınan ve Habsburglara karşı savaşan Orta Macar veya "Kurs" Kralı Tököli İmre de başka bir örnek.</p>
				<p class="normal1">Bundan çok daha vahimi ise Akgündüz'ün müste'menlerin esir statüsünde düşünüldüğünü söylemesi. Dünyayı Darü'l-islam ve Darü'l-harb olarak algılayan İslam hukukçuları, iki dünya arasında sürekli savaş hali olamayacağını bilecek kadar siyasete vâkıf kişilerdi. Bu iki dünya arasında bir sulh hali, bir anlaşma ve barış durumu, yani "ahd ü aman" olabilirdi. Şu kadar ki, İslam hukukçuları, her hukuk sisteminin bazen ihtiyaç duyduğu "yasal kurgu"lardan (<span class="ideitalik">legal fiction</span>) birine başvurmuş ve İslam devletine tabi olarak "haraçgüzar" olmasa, vergi vermeyi kabul etmese bile, harbi bir devletle barış halinin mümkün olabileceğini düşünmüşler. Bu yasal kurgu da, barış talebinin harbilerden gelmesi hali olmuş. Yani, bunlara "aman" verilebilir, ama "istiman" etmeleri, başka bir deyişle aman dilemeleri koşuluyla. İstiman eden insanlara da müstemen denirdi. İşte bu kurgu sayesinde, yabancı devlet tebaaları, zimmi veya harbi olarak görülmek durumunda olmaksızın İslam ülkelerine gelir, barış içinde işlerini görür ve geri dönerlerdi. Başka bir deyişle, Osmanlı ülkesinde yaşayan Avrupalılara güya istiman etmişler gibi davranılır, bu statüye sahip olan kişiler de Osmanlı İmparatorluğu'nda rahatça kalabilirlerdi. O kadar ki müstemen sözü giderek Osmanlı tebaası olmayan fakat imparatorlukta yaşayan gayrımüslim yabancı ülke tebaasının tanımlayıcı sıfatı haline gelmişti, kısaca içeride yaşayan ecnebi, hatta devletiyle barış halinde bulunulan ecnebi demek olmuştu. Aynen Antik Yunan'daki <span class="ideitalik">metik</span> kategorisi gibi. Teoride, ziyaret, ticaret gibi kısa bir süre kalmaları beklenirken pratikte nesiller boyu kalanları olmuş, hiç Osmanlı uyruğuna geçmeden imparatorlukta yaşayabilmişlerdi.</p>
				<p class="normal1">Laf uzadı, ama Akgündüz'ün hatası vahim. Devletin, aynen kendi uyruğu olan gayrımüslim zimmiler gibi korumak durumunda olduğu, ibadet haklarına saygı gösterdiği, kişisel özgürlüklerini garanti altına aldığı ve tabii ki köleleştirmediği müstemenlerin esir statüsünde düşünüldüğünü söylüyor! Hukuku bir yana bırakalım, şöyle düşünelim, kendisine ve tabii ki bağlı bulunduğu devletine müstemen statüsü tanınmış bir kişi, neden esir olacağı bir topluma kendi isteği ile gelsin? Akgündüz, acaba arşivlerdeki engin araştırmaları sırasında hiç mi "müstemen tüccarı", "müstemen gemileri" gibi terimlerle karşılaşmamış? Eğer karşılaşmışsa bunların "esir olan tüccarlar" veya "esir gemileri" demek olduğunu mu sanıyor? Yoksa yere göğe konduramayarak bir tür kutsallık atfettiği Osmanlı padişahlarının "aman" verip, sözünü tutmayan kişiler olduğunu mu düşünüyor? Her halükârda, Osmanlı tarihindeki uygulamaları uzaktan yakından açıklamayan bu dehşetli yanılgının kitabın son baskısından çıkması pek isabetli olmuştur.</p>
				<p class="normal1">Öyle anlaşılıyor ki, İslam hukuk tarihi uzmanının Osmanlı'da kimlerin zimmi statüsünde olup olmadığı konusunda da kafası epeyce karışıktır. Osmanlı arşivinde benim de kullanmış olduğum bir belgeye atfen şunları yazıyor:</p>
				<p class="indentmetin">Önemle ifade edelim ki, zimmîlerin köle haline getirilmesi câiz değildir. Hatta 1847'de Kürt Beylerinden Bedirhan'ın idare ettiği bir ayaklanma sırasında, Nastûri, Yakubî ve Yezidî kadın ve çocuklar esir alınarak köle haline getirilmişler ve sonra da Musul Bölgesinde köle diye satılmışlardır. İngilizlerin de araya girmesi üzerine, <span class="ideitalik">Fetvâhâne, bunların zimmî olması hasebiyle köle haline getirilemeyeceğini ifade eden kararlar almıştır.</span></p>
				<p class="indentmetin">...</p>
				<p class="indentmetin">Zimmet akdinin kimlerle yapılabileceği de, fıkıh kitaplarında tartışılmıştır. <span class="ideitalik">Uygulamada zimmet akdinin karşı tarafını teşkil eden insanların kapsamı çok geniş tutulmuş ve mesela biraz önce aktardığımız gibi, Nastûrîler, Ya'kubîler ve Yezidîler dahi zimmî kabul edilmişlerdir.</span><sup class="calibre5"><a class="footnote-link" href="tarih_split_583.html#footnote-105-88" id="footnote-105-88-backlink" name="footnote-105-88-backlink">[88]</a></sup></p>
				<p class="normal1">Kolay olandan başlayayım. Nasturiler ve Yakubilerin Osmanlılarca zimmi olarak görülmesi niye uygulamada zimmet akdini genişletsin ki? Hıristiyan birer mezhebin üyeleri olan, ehl-i kitap bulunan ve tek tanrı inancına sahip olan bu insanların asıl zimmi olarak kabul edilmemesi şaşırtıcı olmaz mıydı? Akgündüz'ün inançları hakkında yeterince bilgili olmadığı bu grupları zimmi olmaya müstehak görmediği anlaşılıyor.</p>
				<p class="normal1">Yezidi inancına sahip kişilere ise zimmi statüsünün, Akgündüz'ün söylediğinin aksine hiçbir zaman hukuki olarak tanınmadığı düşüncesindeyim. Merkez, Yezidiler ve komşuları arasında sürekli bir çatışma hali olmasına ve bu yerel çatışmalarda ele geçen Yezidi kadın ve çocuklarının köle olarak satılmasına göz yummuş gibi görünüyor. O kadar ki, Yezidilerin köle olarak alınıp satılabilmesinin yarattığı meşruiyet kalkanını kullanan Kürt aşiret liderleri, Ermeniler gibi cizye ödeyen reayayı yasal olmayan bir şekilde kaçırıp sattıkları zaman, bu insanların Yezidi olduğunu söylüyorlardı.<sup class="calibre5"><a class="footnote-link" href="tarih_split_584.html#footnote-105-89" id="footnote-105-89-backlink" name="footnote-105-89-backlink">[89]</a></sup> Akgündüz'ün yukarıda bahsettiği Bedirhan olayında da Yezidilerin Nasturiler ve Yakubilerle aynı kategoride görülmediği belgenin dikkatli bir okunuşunda ortaya çıkıyor. Osmanlı hükümeti, İngilizlerin müdahalesi üzerine kaçırılan bu insanların serbest bırakılmasını emrettiğinde Diyarbakır valisi emri yerine getirdiğini, Nasturlerin ve Yakubilerin serbest bırakıldığını, geriye sadece bazı Yezidi kölelerin kaldığını bildirmişti. Şeyhülislamlık, ancak bunun üzerine cezalandırılmış bir asi olan Bedirhan'ın esir ettiği kimselerin köle olarak tutulamayacağı yolunda bir fetva vermişti. Yine de, bu fetvada Yezidilerin zimmi olmaları nedeniyle esir edilemeyecekleri gibi bir argüman kullanılmasından kaçınılmıştı.<sup class="calibre5"><a class="footnote-link" href="tarih_split_585.html#footnote-105-90" id="footnote-105-90-backlink" name="footnote-105-90-backlink">[90]</a></sup></p>
				<p class="normal1">Bütün kölelik sistemlerinde ortak özelliklerden biri, sahiplerin, erkek ve kadın kölelerini onların isteklerine bakmaksızın evlendirmeleridir. Doğacak çocuklar da tabii ki köle olur. Böyle bir ilkenin, bir sahibin kendi kölelerini üretmesi açısından ne kadar gerekli olduğu açıktır. Bunu burada çok vurgulayacak değilim, sadece Amerikan köleliğinin, köle ithalatının yasaklandığı 1808 yılından sonra da ayakta durması, hatta köle nüfusunun giderek artmasının bu köle üretme uygulamasına dayandığını not olarak söyleyeyim. İşte, İslam hukukunda da aynı ilke geçerlidir. Sahip, kölelerini onların rızasını almadan birbirleriyle evlendirebilir. İşte, Akgündüz'ün bundan da haberinin olmadığı anlaşılıyor.</p>
				<p class="normal1">"Hizmetçi statüsündeki cariyelerin" kimlerle evlenebileceklerini tartışırken, Ömer Lütfi Barkan'ın daha önce yayımladığı, kendisinin de bir kez daha yayımladığı İstanbul hasları kanununa atıfta bulunuyor. Bu kanun, Fatih'in İstanbul etrafındaki köylere yerleştirdiği ortakçı kullarla ilgili pek çok düzenlemeyi, bu arada nasıl evleneceklerini de hükme bağlamıştır. Kanunun maddelerini kendine göre anlayan hukuk allamesi şöyle diyor:</p>
				<p class="indentmetin">Bu maddelere göre, hanımı vefat eden kullar veya <span class="ideitalik">hizmete yeni girmiş mücerred</span> yani bekâr kullar, cariyelerle evlenirler. Eğer cariyeler, onlarla evlenmeyi reddeder ve hâricden hür erkeklerle evlenmeyi isterlerse, kullar da zaruret gereği gayr-ı Müslim hür kadınlar ile evlenebilirler. <span class="ideitalik">Ayrıca Müslüman kullarla cariyelerin biribiriyle evlenmeleri için şer'an cebredilmemesi tavsiye edilmesi istenmektedir.</span> Kulların hür kadınlarla evlenmesi durumunda, çocuklarının hür olması durumu Kanunnâme'de özellikle belirtilmektedir.<sup class="calibre5"><a class="footnote-link" href="tarih_split_586.html#footnote-105-91" id="footnote-105-91-backlink" name="footnote-105-91-backlink">[91]</a></sup></p>
				<p class="normal1">İtalikle verdiğim kısımdaki ifade düşüklüğünü düzelten Akgündüz, kitabının sonraki baskılarında bunu şu hale koymuştur: <span class="ideitalik">"Ayrıca Müslüman kullarla cariyelerin birbiriyle evlenmeleri için cebredilmemesi şer'an tavsiye edilmektedir."</span><sup class="calibre5"><a class="footnote-link" href="tarih_split_587.html#footnote-105-92" id="footnote-105-92-backlink" name="footnote-105-92-backlink">[92]</a></sup> Kalanı aynıdır. Demek ki şeriat, kulların ve cariyelerin, yani aynı sahibe ait kadın ve erkek kölelerin birbirleriyle zorla evlendirilmelerini uygun görmüyor!</p>
				<p class="normal1">Yazılı kağıt üzerinde görülen bir şey acaba ne kadar yanlış anlaşılır? Akgündüz'le işimiz hep böyle oluyor. Yazdıklarını, hele burada yaptığım gibi işin içine zaman faktörünü de katarak değişik baskılardan karşılaştırarak okumak uzun ince bir yolda gündüz gece gitmek gibi. Keşke uzun ince ama hiç olmazsa "sırat-ı müstakim" gibi düz olsaydı bu yol. Önünüze dağlar gibi engeller yığıyor bu yol; iki adımda bir, bir sapağa sapmaya mecbur kılıyor. Ancak orayı da dolaştıktan sonra anayola çıkabiliyorsunuz! Ya da başka bir benzetme yapalım, geniş bir kavis çizdiriyor, başladığınız yere getiriyor, ancak ondan sonra ileri gidiyorsunuz, yeni bir daire oluşturmak üzere! Kaynaklarına gidiyorsunuz, konu edindiğinizden başka şeyler de gözünüze takılıyor. Mesela, yukarıda sözünü ettiği kulların Müslüman olduklarına dair en ufak bir ima bile yok söz konusu kanun metninde. "Hizmete yeni girmiş mücerred kullar" da yok. Hem Barkan'da, hem kendi yayınında, hem de Osmanlıca aslında "hizmete yaramış mücerred kullar" var.</p>
				<p class="normal1">Neyse, burada çok özel bir nokta üzerinde duruyoruz: Şeriate göre bir sahip, erkek ve kadın kölelerini zorla evlendirilebilir mi, evlendirilemez mi? Muhteremin cevabını yukarıda gördük. Peki ama, kendi aktardığı kadarıyla bile bunun bağlama gayet ters kaçtığını görmüyor mu? Ne oluyordu orada? Padişahın çiftliklerinde çalışan hassa kulların karıları öldüğünde veya işe yarar bekâr kullar evlenmek dilediklerinde hassa cariyeler razı olmayıp çoğu çiftlik dışına gitmeye hevesli olurmuş. Çiftlikte evlenecek cariye bulamayan hassa kul da dışarıdan hür zimmi kadınlarla evlenmek durumunda kalırmış. Hür kadınların çocukları da hür olacağı için hassa kulumuzun çocukları artık köle olmaz, hür olurmuş. Bir taraftan cariyeler çiftlik dışına gider, diğer taraftan çiftlikteki erkek kölelerin çocukları hürriyetine kavuşur, olacak şey midir bu? Değildir. O yüzden sultan emrediyor ki bundan sonra çiftlik cariyeleri dışarıya kocaya verilmesin. Ancak ihtiyaçtan fazla olursa verilsin. O durumda da onlarla evlenecek olan kimseler, ağırlığını versin, gelsin çiftlikte ortakçı olsun. Hemen not edeyim: Böylece, o evliliklerden doğacak çocuklar da annenin statüsünü izleyerek köle olur ve çiftliklerde çalışmaya devam etmiş olurlardı.</p>
				<p class="normal1">Şimdi izninizle metnin orijinalinden bir alıntı yapma zamanı geldi:</p>
				<p class="indentmetin">Ve <span class="ideitalik">kullarla cevâri arasında minba'd cebr-i şer'î câri olub</span> tezvice kabil olan câriyeleri ki evlenmek mühimmi olan kullara ihtiyârlarıyla varmaya veya fevt olan erinden baştınasına hizmet ider oğulları kalmaya veya eytâm-ı sigarı olub tavattun itdügi yurdından gayrı yere nakletdirilmekle eytâm ve kendüye zarar müteveccih olmalu olmaya filcümle <span class="ideitalik">bunların emsâli bir 'özr-i kavî ile ki ma'zur olmaya cebrile tâlib olan kula virile.</span> Elbette behemehâl evlenmek taleb iden kullara kendülerinin hallerine münâsib duldan ve bâkireden câriye buluvirilüb virile ki 'avreti olmamak zaruretinden hurre tezevvücüne irtikâb idüb evlâdı ahrâra mübeddel olmak zararı ve evlü olmamakla hidmetlerinde taksirleri görünmeye.<sup class="calibre5"><a class="footnote-link" href="tarih_split_588.html#footnote-105-93" id="footnote-105-93-backlink" name="footnote-105-93-backlink">[93]</a></sup></p>
				<p class="normal1">Burada söylenen Akgündüz'ün bize sunduğu resmin tam tersi. "Bundan sonra kullar ve cariyeler arasında şeriatın zoru işlesin, evlenebilecek durumdaki cariyeler eğer sağlam bir gerekçeye dayanmaksızın, çiftlik köleleriyle evlenmiyorlarsa, bu önlensin. Eğer istekleriyle olmuyorsa, çiftlik cariyeleri talip olan kula zorla verilsin" diyor metin. Bu özürlerin de neler olduğu sayılmış. "Kocası ölmüş bir çiftlik cariyesinin, ailenin toprağını işleyecek yetişkin oğulları varsa veya küçük yetimleri onun evlenmesinden dolayı yer değiştirmek durumunda kalarak zarara uğrayacaksa bu cariye kimseyle evlenmeye mecbur edilmesin" deniyor. Sonuçta amaç çiftliklerdeki üretimin devamını sağlamak ve ortakçı kulların, şu veya bu nedenle köle statüsünden çıkmasını önlemek. Hassa kölelere, cariye bulunarak dışarıdan evlenmelerinin önü kestirilmeye çalışılıyor. Sahi, bu metnin neresinden kulların zaruret gereği gayrımüslim hür kadınlarla evlenmelerinin istenir veya izin verilir bir şey olduğu anlamı çıkıyor? Bilakis, karısı olmadığı gerekçesiyle dışarıdan hür bir kadınla evlenmeyi bir yolsuzluk, kötü bir şey, "irtikâb" olarak adlandırıyor metin.</p>
				<p class="normal1"><span class="idebold">Sevaptır, düzelteyim üslubunuzu</span></p>
				<p class="normal1">Yukarıda satır aralarında bahsetmiştim, belki şimdi sırasıdır, söyleyeyim; Akgündüz'ün herhangi bir metinden düzgün alıntı yapması kedinin sirke içmesi kadar güç görünüyor. Üstat, tırnak işaretleri içine aldığı bir metin parçasına müdahale etmede, asıl kelimeleri değiştirmede, yerlerine kendisininkileri koymada, okuruna haber vermeden sadeleştirmeler yapmada veya tam tersi orijinal metnin kelimelerini eskitmede kendisini kuşlar kadar hür sayıyor. Bir-iki örnekle bu durumu da belgelemek isterim.</p>
				<p class="normal1">Çevirisini zamanında benim yaptığım Ehud Toledano'nun ilk kitabı, R. Brunschvig'in <span class="ideitalik">Encylopedia of Islam</span>'a yazdığı "Abd" maddesinden yapılan bir alıntıyla başlar. Akgündüz de bunu kullanıyor:</p>
				<p class="indentmetin">Batılı yazarlar, "İslâm, ebeveyni olan iki <span class="ideitalik">tek tanrılı</span> din, <span class="ideitalik">yani</span> Musevilik ve Hıristiyanlık gibi köleliğin ilgasını bir doktrin olarak hiçbir zaman öğretmedi, onları (çok değişik bir <span class="ideitalik">tarzda da</span> olsa) izleyerek <span class="ideitalik">köleliği</span> ılımlı bir duruma getirmeye, <span class="ideitalik">hukukî</span> ve ahlâkî yönlerini hafifletmeye çalıştı" şeklindeki ifadelerle çok az farkına varsalar da, İslâm Hukukunda kölelik müessesesine bakış tarzı, diğer dinler ve hukuk sistemlerinden tamamen farklıdır.<sup class="calibre5"><a class="footnote-link" href="tarih_split_589.html#footnote-105-94" id="footnote-105-94-backlink" name="footnote-105-94-backlink">[94]</a></sup></p>
				<p class="normal1">Kullandığını söylüyor da. Ama önce alıntının orijinal yazarını "Brunsschvig" (sic) olarak zikrediyor da, öyle söylüyor. Bu tabii ki gayet normal bir durum. Gidip orijinale de bakabilirsiniz. Hatta yeni baştan çevirebilirsiniz de. Bir şartla; o zaman bu çevirinin size ait olduğunu söyleyeceksiniz. Eğer söylemiyorsanız ve tırnak işaretleri kullanıyorsanız, metnin orijinalini verdiğiniz anlamı çıkar. O zaman da ona saygı duymak durumundasınız. Peki, aşağıda Toledano'nun kitabında göründüğü şekliyle alıntıyı veriyor ve dikkatlerinize sunuyorum:</p>
				<p class="indentmetin">İslam, ebeveyni olan iki tektanrılı din, Musevilik ve Hıristiyanlık gibi köleliğin ilgasını bir doktrin olarak hiçbir zaman öğretmedi, onları (çok değişik biçimde de olsa) izleyerek kurumu ılımlı bir duruma getirmeye, yasal ve ahlâkî yönlerini hafifletmeye çalıştı.<sup class="calibre5"><a class="footnote-link" href="tarih_split_590.html#footnote-105-95" id="footnote-105-95-backlink" name="footnote-105-95-backlink">[95]</a></sup></p>
				<p class="normal1">"Sana ne oluyor kardeşim? Gittim, orijinalinden meşrebime göre çevirdim, istediğim gibi çeviririm!" denebilir tabii. Tabii ama yukarıda söylediklerime ek olarak şöyle bir durum var: Bugün ben aynı metni çevirmeye otursam eminim farklı sözcükler kullanırım, Akgündüz'ün şu yukarıda tutturduğu kadarını bile tutturamam! Nasıl oluyor da italikle gösterdiklerimden başkaları benim seçtiğim kelimeler olabiliyor? Çoğunu tutmuşsunuz kalanı da tutsaydınız, sağına soluna kuş kondurmasanız olmaz mıydı?</p>
				<p class="normal1">Yine aynı kitaptan bir örnek daha vereyim. Bağlam artık pek önemli değil, tırnak işaretleriyle bir yerden aynen alındığı beyan edilen bir metin parçasının hakikaten de sadakatle alıntılanıp alıntılanmadığına bakıyoruz. Doğrudan gireyim. Bu Akgündüz'den:</p>
				<p class="indentmetin">Batılı bir muâsır yazarın ifadesiyle "Osmanlı'da köleliğin sosyal ve bir ölçüye kadar da ekonomik önemi, ılımlı yapısı ve İslâmca onaylanması, Osmanlı'da bu kurumu kaldırmak için istek ortaya çıkarmamıştı".<sup class="calibre5"><a class="footnote-link" href="tarih_split_591.html#footnote-105-96" id="footnote-105-96-backlink" name="footnote-105-96-backlink">[96]</a></sup></p>
				<p class="normal1">Referans benim çevirime olduğuna göre, bunu Akgündüz çevirmemiştir. E, bu haliyle benim de değildir. Kimindir o zaman bu kuşa dönmüş ifadeler? Gidiyoruz:</p>
				<p class="indentmetin">Osmanlı'da köleliğin sosyal ve bir ölçüye kadar da ekonomik önemi, görece ılımlı yapısı, ve İslamca onaylanması, <span class="ideitalik">Osmanlıların bu kurumu kaldırmak için hiç istek göstermedikleri gerçeğinin nedenlerini açıklıyor.</span><sup class="calibre5"><a class="footnote-link" href="tarih_split_592.html#footnote-105-97" id="footnote-105-97-backlink" name="footnote-105-97-backlink">[97]</a></sup></p>
				<p class="normal1">Tamam, bir kişinin ifade ediş tarzını, kelimeleri seçişini, cümlelerini beğenmeyebilirsiniz ama tırnak içine alıp, üstelik de "Batılı bir muâsır yazarın ifadesiyle" şeklinde bir sunum yapabilir misiniz? Bu haliyle ne Batılı muasır bir yazarın, ne de Türkiyeli muasır bir diğerinin ifadesi bunlar. Bizim günahımız nedir o zaman, biz niye başkasının metinlerini imla hatalarına varıncaya kadar aynen verip, eğer gerekli görürsek "sic /böyle" deyip duruyoruz? Ha, huysuzluk yapmayayım mı, metni mealen vermiş mi işte büyük tefsir üstadı? Bu kadarla yetineyim mi? İyi de benim gariban kalemimden dökülen sözcükler kelam-ı kadim değil ki mealen verilsin! Şöyle, basitçe, bakın kolay, aynen intihal yapar gibi yapacaksınız. Bakıyorsunuz, yazıyorsunuz. Ama tırnak işaretlerini gereği gibi koyarak, dürüstçe, referansını vererek! Üç satırlık bir alıntıyı adam gibi vermekte ne gibi bir sakınca var? Ben anlamadım, anlayan da beri gelsin.</p>
				<p class="normal1">Bu arada meal filan dedim de, Akgündüz'ün Kuran'dan verdiği alıntılar bile dertli. Bu kez tek bir örnekle yetineyim. Bu kez bağlam da önemli. Konu, üstadın takık olduklarından: "cariyesi ile karı-koca hayatı yaşama hakkı". Kitabının her üç edisyonunda da olan şu aşağıdaki satırları, ifadesi en düzgün olan sonuncu baskıdan alıyorum:</p>
				<p class="indentmetin">Efendilerin istifrâş hakkına yani istedikleri zaman karı-koca hayatı yaşama hakkına sahip oldukları cariyelerin ise hususî statüleri vardır. Bu hususî statü incelendiğinde görülecektir ki, bugün gayr-ı meşru bir şekilde yürütülen ve adına <span class="ideitalik">metres</span>, sevgili yahut aşk hayatı denilen gayr-ı meşru ilişkilere kıyaslandığında, aranan şartlar altında cariye hayatını devam ettirmek evlilik kadar mükemmeldir. Nitekim bu manayı Kur'an da tesbit etmiş ve <span class="ideitalik">özellikle cariyeler üzerindeki eğer var ise, istifrâş hakkının şartları çerçevesinde</span> ve fuhşa sevketmeyecek şekilde kullanılmasını ısrarla tavsiye etmiştir:</p>
				<p class="indentmetin">"Şimdi cariyelerinizi efendilerinin izniyle <span class="ideitalik">nikâhlayın</span> ve herhangi bir mazaret ileri sürmeden maruf bir şekilde mehirlerini verin; ancak iffet sahibi cariyelerle zinadan ve onları gizli dost hayatı yaşamaktan yani <span class="ideitalik">metres</span> edinmekten şiddetle kaçınmak şartıyla.<sup class="calibre5"><a class="footnote-link" href="tarih_split_593.html#footnote-105-98" id="footnote-105-98-backlink" name="footnote-105-98-backlink">[98]</a></sup></p>
				<p class="normal1">Daha önceki baskılarda da anlamı çok değiştirecek bir şey yoktu, sadece önemlice olanları not etmiş olmak için söyleyeyim, "istedikleri zaman karı-koca hayatı yaşama hakkına" ibareleri yerine "<span class="ideitalik">istedikleri zaman cinsî münasebet hakkına</span>", ve Kuran'dan yapılan alıntıdaki "Şimdi cariyelerinizi" ibareleri yerine "<span class="ideitalik">Şimdi cariyeleri</span>" deniyordu.<sup class="calibre5"><a class="footnote-link" href="tarih_split_594.html#footnote-105-99" id="footnote-105-99-backlink" name="footnote-105-99-backlink">[99]</a></sup></p>
				<p class="normal1">Dem, Akgündüz'ün dolambaçlı yollarında yine dolanma demidir. Metnin sorunlarını tek tek çözerek dolanalım bakalım. Her şeyden önce, Kuran'a verilen referans yanlış. Nisa 24 diyor, ama ben diğer Kuran çevirilerine bakarak ve efendi hazretlerinin burada anlatmaya çalıştıklarından yola çıkarak söz konusu ayetin Nisa 25 olduğunu sanıyorum. İkincisi ve daha önemlisi de şu: Hani allamemiz sahiplerin istifraş hakkını konu edinmişti? E, burada başkasından izin istenerek kendileriyle evlenilecek cariyelerden söz ediliyor! İstifraş hakkı adamdaysa, yani söz konusu olan sahibin başkasıyla evlendirilmemiş olan kendi cariyesi ise niye başkasından izin istiyor? Daha da önemlisi, kendisiyle nikâh yapılan cariyeler başkasının cariyesidir, hiç onlarla istifraş olur mu? Nisa 25'in anlattığı bambaşka bir şey, başkasına ait olan cariyelerle evlilik! İstifraşa örnek olması için bir alıntı yapıyor, o da hür erkekler ile başkasına ait cariyeler arasındaki nikâhlı evliliğe ait çıkıyor.</p>
				<p class="normal1">Üçüncüsü ve buradaki bağlam açısından en önemlisi de şu: Akgündüz bu alıntıları kimin Kuran meâlinden yapıyor? Bunu söylemiyor, sadece "Nisa 24 (sic)" diyor. Tek tek bakıyorum, acaba böyle bir kurgulama ve çeviri kimin olabilir diye. Diyanet'in sitesi gayet yararlı. Fakat bulamıyorum. Diyanet meali değil. Hamdi Yazır'ınki değil. Y. Nuri Öztürk'ünki değil. Suat Yıldırım'ınki değil. Tabii benim görmediğim bir metni alıntılıyor da olabilir. Her halükârda ben burada da üstadın ya hep yapageldiği gibi başkasının metnine müdahale ettiğini veya alıntıdaki bütün çeviriyi kendisinin yaptığını sanıyorum. Her iki durumun da ayrı ayrı kabul edilemez olduğunu söylemeye bile gerek yok. Ya başkasının kelimelerini cümlelerini aynen verip, kimden geldiğini veyahut eğer kendisininse, kendi çevirisi olduğunu söylemeliydi. İster başkasının üzerinde oynanmış metni olsun, isterse bütünüyle Akgündüz'ün kendi çevirisi olsun, ben bu metne "bir Akgündüz çevirisi" diyeceğim. Bu, bu aşamada bir sanı. Kanıt olarak elimde, başka hiç kimsenin kullanmadığı ama kendisinin pek meftun olduğu "metres" sözcüğünden başka bir şey yok. Bu sözcüğü kısa bir aralıkla hem alıntıyı sunumunda hem de alıntının içinde kullanmış!</p>
				<p class="normal1">İşte bu Akgündüz çevirisinin ürettiği dördüncü bir nokta da şu: Başka hiç kimse metni Akgündüz'ün anladığı gibi anlamamış! Nasıl olacak da hem nikâhlanılacak, evlenilecek hem de bunun o cariyelerle "zinadan ve onları gizli dost hayatı yaşamaktan yani <span class="ideitalik">metres</span> edinmekten şiddetle kaçınmak" gibi kocalara yüklenmiş bir şartı olacak? Buradan "Evlenin ama karınızla gizli dost hayatı yaşamayın" gibi absürd bir sonuç çıkmıyor mu? Yoksul müminler başkasına ait cariyelerle evlenirlerse artık bunun "metreslik" "zinalık" tarafı mı kalır? Evlenmiş işte adamlar, daha ne istiyoruz? Mecburen başka bir çeviriye gitmek ve durumu anlamak durumundayız. Herhangi bir diğeri de olurdu, ama Hamdi Yazır'ınkini seçtim:</p>
				<p class="indentmetin">İçinizden kim hür olan mümin kadınları nikâhla alacak mali güce sahip değilse, ona da sahip bulunduğunuz mümin cariyelerinizden var. Allah, kadrinizi imanınız ile çok iyi bilir. Siz müminler hep birbirinizden sayılırsınız, <span class="ideitalik">o halde fuhuşta bulunmayan gizli dost edinmeyen, namuslu yaşamakta olan cariyeleri sahiplerinin izniyle nikâhlayınız,</span> mehirlerini de güzelce kendilerine veriniz. Eğer evlendikten sonra bir fuhuş irtikap ederlerse o vakit bunlara, hür kadınlar üzerine terettüp edecek cezanın yarısı lazım gelir.</p>
				<p class="indentmetin">Bu durum sizden günaha girmek korkusunda olanlar içindir. Sabretmeniz ise sizin için daha hayırlıdır. Bununla beraber Allah günahları bağışlayandır, merhamet edendir.<sup class="calibre5"><a class="footnote-link" href="tarih_split_595.html#footnote-105-100" id="footnote-105-100-backlink" name="footnote-105-100-backlink">[100]</a></sup></p>
				<p class="normal1">Hadise çok basit aslında, Akgündüz o kadar erkek gözlüğüyle bakıyor ki dünyaya, burada "gizli dost" edinmemesi gerekenlerin erkekler değil, kendileriyle evlenilecek cariyeler olduğunu, bunun onlarla evlenmek için bir önkoşul olduğunu aklına bile getirmiyor. "Gizli dost"u görünce de "metres"i konduruveriyor. "Metres" sahibi cariyeler hiç oluyor mu? Vallahi, 1000 sene kadar önce Kuran'ı Karahanlı Türkçesine çeviren meçhul tercüman bile ondan daha iyi anlamış, "örtügli oynaş" (örtülü/gizli oynaş) sahibi olmayan "yinçke kız"lardan (ince kız, genç kız /cariye) söz ediyor, cümlenin öznesi kimlerdir biliyor!<sup class="calibre5"><a class="footnote-link" href="tarih_split_596.html#footnote-105-101" id="footnote-105-101-backlink" name="footnote-105-101-backlink">[101]</a></sup></p>
				<p class="normal1">Ha, son bir husus; Akgündüz, Kur'an çevirisi yapmaya yetkin midir değil midir? Orasını ben bilemem. Sadece, eğer kendi çevirisiyse bunlara devam ederek, bu sallapatilikle, bozuk ifadeli, düşük cümleli, kendi kafasına göre, bir meal oluşturmamasını temenni edebilirim. Neuzubillah.</p>
				<p class="normal1"><span class="idebold">Post scriptum: Fatih'in başarısız Bağdat kuşatması</span></p>
				<p class="normal1">Mimesis diye bir şey gerçekten de var galiba. Akgündüz'ün yönteminden küçük bir esinlenmeyle soralım: <span class="ideitalik">"Hocam, bu bölümün başlığındaki 'knez' sözünü anlamadık, beyan buyurur musunuz?"</span> Şimdi şöyle, sevgili kari', malum, Akgündüz Hoca'nın dokuz ciltlik devasa bir <span class="ideitalik">Osmanlı Kanunnâmeleri</span> külliyatı var. Emeği geçenlere hürmeten şu <span class="ideitalik">Tarih-Lenk</span> habisinin önüne atmadık. Geçen gün, işte onu okuyorum, yedinci cildin 304. Sahifesine geldiğimde Celâl-Zâde Kanunnâmesi'nin, Kanun-ı Hazret-i Fatih Sultan Muhammed Hân kısmında 140. Maddeyi şöyle yazılmış buldum:</p>
				<p class="normal1">İhdâ ve sab'a mie senesinde (701) ibtidâ <span class="ideitalik">tevzî-i menâsıb</span> eden <span class="ideitalik">Osman Gazi'</span>den <span class="ideitalik">Sultan Önü</span> ki, <span class="ideitalik">Karahisar sancağı</span> dahi derler, oğlu Orhan'a verdi ve Eskişehri <span class="idebold">Knez Alp'</span>a ve İnönü'yü <span class="idebolditalik">Uygur Alp</span>'a ve <span class="ideitalik">Yarhisâr'</span>ı <span class="ideitalik">Hasan Alp'</span>a ve İnegöl'ü <span class="ideitalik">Turgut Alp'</span>a vermişlerdir.<sup class="calibre5"><a class="footnote-link" href="tarih_split_597.html#footnote-105-102" id="footnote-105-102-backlink" name="footnote-105-102-backlink">[102]</a></sup></p>
				<p class="normal1">"Bre aman bu nasıl olur?" dedim. O gece sabaha kadar uyuyamadım. İçime bir ateş düştü. Koca Eskişehir'i, veliyullah ve cündüllah mertebesinde bir Osmanlı padişahı nasıl olur da Sırp mıdır, Bulgar mıdır, bir kneze verirdi? Bunda bir iş olmalıydı, çünkü Gazi Han, aynı zamanda İnönü'nü de Türk oğlu Türk, Müslüman oğlu Müslüman Uygur Alp'e vermişti. Ne oluyordu? Orta Asya ve Balkan kökenli takipçileri arasında bir denge siyaseti mi güdüyordu? Küffar gelip bizden strateji kapıp gitmesin diye? Hasbelkader tarihle biraz ünsiyetimizden dolayı, geç de olsa jeton düştü: Bunlar sakın Gündüz Alp ile Aykud Alp olmasın dedim? Knez de oradan mülhem bir latife işte. Akknez Bey yazmış, biz okuyoruz. Gidiyoruz gündüz gece!"</p>
				<p class="normal1">Latife bir yana, yeri de burası mıdır, yoksa Akgündüz imzası taşıyan her şey gibi, bunu bu kitabın herhangi bir bölümüne koysak da olur muydu? Akgündüz'ün kitabının 2000 yılı baskısında, kitap hakkında çeşitli kişilerin değerlendirmeleri "sekizinci bölüm" olarak en arkaya konmuş. Oradaki herkesin söylediklerini ciddiye almak veya onlarla hesaplaşmak durumunda değilim. Mesela, bu tür gayrıciddi kitaplar yazan kişilerin gurusu mertebesinde olan Yılmaz Öztuna, "Osmanlı'yı bir bakıma yeniden keşfediyor gibiyiz. Osmanlı'nın ta kendisi ve meşru vârisleri olarak her türlü yeni ve doğru bilgiye muhtacız" dedikten sonra Akgündüz gibi "konularında gerçekten uzman, gayret sahibi, enerji dolu, eline kalem alabilen tarihçilerimizi tebrik ediyorum"<sup class="calibre5"><a class="footnote-link" href="tarih_split_598.html#footnote-105-103" id="footnote-105-103-backlink" name="footnote-105-103-backlink">[103]</a></sup> diyor. Mebrûk! Buna ne denilebilir? Fakat Akgündüz'ün mesai arkadaşı Doç. Dr. Said Öztürk'ün "Cevap Hakkı" başlıklı ve dört dörtlük bir "Akgündüz Hoca" apologiası karakteri taşıyan yazısının üzerinde biraz durmak istiyorum. İşte bu yazı, bu bölümde üç ayrı baskısını karşılaştırarak ayrıntılı bir şekilde ele aldığım kitabın eki olduğu için yukarıdaki cevheri de buraya koydum. Siz istiyorsanız çevriyazı hoşlukları veya bariz cehalet kısımlarıyla birlikte de okuyabilirsiniz.</p>
				<p class="normal1">Said Öztürk'ün yazısı, Murat Bardakçı'nın, <span class="ideitalik">Osmanlı'da Harem</span> ve <span class="ideitalik">Osmanlı Kanunnâmeleri</span> adlı çalışmalara yazdığı eleştirilere cevaben kaleme alınmış. İşin bu kısmı burada beni ilgilendirmiyor. Bunu sadece bir vesile olarak görmek ve bu vesileden dolayı Öztürk'ün serd ettiği görüşleri biraz irdelemek niyetindeyim. Çünkü bunların, bu kitabın kendine konu edindiği tarih metinleri eleştirileriyle doğrudan ilgisi var.</p>
				<p class="normal1">Said Öztürk'ün, Akgündüz'e duyduğu hayranlığın ve bunun neticesi olarak ona düzdüğü övgülerin hiçbir sınır tanımadığını söylemekle başlayayım. Kim kimi neden beğenir, niye sever, eğer söz konusu hayranlık bir sanatçıya veya futbol takımına yönelmiş olsaydı, ben de üzerinde bile durmazdım. Ama Öztürk'ün hayranlığı Akgündüz'ün "tefekkür seviyesi", "ilmî vukufiyeti", "sahip olduğu perspektif" ekseninde olduğu için önemsemek durumundayım. Şöyle söylüyor Öztürk:</p>
				<p class="indentmetin">Akgündüz Hoca yazdığı eserleriyle, Türkiye'de son on yılın sosyal bilimler alanında söz sahibi olmayı başarmıştır. Hatta kıtalar ötesinden izlenen ve ses getiren bir performansa sahip, ülkemizin nadir yetiştirdiği ilim adamlarından biridir.<sup class="calibre5"><a class="footnote-link" href="tarih_split_599.html#footnote-105-104" id="footnote-105-104-backlink" name="footnote-105-104-backlink">[104]</a></sup></p>
				<p class="normal1">İşte böyle bir ilim ehlinin "tenkit perdesi adı altında tezyif ve tahkir" edilmesine isyan ediyor Öztürk. Zaten uyarıyor ki şimdiye kadar "tezyif ve tahkir ehlinin değil, gerçek hiçbir münekkidin bile heykeli dikilmemiştir",<sup class="calibre5"><a class="footnote-link" href="tarih_split_600.html#footnote-105-105" id="footnote-105-105-backlink" name="footnote-105-105-backlink">[105]</a></sup> yani eleştiri gibi boş işlerle pek uğraşmamak lazım. Ufak tefek okuma yanlışlıklarının üstadın tüm külliyatına teşmil edilmesi ise ona göre pek açık bir haksızlıktır. Bunu da şu kesin sözlerle ifade ediyor:</p>
				<p class="indentmetin">Akgündüz'ün Osmanlıcayı doğru dürüst okuyamadığından söz etmek doğrusu cüret isteyen bir beyan. Akgündüz'ün değil Osmanlı'canın, Arapça'nın ve Farsça'nın en ağır metinlerini bile anlayıp tahlil edecek bir seviyede olduğu ehlince malumdur... Osmanlıca bilmeden, hatta Arapça ve Farsça'ya vukufiyetin yanında <span class="ideitalik">köklü bir Osmanlı medeniyet tarihine muttali olmadan</span> ve bölgesel farklılıkları sezinlemeden Akgündüz'ün yaptığı araştırmayı yapmak nasıl mümkün olabilir?<sup class="calibre5"><a class="footnote-link" href="tarih_split_601.html#footnote-105-106" id="footnote-105-106-backlink" name="footnote-105-106-backlink">[106]</a></sup></p>
				<p class="normal1">Akgündüz özelindeki bu sitayişkâr sözler bir yana, Öztürk önemli bir noktaya değiniyor ve akademik olmayan dünyayı şu sözlerle uyarıyor: "Edisyon kritik ve metin neşrinde çalışan hangi bilim adamı bu tür hatalardan masun kalabilmektedir?" Bu gerçekten önemli bir sorudur. Benim de buna cevabım "hiç kimse" olacaktır. Bu işlerle uğraşan herkesin başındadır. Nitekim Öztürk de R. Yinanç ve Bruce McGowan gibi yetkin tarihçilerin eserlerinden birtakım okuma yanlışı örnekleri vererek söylediklerine kanıt getiriyor. Gerçekten de elyazısı ve Arap harfleriyle yazılmış bir şeyi yanlış okumak için onlarca neden sayılabilir. Öztürk'ün şu ifadesine de aynen katılıyorum: "Bu konularda Prof. Dr. Nejat Göyünç hocanın haklı olarak ifade ettiği gibi, <span class="ideitalik">mesele sadece bir harf veya yazı okuma değil, bir dil zenginliği isteyen bilgi birikimine ihtiyaç vardır."</span><sup class="calibre5"><a class="footnote-link" href="tarih_split_602.html#footnote-105-107" id="footnote-105-107-backlink" name="footnote-105-107-backlink">[107]</a></sup></p>
				<p class="normal1">Evet, mesele aynen budur. Bir şeyi doğru okuyabilmek için, okumaya oturmadan önce bir şeyler bilmek gerekir. Sadece dil zenginliği açısından değil, her vechile birikim gerekir. Sanırım, Öztürk de şuna buna "muttali" olmak gerekliliğinden söz ederken bunu kastediyordu. Mesele yanlış okumak değil, gerçekten bu değil. Dolayısıyla, yukarıdaki gibi bir yanlış okumayı, bizatihi yanlış bir okuma olduğu için, yani teknik seviyede dilime dolayacak değilim. Olur. İnsan yanlış da okuyabilir. Ayrıca, yazan da yanlış yazabilir. Hakikaten Osmanlıcasına bakıyorum, Gündüz'de olması gereken "d" harfi ya tamamen yutulmuş ya çok belirsiz yazılmış. Pekala "Güniz, Günez" gibi bir şey olarak okumak da mümkün. Zorlarsak, Aykud ile Uygur da benzetilebilir. Sorun, okuduğuna verilen anlamın nereye gittiğine hiç takılmamak. Bağlama, metnin genel gidişine, siyak ve sibakına ve çok, çok daha önemlisi mevcut literatüre uyup uymadığına hiç bakmamak. Açıkça söyleyeyim, bu tür eski metinleri bizden daha önceki bilimsel faaliyetlerden bütünüyle irtibatsız bir şekilde okursak, olacağı budur. Bu kadar da tarih bilmemek neyin nesi oluyor? Mademki hal böyledir, niye mürşit rolüne çıkarsınız? Eşin dostun sizi canhıraş feryatlarla savunduğu biat-nâmeleri kitabınıza alsanız ne olur, almasanız ne olur? Bilmediğinin neler olduğunu bile bilmeyince böyle rahat mı oluyor insan? Sonuçta neyi konuşuyoruz? Tarih diye bir çalışma alanı ve onun kendine mahsus kuralları var mıdır? Yok mudur?</p>
				<p class="normal1">Ne demek istediğimi daha açık bir örnekle belgeleyeyim ve bu faslı kapatayım. Hiç uzağa gitmeyeyim, aynı sayfada, yukarıdaki maddenin bir üstündeki 139. maddede aynen şöyle diyor:</p>
				<p class="indentmetin">Bağdad seferinde sene ihdâ ve semânîne ve semâe-mi'ede (881) rücûlarında erbâb-ı tîmâr ve ze'amete defter sûreti kayd olunub koru ve mezâri' ta'yin olunmak ferman ve kanun eylediler. Evvel hemân filan ze'amet filan tîmârı filana verdim deyü yazarlar imiş.<sup class="calibre5"><a class="footnote-link" href="tarih_split_603.html#footnote-105-108" id="footnote-105-108-backlink" name="footnote-105-108-backlink">[108]</a></sup></p>
				<p class="normal1">Şakayla karışık başladığım ve anında devasa bir metin parçasına dönüşme istidadı olan bu fasıldan hakikaten çıkmak istiyorum da kendisinden bahsedilen Fatih'tir. Hangi Bağdad seferi? Üstelik 888 olarak yılı açıkça verilmiş. Miladi 1476 yılı eder. Fatih'in 1476'da ne seferi var ki oradan dönüyor? Boğdan Seferi! İşte tarih bilmemek derken kastettiğim bu. Oldu ki Boğdan'ı Bağdad okudunuz, o tarihte veya ömr ü hayatında Fatih'in bir Bağdad seferi var mı ki, bu kadar emin olarak yazıyorsunuz?</p>

		</body>
</html>