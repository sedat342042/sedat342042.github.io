<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_32"><br class="calibre3"/>Hanzade'nin zincirlerinden âzâde ettiği tarih </h2>
				<p class="normal1">2002 yılında yazarı "Hanzâde Sultanefendi" olarak gösterilen ve İsmet Bozdağ'ın yayına hazırladığı bir kitap çıktı kamunun önüne. <span class="ideitalik">Osmanlı Hanedanı Saray Notları</span> adındaki kitap 1808-1908 arasındaki uzun bir dönemi kendine konu edinmişti.<sup class="calibre5"><a class="footnote-link" href="tarih_split_778.html#footnote-107-49" id="footnote-107-49-backlink" name="footnote-107-49-backlink">[49]</a></sup> Kurgu olduğuna dair en ufak bir işarete sahip değildi, tam tersine her anlamıyla bir tarih metni olduğu iddiasını taşıyordu. Bozdağ'ın bu yayınına da "uydurma" dendiğini, Bozdağ'ın suçlamaları kabul etmediğini biliyorum. Şöyle ki Murat Bardakçı 17 kasım 2002'de gazetesinde "Bu kitap düzmecedir, sakın ola ki inanmayın!" uyarısını yapmış, kitabın yazarı ve Abdülhamid'in şehzadesi Abdülkadir Efendi'nin torunu olarak gösterilen Hanzâde'nin ve babası Mehmed Ferid'in Osmanlı hanedanıyla hiçbir ilgisi olmadığını belirtmişti.<sup class="calibre5"><a class="footnote-link" href="tarih_split_779.html#footnote-107-50" id="footnote-107-50-backlink" name="footnote-107-50-backlink">[50]</a></sup></p>
				<p class="normal1">İsmet Bozdağ'ın buna tepkisi <span class="ideitalik">Osmanlı Hanedanı Saray Notları'</span>nın gerçekliğini yinelemek, 2003'te Hanzâde'nin babası Prof. Mehmet Ferit Ulusoy'un yazdığını söylediği <span class="ideitalik">Hanzâde</span> adlı başka bir kitabı yayınlamak ve nihayetinde Murat Bardakçı'yı mahkemeye vermek oldu.<sup class="calibre5"><a class="footnote-link" href="tarih_split_780.html#footnote-107-51" id="footnote-107-51-backlink" name="footnote-107-51-backlink">[51]</a></sup> Murat Bardakçı da uyarılarını yeni yazılan kitaba da teşmil ederek 18 mayıs 2003'te yineledi:</p>
				<p class="indentmetin">İlim dünyasının başına bundan senelerce önce 'Abdülhamid'in Hatıra Defteri' adında hayali bir kitabı maalesef musallat eden İsmet Bozdağ, yayınladığı bu son iki kitapla düzmece hatırat işini çok daha ileri götürmüş ve tarihe ıstırabı çok zor dinebilecek bir darbe vurmuştur.<sup class="calibre5"><a class="footnote-link" href="tarih_split_781.html#footnote-107-52" id="footnote-107-52-backlink" name="footnote-107-52-backlink">[52]</a></sup></p>
				<p class="normal1">Bu mahkemenin serencamını bilmiyorum. Bir tarih metninin doğruluğu veya yanlışlığını belirlemenin mahkemelerden önce tarihçilere düştüğünü düşündüğümden yazacaklarımla çok ilgili de görmüyorum. Herhalde bilirkişiler filan atanır, kimin haklı olduğunu bulurlar. Yalnız, tarih ve tarihi meseleleri tartışmak konusunda içinde bulunduğumuz ve pek parlak olduğunu söyleyemeyeceğimiz durumda, yazarlarının piyasaya sundukları her metnin sorgusuz sualsiz benimsenmesini beklemelerinin ve eleştirel okuma yapma pratiklerinin pek yaygın olmamasının epeyce bir payı olduğunu düşündüğümü belirtmek isterim.</p>
				<p class="normal1">Burada da bildiğim epeyce bir şeyi bilmezden geleceğim. Yine "Beyan esastır" diyor ve <span class="ideitalik">Osmanlı Hanedanı Saray Notları'</span>nın gerçek bir tarih metni olduğu kabulüyle yola çıkıyorum. Ama sanırım bir önkabul bir tarih metnini veya herhangi bir metni eleştirel okumamayı gerektirmez. Hiçbir şey değilse metni anlamak için gereklidir bu. Şunu söylemeye çalışıyorum ki bu metni "uydurma" olduğunu düşündüğüm için değil, diğer metinleri nasıl okuyorsam öylesine eleştirel bir şekilde okuyacağım, ince eleyip sık dokuyacağım. Bakalım eleğin üstünde ne kalıyor.</p>
				<p class="normal1">İsmet Bozdağ, <span class="ideitalik">Saray Notları'</span>na yazdığı önsözde dünyada bir ilk olduğunu belirttiği bu "belgesel"in yalnızca sarayı ve sakinlerini anlatmakla kalmadığını "yaşanan çağın portresini bütün açıklığı ile çizmekte" olduğunu söylüyor. Peki, nasıl olmuş da elimizde bu notlar var? Bozdağ da bu soruyu soruyor:</p>
				<p class="indentmetin">Dünyanın hiç bir sarayında benzeri notlara rastlanmadığına göre, Osmanlı sarayında böylesi bir gelenek nasıl kuruldu? Elimizde bu konuda hemen hiç bir geçerli bilgi yok!</p>
				<p class="indentmetin">Ama 2. Mahmud dönemiminde oluşmuş (sic) bir olay, bize bazı ipuçları veriyor!</p>
				<p class="indentmetin">Nasılsa nasıl (sic), İkinci Mahmud, haremde bazı 'notlar'ın tutulduğunu öğrenir ve bu notların, saklandıkları yerden çıkarılarak Darüssaade Kapısı önünde yığılmasını buyurur!.. Padişah fermanı bu!.. Dediğini hemen yaparlar ve harem bölümünde zulalanmış nice ince yazılı kâğıt varsa toplarlar ve Darüssaade Kapısı önündeki mermerlerin üzerine yığarlar. Sultan: 'Tez yakılsın!..' diye ferman edince, haremağalarından biri, yığını tutuşturur!</p>
				<p class="indentmetin">Padişah, bir süre yanan yığına baktıktan sonra, dairesine geçer... İşte o sırada beklenmedik bir şey olur: Cevri Kalfa, yanmakta olan yığından bir avuç kâğıdı alıp odasına gider!<sup class="calibre5"><a class="footnote-link" href="tarih_split_782.html#footnote-107-53" id="footnote-107-53-backlink" name="footnote-107-53-backlink">[53]</a></sup></p>
				<p class="normal1">Anladınız tabii, işte bu kurtarılan notlardır burada yayınlanan. III. Selim'in öldürüldüğü gün Mahmud'u öldürmek isteyenlerin yüzüne mangaldan avuçladığı külleri atarak şehzadenin kaçması için vakit kazandırdığı söylenen Cevri Kalfa'dan başka haremde kimin ateşe elini sokacak cesareti, uzmanlığı ve alışkanlığı olabilir ki? Tabii ki yanan şeylerin arasına semender gibi elini daldıran Cevri Kalfa'dır notları kurtaracak! Şek ve şüphe olamaz bu konuda. Amentü. İnandık. Yalnız, ne tuhaftır bu Osmanoğlu, hemen Harem'in önünde yakacak yerde ne diye ikinci avlunun diğer ucundaki Babüssaade'ye taşımışlar o kadar kâğıdı? Nedendir, Cevri Kalfa'ya, bu cevr nedendir? Bir an önce odasına gitmeye çalışan yaşlı kadına avluda niye depar attırıyorlar?</p>
				<p class="normal1">Neyse, bakın Cevri Kalfa bir avuç kâğıtla neler kurtarmış ne, hikâyeler:</p>
				<p class="indentmetin">İşte, bugün böylece elimizde olan: Fatih'in İstanbul kuşatması sırasında, surlarda dövüşen, imparator Konstantin'in yeğeni SOFİ ile olan gönül ilişkisi ve zaferden sonra birleşmeleri hikâyesi ile Yavuz Sultan Selim'in Trabzon valiliği sırasında rastlayıp âşık olduğu ve evlendiği DEVLET HATUN'un bir erkek çocuk sahibi olmasından sonra, ayrılmaları...<sup class="calibre5"><a class="footnote-link" href="tarih_split_783.html#footnote-107-54" id="footnote-107-54-backlink" name="footnote-107-54-backlink">[54]</a></sup></p>
				<p class="normal1">Duyulduk, işitildik konular değil. Demek ki Konstantin'in böyle amazonumsu bir <span class="ideitalik">yeğeni</span> varmış!</p>
				<p class="normal1">Peki, haremi teslim aldığı anlaşılan bu gözü dönmüş bir şekilde not tutma çılgınlığı Mahmud'un müdahalesiyle sona ermiş mi? Yok canım ne gezer!</p>
		  <p class="indentmetin">Fakat bu kesin davranışa ve Padişah buyruğuna rağmen, 'Harem'in padişahı' sayılan <span class="ideitalik">Başkadınefendi,</span> sanki hiç bir şey olmamış gibi, 'Padişahın yasağı, haremin dışında geçer.' dercesine; kalfalar, hemen işlerinin başına döndüler ve günlük 'Harem olayları', kayda alınmayı sürdürdü! Bugün elinizdeki kitap, böyle bir çalışmanın sonucudur!<sup class="calibre5"><a class="footnote-link" href="tarih_split_784.html#footnote-107-55" id="footnote-107-55-backlink" name="footnote-107-55-backlink">[55]</a></sup></p>
				<p class="normal1">Sıkıntılar içindeyiz, büyük bir müverrih sürç-ü lisan eylemiş, haremin <span class="ideitalik">validesultanın</span> yönetiminde olduğunu unutmuş, <span class="ideitalik">başkadın</span> demiş... Nasıl dillendireceğiz? Neyse o kadar mükemmellik devesinin yanında kulak kalacak basit bir hata deyip geçelim. İşte böyle, demek ki bu notları kalfalar tutmuş. Sahibinden alalım:</p>
		  <p class="indentmetin">...Harem de –tıpkı devlet gibi– biçimlenmek ihtiyacını duymuş ve kendi iç bünyesini oluştururken, Saray'ın 'vak'anüvisler'ine karşı, 'kâtip kalfalar', 'ikbal'ler, görevlendirilmiş; böylece, Haremdeki bilgiler, günü gününe kayda geçirilmiş...</p>
				<p class="normal1">Kaldı geriye bu harem notlarının nasıl olup da önce İsmet Bozdağ'ın, sonra da bizim önümüze geldiği. Onun da dört başı mamur bir açıklaması var tabii:</p>
		  <p class="indentmetin">Bu notların, –Osmanlı hanedanının ülke dışına çıkarıldığı sırada– Sultan Abdülhamid'in büyük oğlu Abdülkadir Efendi tarafından ülke dışına çıkarıldığı; daha sonra <span class="ideitalik">oğlu, Devletler Hukuku Profesörü olan Mehmet Ferid Efendi'</span>ye kaleme alınması için teslim ettiği, ailenin (sic.) <span class="ideitalik">Mehmet Ferid Efendi'nin kızı S. Hanzade Sultanefendi</span> tarafından ifade edilmişti.</p>
		  <p class="indentmetin">Nitekim bu tarihçi Sultanefendi, daha sonra-babası ile birlikte– bu bilgileri yeni harflerle, kalın sarı defterlere geçirmişler; aileye, kış geceleri okuyup vakit geçirecekleri 1000 sayfalık elyazması bir eser vücuda getirmişlerdir.<sup class="calibre5"><a class="footnote-link" href="tarih_split_785.html#footnote-107-56" id="footnote-107-56-backlink" name="footnote-107-56-backlink">[56]</a></sup></p>
				<p class="normal1">İsmet Bozdağ'ın yazdığı önsözden ayırdığı fakat yine kendisinin yazdığı "Yayına Karar Verenin Notu" kısmından da öğreniyoruz ki "baba-kız" bu metni "1960-70'li yıllarda" kaleme almış. Ayrıca Ankara Dil ve Tarih-Coğrafya Fakültesi'ni bitiren Hanzade Sultanefendi, 1980 yılında İsmet Bozdağ'la evlenmiştir. İsmet Bozdağ da eşi vefat ettikten sonra "Mehmet Ferit Efendi ailesinin son ferdi olmak hakkı ile 'Harem Notlarını'nı kelimesine dokunmadan" yayınlamaktadır.<sup class="calibre5"><a class="footnote-link" href="tarih_split_786.html#footnote-107-57" id="footnote-107-57-backlink" name="footnote-107-57-backlink">[57]</a></sup></p>
				<p class="normal1">Bu patetik ve patolojik durum karşısında "kâfi, bize yetti" diyebilecekler bulunabilir. Ne yalan söyleyeyim, bu kadar olmayacak iş karşısında benim de inancım hafiften sarsılmadı değil. Hatta kitabı evirip çevirip gizli bir yerinde "roman" sözcüğünü arıyorum umutsuzca ama yok. Dolayısıyla bunu bir tarih metni olarak okuma kavlimden geçemiyorum.</p>
				<p class="normal1"><span class="idebold">Ah Canan, vah Canan!</span></p>
				<p class="normal1">Önce genel bir gözlem: 647 sayfalık besili bir kitap olan <span class="ideitalik">Saraydan Notlar'</span>ın 45-519 arasındaki sayfalarının büyük bölümü "Fatma Şayeste Canan" adlı bir hanımın maceralarına ayrılmış ve roman formatında, hatta bir romans. Yani öyle harem vakanüvisiyelerinin tuttuğu "filan sultan falan zamanda doğdu", "filan şehzadenin sünneti şu gün oldu" gibi kayıtlar arıyorsanız hiç aramayın. Kitabın çatısı Canan ile kurulduğu için önce buna bakalım.</p>
				<p class="normal1">Sultan II. Mahmud, kardeşi Esma Sultan'ın hanesinde gördüğü Besim Paşa'nın kızına âşık olur, ailesinden ister ve nikâh yaparak evlenirler. Ama nedense, hür asıldan gelmesine karşın kızın adı hareme girince değişir, Pertevniyal olur.<sup class="calibre5"><a class="footnote-link" href="tarih_split_787.html#footnote-107-58" id="footnote-107-58-backlink" name="footnote-107-58-backlink">[58]</a></sup> Bildiğimiz, Sultan Aziz'in annesi olan Valide Pertevniyal Sultan'dır bu. Babasının bir Besim Paşa olduğuna dair bir ikinci referans veremiyorum! İşte bu Pertevniyal, görümceleri Hibetullah Sultan'ın 1841'de, Esma Sultan'ın da 1848'de ölümleri üzerine kendisini çok yalnız hissetmeye başlar, tesellisi ölen arkadaşı Feriha Hanım'ın ona bıraktığı kızı Canan olur. Hakkında "İnsana yaşama sevinci veren, yeşil gözleriyle ışık ışık bakan, güzel bir bebekti"<sup class="calibre5"><a class="footnote-link" href="tarih_split_788.html#footnote-107-59" id="footnote-107-59-backlink" name="footnote-107-59-backlink">[59]</a></sup> dendiğine göre Canan, 1848'te ancak 1-2 yaşlarındadır. Pertevniyal, Canan'ı önce Abdülaziz'le evlendirmek ister. Aziz reddeder. Canan'ı sonra Sultan Abdülmecid görür, beğenir, ister, alır ve 1856'da evlenirler! Aziz, Canan'ı sevdiğini ancak abisi Abdülmecid ile Canan evlenmek üzere olduklarında anlar. Ama heyhat. Yapacak bir şey yoktur.<sup class="calibre5"><a class="footnote-link" href="tarih_split_789.html#footnote-107-60" id="footnote-107-60-backlink" name="footnote-107-60-backlink">[60]</a></sup></p>
				<p class="normal1">Canan'ın bu hesapla o sırada ancak 10-11 yaşlarında filan olması gerekir, ama olsun! 1842'de doğduğu için ondan epeyce büyük olması gereken Abdülhamid ise Canan'a bir anne gibi bağlanır, ona "Nona" der. Sultan Mecid 1861'de ölünce yerine Aziz geçer. Aziz, Canan'ı deli gibi sevmektedir. Canan da kayıtsız değildir. Ama kayınbiraderiyle evlenmeyi çirkin bulduğu için evlenmez. Öte yandan da yanlarına Valide Pertevniyal'i de alarak, beraber oturur, beraber kalkarlar. İkisi arasındaki yoğun duygusal ilişkinin bir yere gitmemesinden kaynaklanan bu gerginlik bütün romansı, pardon "kâtibe kalfaların" hassasiyetle tuttukları <span class="ideitalik">Saray Notları'</span>nı neredeyse sonuna kadar tahakkümü altına alır.</p>
				<p class="normal1">Canan, Sultan Aziz'in 1876'da "öldürülmesinden" sonra da hemen sahneden çekilmez. Gerek de yoktur. Nona'nın yeni Sultan Abdülhamid nezdinde büyük bir saygınlığı vardır. Bu arada öğreniriz ki Canan 1882'de 43 yaşındadır.<sup class="calibre5"><a class="footnote-link" href="tarih_split_790.html#footnote-107-61" id="footnote-107-61-backlink" name="footnote-107-61-backlink">[61]</a></sup> Bu yeni veriyi hesaba katınca doğum tarihinin 1839 olduğunu öğreniriz. Hâlâ kendisinden üç yaş küçük Abdülhamid'e analıklık yapacak hali yoktur tabii. Ama olsun, hiç olmazsa bu onu Abdülmecid'le evlendiklerinde 17 yaşlarında yapar! Böylece 1848 yılında bebek olmaktan da kurtulur veya dokuz yaşında biraz iri bir "bebek"tir. Seçim sizin. Ölüm sonunda 1889 yılında Canan'ı, "Cennetmekân Sultan Abdülmecid Han hazretlerinin muhterem zevceleri"ni yakalar.<sup class="calibre5"><a class="footnote-link" href="tarih_split_791.html#footnote-107-62" id="footnote-107-62-backlink" name="footnote-107-62-backlink">[62]</a></sup></p>
				<p class="normal1">Gerçekten de her şey acemice yazılmış tarihi bir romans tadındadır; yalnızca kahramanların kahir ekseriyeti bildiğimiz tarihi simalardır. Abdülmecid, Abdülaziz, Abdülhamid, Esma Sultan, Valideler Pertevniyal ve Perestu... "Canan" ise bir tarihi sima bile değil, bir başka karakterle, Abdülhamid'in Belçikalı karısı "Flora Kordiye" ile birlikte gerçekten de uydurulmuş bir roman karakteridir. Söylemeye gerek var mı bilmiyorum ama ne Abdülmecid'in "Canan" diye, ne Abdülhamid'in "Flora" diye bir kadını var.<sup class="calibre5"><a class="footnote-link" href="tarih_split_792.html#footnote-107-63" id="footnote-107-63-backlink" name="footnote-107-63-backlink">[63]</a></sup> Gerçi Abdülmecid'in "Verdicenan" adlı bir kadını var, üstelik de 1889'da ölmüş ama o, 9 ocak 1844'de Münire Sultan'ı doğurduğu için buradaki 1839 doğumlu Canan pek olamaz gibi duruyor! Yine de "kâtibe kalfalar" daha iyi bilir!<sup class="calibre5"><a class="footnote-link" href="tarih_split_793.html#footnote-107-64" id="footnote-107-64-backlink" name="footnote-107-64-backlink">[64]</a></sup></p>
				<p class="normal1">Neyse haddimi aşmayayım, tarihçi gözlüklerimi takarak bu metni okumaya başlasam artık iyi olur. Kalfalar şöyle demiş:</p>
		  <p class="indentmetin">III. Selim'in saltanat seneleri felâketli geçmişti: <span class="ideitalik">1791'de Türk-Alman savaşı,</span> bir sene sonra da 1792'de Türk-Rus savaşı sona ermiş ve Osmanlı Devletinin kudret ve ihtişamından bir çok şeyler götürmüşlerdi.<sup class="calibre5"><a class="footnote-link" href="tarih_split_794.html#footnote-107-65" id="footnote-107-65-backlink" name="footnote-107-65-backlink">[65]</a></sup></p>
				<p class="normal1">"Ne olmuş yani? Ha Alman, ha Avusturyalı, karışmış işte, pireyi deve yapmanın ne âlemi var?" denebilir. Denebilir de, bu "tarih" metninin yazarı bu savaşta Osmanlılar ile Almanların (Prusyalılar) savaştıklarını sanıyor ciddi ciddi. Bakalım:</p>
		  <p class="indentmetin">Fokşan'da mağlup olmamıza rağmen cesaretini kaybetmeyen padişah, saldırıya geçilmesini emretti. Mamafih muvaffakiyet hasıl olamıyordu. Avusturyalılar Bükreş'e girdi. <span class="ideitalik">III. Selim de Prusya ile anlaşmak zorunda kaldı.</span> Onlarla <span class="ideitalik">Reichenback,</span> Avusturya ile Ziştovi antlaşmalarını imzaladı (1791).<sup class="calibre5"><a class="footnote-link" href="tarih_split_795.html#footnote-107-66" id="footnote-107-66-backlink" name="footnote-107-66-backlink">[66]</a></sup></p>
				<p class="normal1">Ne hoş! Bir defa Osmanlıların Prusya'yla imzaladığı ve aralarındaki savaşı bitiren bir Reichenbach antlaşması yok. Bu antlaşma 27 temmuz 1790'da, 1791'de değil, Prusya ile Avusturya arasında yapılmış. Amacı da Osmanlı-Avusturya harbini bitirmek. Çünkü Prusya, bu savaşta Osmanlı'nın düşmanı değil müttefiki! Dolayısıyla adamlarla olmayan bir savaştan sonra imzalanmak zorunda kalınan bir antlaşma da yok! Adamlar Avrupalı ve bahusus Almanca konuşuyor ya, hiç Osmanlı'nın müttefiki olurlar mı? Almanca konuşan Avusturyalılara yardım etmek varken! "Doğru olan budur" denip tarihteki bir mantık hatası da düzeltilmiş olunuyor böylece!</p>
				<p class="normal1"><span class="idebold">"Fotoğrafi-i hümâyunum devlet dairelerine asıla..."</span></p>
				<p class="normal1">Mahmud, malum ilerici, reformcu bir padişah her zaman "Kadını sosyal hayattan ayırmak, muvaffakiyet, fikir ve gayretin yarısından vazgeçmek, cemiyet hayatını tekdüze ve sağlıksızlığa mahkûm etmek demekti" dermiş. Allah, Allah, biraz Ziya Gökalp nesli ağzıyla konuşuyor ama ne yapalım? Madem ki bunları dediği söyleniyor, inanacağız. Ama bakın buna inanmayacağız:</p>
		  <p class="indentmetin"><span class="ideitalik">Fotoğrafını</span> devlet dairelerine astırıp vilayetlerde <span class="ideitalik">Belediye Meclisleri</span> kurdurdu. Bütün bunların manasını anlamayanlar II. Mahmud'a "Gâvur Padişah"; yeni giyim tarzını tercih eden Pertevniyal kadınefendiye de "gavur padişahın <span class="ideitalik">gâvur fistanlı</span> avradı" diyorlardı.<sup class="calibre5"><a class="footnote-link" href="tarih_split_796.html#footnote-107-67" id="footnote-107-67-backlink" name="footnote-107-67-backlink">[67]</a></sup></p>
				<p class="normal1">Alıntı değil, yürek ağrısı. Neresinden başlamalı bilmem ki. Sondan başlayalım. Şu yukarıdaki satırların yazarının ister haremde kâtibe kalfa, ister Hânzade Sultanefendi, isterse İsmet Bozdağ olsun Mahmud'un kılık devriminin kadınlara da uzandığını sandıkları açık. Pertevniyal nasıl "gâvur fistanlı" oluyordu? Ya Batılı kadınların kıyafetini giyip sokaklarda feracesiz, yaşmaksız dolaşıyordu ki millet de görsün, ya da başına bir şubara geçiriyor, pantolonunu giyip asakir-i mansure askeri kılığında geziyordu ki diğer kadınlara da bu erkek kılığı örnek olsun. İnsan başka türlü Mahmud'un yeni giyim tarzını tercih eder?</p>
				<p class="normal1">Üç satırlık yerdeki ikinci hata da belediye meclislerini, hem de vilayetlerdeki belediye meclislerini Mahmud'a kurdurmak. Mahmud zamanında belediye yok ki meclisi olsun! Tanzimat'tan sonra kurulan belediyelerin ilki 16 ağustos 1854 tarihinde İstanbul'da "şehremaneti" adıyla kuruluyor yanında da "icab edenlerden mürekkeb Şehir Meclisi" namıyla bir meclis var.<sup class="calibre5"><a class="footnote-link" href="tarih_split_797.html#footnote-107-68" id="footnote-107-68-backlink" name="footnote-107-68-backlink">[68]</a></sup> Taşra kentlerinde belediyelerin kurulması ise 1864 Vilayet Nizamnamesi'nden önce değil.<sup class="calibre5"><a class="footnote-link" href="tarih_split_798.html#footnote-107-69" id="footnote-107-69-backlink" name="footnote-107-69-backlink">[69]</a></sup> Üstelik her şey ağır aksak, eksik gedik gittiği için uygulama yaygınlık bile kazanmış değil. Belediyesi olan kentleri mostralık diye gösteriyorlar. Ne Mahmud'u?</p>
				<p class="normal1">Gelelim Mahmud'un fotoğrafı işine. İnsanın "Aa keşke renklisini astırsaydı! Photoshop'la da sağını solunu düzelltirseydi, daha etkileyici olurdu!" diyesi geliyor. Mahmud'un saltanatı 1808-1839 arasında o sırada ne fotoğrafı? Daguerreotype filan mı? Nicéphore Niepce ve Louis-Jacques-Mandé Daguerre mi çekmiş bu fotoğrafları? Mahmud'u saksı gibi bir iskemleye oturtup yedi sekiz saat kımıldatmadan poz mu verdirmişler? Acaba, şu yukarıdaki satırları üreten de benim yaptığım gibi ansiklopediye baktı ve "Batı'da fotoğrafçılığın geliştiği yıllar, Osmanlı Devleti'nde II. Mahmud'un ıslahat hareketleri yaptığı döneme rastladı" cümlesini okuyunca heyecana kapıldı gerisini okumadı mı? Oysa mevzu şöyle devam ediyor "Daguerre'nin buluşları 28 Ekim 1839 tarihli <span class="ideitalik">Takvim-i Vekayi</span> ve 15 Ağustos 1841 tarihli <span class="ideitalik">Ceride-i Havadis'</span>te yayımlandı..."<sup class="calibre5"><a class="footnote-link" href="tarih_split_799.html#footnote-107-70" id="footnote-107-70-backlink" name="footnote-107-70-backlink">[70]</a></sup> Neyse, biraz sonra geleceklerin yanında Mahmud'un fotoğrafı hikâyesi mahz-ı hakikat kalır.</p>
				<p class="normal1"><span class="idebold">Mikropları keşfeden Osmanlı</span></p>
				<p class="normal1">Acıklı bir sahneye geçelim. Sultan Abdülmecid müteverrim bir halde ölüm döşeğindedir. Kan kusmaktadır. Büyük oğlu Murad "babasının Viyana'da bulunan hekimini çağıran telgrafını göndermemeye" çalışmış, ihanet içindedir. Mecid de dolayısıyla küçük çocukları Mediha Sultan ve Vahideddin Efendi'yi Şehzade Abdülhamid'e emanet etmiştir. Abdülhamid'in kız kardeşleri, halaları, analıkları hepsi arazi olmuşlardır. Abdülmecid'in başucunda sürekli olarak karısı "Canan" ve ona "valide" diyen Şehzade Abdülhamid vardır. Canan için "Çocukları Salime hanıma emanet edip kocasının dairesine geçti; ona bizzat bakıyordu. Çocukları uzaktan görmesi ve hiç temas etmemesi lâzımdı" diyor kaynağımız. "Niye ki?" diye sorarsanız cevabı yine Canan'ın ağzından verilmiş. Canan, Mecid'in yanından son kez çıkar. Çocuklara bakan Salime'ye ve arada aklına geldiği için Abdülhamid'e şöyle der:</p>
		  <p class="indentmetin">Haydi... git vedalaş; ama hemen gel... çocuklara yaklaşamam ben!.. Bir <span class="ideitalik">mikrop âbidesinden</span> farksızım!..Sahi Hamid, sen de uzak dur!..<sup class="calibre5"><a class="footnote-link" href="tarih_split_800.html#footnote-107-71" id="footnote-107-71-backlink" name="footnote-107-71-backlink">[71]</a></sup></p>
				<p class="normal1">Bre aman, yıl 1861! Kalmamıştır artık en ufak bir ümit, bir hazan yaprağı gibi yatağında solmaktadır Sultan Mecid. Çok ileride, 1882'de verem yapan bakteriyi bulacak olan Robert Koch yalnızca 18 yaşındadır. Pasteur'ün de, Koch'un da önündeymişiz de haberimiz yok bugün. Bizim Canan'da ve tabii ki durumu bildikleri için tüyen diğer vefasızlarda bu ne bilgi, bu ne ilim, bu ne feraset! Osmanlı'da böyle ayağa düşmüş bir bilgiyi çaktırmadan alıp sonra tekrar bu topraklara pazarlayan hain Avrupalı, sana da bin lanet! Eh, sadece minicik bir teselli var, hain Şehzade Murad babasının telgrafını göndermemeye çalıştığına göre daha 1861'de hem orada hem burada varmış bu meret! Bu metinleri üretenin <span class="ideitalik">Abdülhamid'in Hatıra Defteri'</span>ni ürettiği günlerden sonra biraz telgraf tarihi çalıştığı anlaşılıyor ki az iş değildir yani.</p>
				<p class="normal1"><span class="idebold">Fuzûlî dediğin bir basit Arap,</span></p>
				<p class="normal1"><span class="idebold">bizimkiler sukayağından harap</span></p>
				<p class="normal1">Neyse, Mecid'in ölümünden sonra Canan ile Abdülaziz'in muaşakası devam ederken, Şehzade Abdülhamid de sahneden çekilmez. Analığı Canan'ın evine gider gelir. Çalışkan bir şeydir Abdülhamid. "Meşguliyet sahası" geniştir. "...Alibeyköyü'ndeki çiftliği çalıştırıyor, bir Yahudi bankerin hesaplarını muntazaman tutmak üzere her gün onun bankasına gidiyordu"<sup class="calibre5"><a class="footnote-link" href="tarih_split_801.html#footnote-107-72" id="footnote-107-72-backlink" name="footnote-107-72-backlink">[72]</a></sup> diyor kaynağımız onun için. Evet, evet yanlış anlamadınız, banker Abdülhamid'in değil, Abdülhamid, bankerin hesaplarını tutuyor. Tut Hamid hesap tut! Ayrıca çok okur. Tam bir edebiyat âşığıdır. Yine bir gün Canan'ın evindeyken o ve Pertevniyal bir hoşça edebiyat sohbetine girişirler:</p>
		  <p class="indentmetin">Şehzade yemekten evvel onlara biraz <span class="ideitalik">Fûzûli</span> okudu, hepsi severek dinledi, üzerinde konuştular da, valide bir ara, 'Yalnız bir şey var' dedi 'Şark edebiyatı bir lükstür ekseriyetle, hakikate iltifat etmez. Sanırım halk ve edipler çok ayrı <span class="ideitalik">orada.</span> Zira bu his ve felsefeden <span class="ideitalik">yağ kokulu, şalvarlı basit Arap ne anlar</span>? Sevgilisine gazel yazan nerede.</p>
		  <p class="indentmetin">Çoğu maddiyata öylesine düşkündür ki, bu gün ettiği kârı ve yarın sağlayacağı menfaati edebiyattan çok önce düşünür. Ya <span class="ideitalik">edebiyatlarını</span> Araplardan ayırmalı, ya da onlara kendilerine daha az yabancı yeni bir <span class="ideitalik">edebiyat</span> bulmalı. Duygulu insanları vardır mutlaka ama, herhalde edebiyatlarının verdiği intiba kadar değil'. Şehzade: 'Ben de aynı kanaatteyim' dedi.<sup class="calibre5"><a class="footnote-link" href="tarih_split_802.html#footnote-107-73" id="footnote-107-73-backlink" name="footnote-107-73-backlink">[73]</a></sup></p>
				<p class="normal1">Vay, vay ve vay. Edebi sohbetin kalitesine bak! Bunlar sanki İstanbul'da değil de İskoçya'da oturmuş, sohbeti koyultmuş, Doğu'nun edebiyatını sevip, halkını ne yapacaklarını bilemeyen birtakım aleni ırkçı oryantalistler! Abdülhamid Efendi demek ki bu "Arap" şairinden, Fuzulî'den okumuş. Ne okumuş acaba? Canan'lı bir şey, mesela şunu mu:</p>
		  <p class="indentmetin">Cânı kim cânânı içün sevse cânânın sever</p>
		  <p class="indentmetin">Cânı içün kim ki cânânın sever cânın sever<sup class="calibre5"><a class="footnote-link" href="tarih_split_803.html#footnote-107-74" id="footnote-107-74-backlink" name="footnote-107-74-backlink">[74]</a></sup></p>
				<p class="normal1">Yoksa bunu mu:</p>
		  <p class="indentmetin">Ya Rab bana cism-ü-cân gerekmez</p>
		  <p class="indentmetin">Cânân yok ise cihân gerekmez<sup class="calibre5"><a class="footnote-link" href="tarih_split_804.html#footnote-107-75" id="footnote-107-75-backlink" name="footnote-107-75-backlink">[75]</a></sup></p>
				<p class="normal1">Nasıl, Arapçasını beğendiniz mi? Daha doğrusu anladığınıza göre kendi Arapçanızı beğendiniz mi? Adamcağız Bağdatlı ya, Bağdat'ta Irak'ta ya, boşver Türkçe, Farsça, Arapça üç dilde yazmasını, Bayat boyundan filan olmasını, çekiver kuyruğunu gitsin!</p>
				<p class="normal1">Ama bunlara "İskoçyalı" derken boşa konuşmuyorum, bir şeyler biliyorum da öyle konuşuyorum. Bu padişah kadını Canan'da var bir şeyler. Yün örüyor,<sup class="calibre5"><a class="footnote-link" href="tarih_split_805.html#footnote-107-76" id="footnote-107-76-backlink" name="footnote-107-76-backlink">[76]</a></sup> ayaklı dikiş makinesi<sup class="calibre5"><a class="footnote-link" href="tarih_split_806.html#footnote-107-77" id="footnote-107-77-backlink" name="footnote-107-77-backlink">[77]</a></sup> var, rujunu<sup class="calibre5"><a class="footnote-link" href="tarih_split_807.html#footnote-107-78" id="footnote-107-78-backlink" name="footnote-107-78-backlink">[78]</a></sup> ikide bir tazeleyip duruyor, onlara alışkınız da kıyafeti de pek hoş:</p>
				<p class="indentmetin">Canan karlı etekleriyle ateşin karşısına oturmuştu, kırmızı siyah kareli skoç etek ve kırmızı kazağı, kalın çoraplarıyla şık bir spor kıyafet içinde idi. [Abdülaziz] Bunu sadece Canan'da görürdü, spor giyinen başka kadın yoktu! Kısa ökçeli bağlı ayakkabılarına, intizamsız saçlarına baktı; saçları tarağın sözünü pek dinlememişti galiba...<sup class="calibre5"><a class="footnote-link" href="tarih_split_808.html#footnote-107-79" id="footnote-107-79-backlink" name="footnote-107-79-backlink">[79]</a></sup></p>
				<p class="normal1">Tabii ki, o "yağ kokulu, şalvarlı basit Arap"lardan farklı olacaklar. Oturmaları, kalkmaları, yemeleri, içmeleri, zevkleri başka olacak. Sürekli bir aslanla<sup class="calibre5"><a class="footnote-link" href="tarih_split_809.html#footnote-107-80" id="footnote-107-80-backlink" name="footnote-107-80-backlink">[80]</a></sup> dolaştığı için Abdülaziz'de var bir miktar oryantallik ama Abdülhamid Efendi öyle mi? Karısı Belçikalı Flora'dır. Onu hep Batılı olmaya teşvik etmektedir. Zaten şehzadeliğinde amcası Abdülaziz'le çıktığı Avrupa seyahatinden en son o dönmüş, "Şönborn" sarayında sevimli imparator Fransuva Josef tarafından "yakın aile muhiti arasında" ağırlanmıştır.<sup class="calibre5"><a class="footnote-link" href="tarih_split_810.html#footnote-107-81" id="footnote-107-81-backlink" name="footnote-107-81-backlink">[81]</a></sup> Kara çarşaflı Müslüman kadınları görünce "matemli madamlar"<sup class="calibre5"><a class="footnote-link" href="tarih_split_811.html#footnote-107-82" id="footnote-107-82-backlink" name="footnote-107-82-backlink">[82]</a></sup> sanır. Yok, Fransuva değil, Hamid! Hiç çarşaflı kadın yoktur ya Batılı Osmanlımızda! Her türlü spordan hoşlanır. Bunlar da gayet modern ve batılı şeyler, hatta gereğinden fazla modern şeylerdir. Şu epizoda bir bakalım. Abdülhamid bir gün haydutların saldırısına uğrar, yaralanır ama iyi kılıç kullandığı için saldırganları püskürtür. Nona yarasını sarar.</p>
				<p class="indentmetin">Tarabya'daki köşk akşam çayına yakın şehzâdenin yaralandığını haber alanlarla doldu.</p>
				<p class="indentmetin">Padişah da deniz yoluyla gelmiş, şehzâdeyi ayakta görünce 'iyi olduğuna inanmamıştım' diye sarılmıştı. Onu titiz bir merakla daima takip ettiğinden o yazı su kayağıyla geçirmesine de ses çıkarmadı. Fakat ertesi sene denizden uzak Maslak köşkünü tahsis edip Tarabya'daki evi İngiliz Sefarethanesine yazlık olarak verdi... Canan'a: 'Bu spor kazalı bir şey, râzı değilim' demişti.<sup class="calibre5"><a class="footnote-link" href="tarih_split_812.html#footnote-107-83" id="footnote-107-83-backlink" name="footnote-107-83-backlink">[83]</a></sup></p>
				<p class="normal1">Burası bence artık kırılma noktasıdır. Biraz olsun anlayabilmek için tamire kalkıştığımız, sağını solunu yamalarla doldurduğumuz metin burada bir lastik gibi patlamıştır. "Ne sukayağı? Kayık mayık olmasın diye defalarca okudum. Ama yok, Sultan Aziz de ısrarlı. Tehlikeli buluyor bu sporu. Gözlerinizi bir an kapayıp 1860 veya 1870'lerde sukayağı yapan genç bir Abdülhamid tahayyül edin bakalım! Spor kıyafeti nasıldı acaba? Fesini çıkarıyor muydu? Şey, bir de şey var, hangi deniz aracının peşine takılıp da sukayağı yapıyordu? Nasıl yani? Mezbele kayığının arkasına bağlanacak değil ya koca şehzade! Şöyle 13 çifte küreklik bir saltanat kayığı, arkasında bizim ele avuca sığmaz Abdülhamid, üzerinde kırmızı-siyah çizgili bir bermuda, suyun içinde bekliyor. "Ya Allah" diyen yiğitler asılıyor küreklere... Zaten gravürlerde filan görmüşsünüzdür, hafızanızı biraz zorlayın hatırlayacaksınız, her saltanat kayığının arkasında sukayağı yapan şehzadeler ve sultanefendiler vardır... Ama sanırım haksızlık ediyorum, metinde hiç kayık mayık sözü geçmiyor, belki de hanedanın bildiğimiz motorlu sürat tekneleri vardı. Onları da Batı'da ilk kez görünmelerinden çok önce ultra Batılı olan Osmanlı bulmuştu. Ne malum?</p>
				<p class="normal1">Son bir şey, sanmayın ki uyduran oturdu da bütünüyle orijinal bir metin uydurdu. Bazı yerlerindeki dört başı mamur "yaratıcı yazı" örneklerine karşın aslında son derece bilindik metinlerin kötü bir harmanıdır bu metin. "Zaten baştan aşağı uydurma olan 647 sayfalık bir metinde intihal olsa ne olur" demeyelim bir iki örnek verelim. Yine kayıktayız, ama içindeyiz bu kez. Canan ile Aziz Büyükada'ya gezmeye giderken derin mevzulara dalmışlardır. Aziz "İdare böyle olmalıdır. Kemer gibi canım; belinde olacak ama, sıkmayacak!" der, Canan da "Çok esprili adamsın hakikaten" der. Aziz coşmuştur bir kez:</p>
		  <p class="indentmetin">Bu mevzu espri bile kaldırmaz, hâlbuki... Fedakârlık, cesaret ve şans bir avuç aşireti devlet haline getirdi, muhafazası hepimize borçtur. Ama öyle adamlara rastlıyorum ki ne muhalefetlerinde mantık var ne merbudiyetlerinde (sic)... Üstelik, devlet adamı denen şey, tarlada yetişmiyor ki ekeyim!.. Bunun eksikliği, bu gün daha da fazla hissediliyor... Muhalif olsun, düşman olsun!.. Her zaman derim ya, <span class="ideitalik">Osman Gazi Hazretleri ile, onu takiben gelenlerin etrafında, benim şimdi etrafımda bulunanlar olsaydı, hâlâ Konya Ovasında koyun otlatıyor olurduk!</span><sup class="calibre5"><a class="footnote-link" href="tarih_split_813.html#footnote-107-84" id="footnote-107-84-backlink" name="footnote-107-84-backlink">[84]</a></sup></p>
				<p class="normal1">İtalikle yazdığım kısım bir aforizma kıvamında ama ifade biraz boğuk, neyse onu da orijinal kaynaktan, İbnülemin Mahmud Kemal İnal'dan alarak düzeltebiliriz. Yine Sultan Aziz, bu kez kim olduğu belli, Mütercim Rüşdi Paşa için şöyle demiş:</p>
		  <p class="indentmetin">Bu âdem her şeye itiraz eder de devlete yarayacak bir iş olsun meydane koymamışdır.</p>
		  <p class="indentmetin"><span class="ideitalik">Benim ecdadım, bu gibilerin akliyle hareket etmiş olsaydı Konya ovasında koyun sürüleriyle haymenişin olmakdan kurtulamazdık.</span><sup class="calibre5"><a class="footnote-link" href="tarih_split_814.html#footnote-107-85" id="footnote-107-85-backlink" name="footnote-107-85-backlink">[85]</a></sup></p>
				<p class="normal1">Bu, <span class="ideitalik">Saraydan Notlar'</span>ın 1877'de kurdurduğu "Söğütlü Bölüğü" üzerine söyledikleri.</p>
				<p class="indentmetin">Söğütlü maiyyet bölüğü de kurulmuştu. 200 tane Söğütlü genç, kendilerine hoş (sic) kıyafetler ile padişahın hususi dairesini bekleyip, arabasını atlı veya yaya takip ederler, 'hayatını muhafaza etmek vazifesini' tevdi ettiği bu insanlara Sultan 'benim öz hemşehrilerim' derdi... Hiç bir menfaat kaygısı taşımayan bu saf ve mert Anadolu çocukları, astragan kalpakları, kırmızı ceketleri, zarif çizmeleri ve kılıçlarıyla ayrı bir portre çiziyorlardı. At üstünde iken mızrak da taşırlardı...<sup class="calibre5"><a class="footnote-link" href="tarih_split_815.html#footnote-107-86" id="footnote-107-86-backlink" name="footnote-107-86-backlink">[86]</a></sup></p>
				<p class="normal1">Bu da Abdülhamid'in başkâtiplerinden Tahsin Paşa'nın hâtıratından:</p>
				<p class="indentmetin">Sultan Hamid sarayının en şanlı, en asil ve civanmert teşkilatı 'Söğütlü' namıyla maruf olan maiyet süvari bölüğü idi... Sultan Hamid Karakeçili aşiret efradından ve hepsi güzel ve levent delikanlılardan mürekkep iki yüz kişilik bir mızraklı maiyet bölüğü teşkil etmişti... Sultan Hamid hayatının muhafazasını bunlara tevdi etmişti... onlarla görüştüğü zaman 'Öz hemşehrilerim!' diye hitap eylerdi.<sup class="calibre5"><a class="footnote-link" href="tarih_split_816.html#footnote-107-87" id="footnote-107-87-backlink" name="footnote-107-87-backlink">[87]</a></sup></p>
				<p class="normal1"><span class="idebold">Post scriptum: "Harem Penceresinden"</span></p>
				<p class="normal1"><span class="idebold">bakınca meclis görünür</span></p>
				<p class="normal1">İsmet Bozdağ'ın şaşırtıcı saray kroniğini en olgunlaşmış ve ayrıntılı sürümünden, <span class="ideitalik">Saraydan Notlar'</span>dan izledik. Yoksa, Bozdağ'ın ta 1992'de yayımladığı <span class="ideitalik">Harem Penceresinden Sultan Abdülhamid</span><sup class="calibre5"><a class="footnote-link" href="tarih_split_817.html#footnote-107-88" id="footnote-107-88-backlink" name="footnote-107-88-backlink">[88]</a></sup> adlı metninde de burada bulunan "Canan", "Salime", "Flora"... gibi nice tanıdık var. Kendisine kurduğu bir dünyayı yıllar sonra oldukça başarılı bir şekilde <span class="ideitalik">Saraydan Notlar'</span>da yeniden üretebildiği için İsmet Bozdağ aslında tebrik edilmelidir. Bu eserin de <span class="ideitalik">Saraydan Notlar'</span>ı üreten aynı dehanın ürünü olduğu bir bakışta hemen göze çarpıyor ama bunu burada uzun uzadıya konu edinecek değilim. Sadece kısacık bir tanıtmada bulunayım. <span class="ideitalik">Harem Penceresinden'</span>in birbirinden kopuk iki bölümü var. İlk bölümünde Abdülhamid ile "Atatürk'ün de kendisine âşık olduğu Fatma Pesent" Hanım'ın evliliği işlenmiş. Bozdağ'a göre bu hanım 1925'te ölmüş.<sup class="calibre5"><a class="footnote-link" href="tarih_split_818.html#footnote-107-89" id="footnote-107-89-backlink" name="footnote-107-89-backlink">[89]</a></sup> Cevdet Paşa adlı bir muhteremin kızı olan fakat nedense Abdülhamid'le evlenmeden önce bile haremde yaşayan bu hanım o kadar yüce gönüllüymüş ki borcunu ödeyemediği için Midilli Adası'nın Fransızlar tarafından işgal edilmesi gibi utanç verici bir durumla karşılaşan Osmanlı devletinin 750 000 altından 502 000 altına indirilen borcunu ödeyerek devleti bu durumdan kurtarmış! Parayı nereden mi bulmuş? Kolay. Baba evine gitmiş ve 502 000 altını "büyük bir meşin çanta" içine koyarak tekrar saraya dönmüş! Bunun üzerine duygulanan Abdülhamid'in yorumu ise pek şeker: "Ne iyiymiş böyle zengin zevce canım!... Özenenleri bir daha ayıplamayacağım!.."<sup class="calibre5"><a class="footnote-link" href="tarih_split_819.html#footnote-107-90" id="footnote-107-90-backlink" name="footnote-107-90-backlink">[90]</a></sup> Ayıplama tabii sultanım, niye ayıplayacaksın ki? Kızla değil bankayla evlenmiş gibisin. Ayrıca bir tek zengin mi? Soylu, güzel, genç, güçlü... Daha iyisini nereden bulacaksın? Yalnız dikkat buyurun da bu muhteşem kas gücü zat-ı akdes-i hümayûnlarına bir zarar vermesin! Öyle ya, altın lira dediğin ne ki? Yuvarlak hesap 7 gramlık minnacık bir şey, yarım milyon liracık da toplam 3 500 kilo filan yapıyor. Vallahi öyle. Yük taşımaya gelince Fatma Pesent, değildir hiç müşkülpesent! Koyuyor bir meşin çantaya getiriveriyor! Aman diyelim hiç kızdırmaya gelmez!</p>
				<p class="normal1">Bu arada, doğru, Abdülhamid'in gerçekten de Fatma Pesent diye bir ikbali var<sup class="calibre5"><a class="footnote-link" href="tarih_split_820.html#footnote-107-91" id="footnote-107-91-backlink" name="footnote-107-91-backlink">[91]</a></sup> fakat bu hanımın devletin borcunu ödediğine dair dişe dokunur bir bilgiye ulaşamadım. Ulaşabildiğim bilgilerin birini burada vereyim: Burak Artuner, kısa bir süre önce "Mahya" adlı Ramazan köşesinde Midilli işgalini hikâye ettiğinde "Abdülhamid, bu borcun büyük bölümünü eşi Fatma Pesend Hanım'dan temin etmişti" diye yazdı.<sup class="calibre5"><a class="footnote-link" href="tarih_split_821.html#footnote-107-92" id="footnote-107-92-backlink" name="footnote-107-92-backlink">[92]</a></sup> Midilli işgalinin perde arkasını oldukça ayrıntılı bir şekilde anlatan Tahsin Paşa'da veya başka bir kaynakta bu bilgi parçasına rastlamamış olmakla ve Bozdağ kaynaklı olmasını galip ihtimal olarak görmekle birlikte burada kaydetmiş olayım.</p>
				<p class="normal1">Bu peri masalının ikinci kısmı da Sultan Murad ve annesi tarafından zehirlenmek istenen Abdülhamid'i "Nona"sı Canan nasıl kurtarmış onunla ilgili. Ben iyisi mi o pek acemice yazılmış bölümü toptan boşlayayım da yine masalın ilk kısmından bir alıntı yaparak bu dehşetengiz faslı kapatayım. 1897 yılında gittikçe şirretleşen Yunanistan'a savaş nasıl açılmış? Şöyle:</p>
				<p class="indentmetin">Bu durum karşısında Padişah, kendi riyasetinde müzakere edip sorunu çözecek bir karar vermesi beklenen meclisi topladı. Meclis aralıksız 56 saat, konuyu inceledi ve karara bağladı: SAVAŞ!... Bu, Padişah tarafından da ayrıca onaylanan kararla II.ci (sic) Abdülhamid döneminin ikinci Savaşı başlıyordu... Birinci savaş Padişahın isteksizliğine rağmen, Mithat Paşa ve arkadaşlarının, kendilerini göstermek hevesiyle Meclise aldırdıkları kararla, 1877-1878 Osmanlı-Rus savaşı başlamış ve yenilgi ile sonuçlanmıştı. Yunanistan'a karşı savaş açılması kararı, ikinci savaş kararıydı ve bu karar, Padişah'ın iradesi istikametinde alınmıştı.<sup class="calibre5"><a class="footnote-link" href="tarih_split_822.html#footnote-107-93" id="footnote-107-93-backlink" name="footnote-107-93-backlink">[93]</a></sup></p>
				<p class="normal1">Allah Allah! Bu Meclis-i Mebusan, Abdülhamid tarafından 93 Harbi'nden sonra tatil edilmemiş miydi? Abdülhamid'e olan bütün muhalefet bu meclisin yeniden açılması etrafında dönmüyor muydu? Biz sanıyoruz ki meclisin açılması için II. Meşrutiyet'i beklemek gerekmiştir! Ama hayır; Bozdağ bunca yeteneksiz, niteliksiz ve tarih bilmeyen tarihçi taslağının bu fahiş hatasını böyle kibarca yüzlerine vuruyor! Koca sultanın başkanlığında tam 56 saat boyunca müzakere etmiş ya meclis. Demek ki 1908'den önce, arada bir yerde, 1897'de toplanmış! Nasıl olmuş tam bilemiyoruz tabii. Zaten hiç kapatılmamış mı yoksa savaş halini görüşmek için yeniden mi toplanmış? Tarih yalan söylemeyeceğine ve dünya âlem meclisin kapandığını bildiğine göre, ikincisidir ikincisi. Kapalı meclis acilen açılmış. Hummalı bir faaliyet. Kırık camlar takılmış. Silinmiş, süpürülmüş, boyanmış... Ne diyelim? Aman değmesin yağlıboya...</p>

		</body>
</html>