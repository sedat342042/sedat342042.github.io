<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_30"><br class="calibre3"/>Akgündüz'ün fendi Fendoğlu'nu nasıl yendi?</h2>
				<p class="normal1">Akgündüz hakkında bu metinde değişik yerlerde bu denli konuştuktan sonra zat-ı tarih-penahilerini bir de burada misafir edeceğim doğrusu aklıma gelmezdi. Uzunca bir süre, neredeyse tüm metnin bitmesine elverecek kadar uzunca bir süre gelmedi de zaten. <span class="ideitalik">Osmanlı'da Harem</span> kitabının değişik edisyonlarını enine boyuna tartışmış, o kısmı bitirmek üzereydim ki hadise birden yeni ve bambaşka bir boyut kazandı. O kadar ki daha önce fark edemediğim için kendimi cidden aptal gibi hissettim. Olay basitçe şöyle: Akgündüz'ün o metni ile başkasının bir metni arasında pek çetrefilli, pek sorunlu, oldukça tuhaf bir ilişki var. Üstelik ben her iki metinle de bu <span class="ideitalik">Tarih-Lenk</span>'in yazımı sırasında tanışmış değilim. Akgündüz'ü değilse de diğerini bir makalemde kullandım bile. Nihayet uyanıp da ayrı ayrı okumuş olduğum bu metinleri karşılaştırmayı aklettiğimde çok geç olmuş, o kısmı neredeyse bitirmiştim!</p>
				<p class="normal1">Peki, lafı dolaştırmaya gerek yok. Metinlerden birini söyledim; Akgündüz'ün 1995 haziranında ilk kez basılan <span class="ideitalik">Osmanlı'da Harem</span>'i. Tam adı <span class="ideitalik">İslâm Hukukunda Kölelik-Câriyelik Müessesesi ve Osmanlı'da Harem</span>. Aslında diğerinden de bir kez, Akgündüz'ün kullanmadığı kaynakları tartışırken bahsettim. "Kitabının yarısını ayırdığı konu olan 'İslâm ve Osmanlı Hukukunda Kölelik ve Câriyelik' hakkında, 1996'da bir yayın yapmış olan Hasan Tahsin Fendoğlu'nu da yok sayıyor" dedim.<sup class="calibre5"><a class="footnote-link" href="tarih_split_687.html#footnote-106-84" id="footnote-106-84-backlink" name="footnote-106-84-backlink">[84]</a></sup> Eleştirilecek noktanın Akgündüz'ün kitabının yeni baskılarında bu kitaptan bahsetmeyişi yani literatürü izlemeyişiyle sınırlı olduğunu sanıyordum. Bu da öyle çok fazla vurgulanacak bir şey gibi gelmemişti. Görmez görmez. Akgündüz'ün kitabını ilk kez basarken de literatürden fazla haberdar olduğu söylenemezdi ama nihayetinde, Fendoğlu'nun kitabı, Akgündüz'ün kitabının ilk baskısından bir yıl sonra çıkmıştı. Her anlamda ne kadar yanılmışım. Akgündüz, Fendoğlu'nun kitabını hem biliyor, hem de fena halde izliyormuş! Fendoğlu'nun kitabının adı şöyle: <span class="ideitalik">"İslâm ve Osmanlı Hukukunda Kölelik ve Câriyelik. Kamu Hukuku Açısından Mukayeseli Bir İnceleme".</span><sup class="calibre5"><a class="footnote-link" href="tarih_split_688.html#footnote-106-85" id="footnote-106-85-backlink" name="footnote-106-85-backlink">[85]</a></sup> İşte şimdi bu iki metin arasındaki ilişkiye bakmanın zamanı geldi. Her zaman yaptığımızı yapacağız ve metinlerden yola çıkacağız.</p>
				<p class="normal1">Bu iki metin arasında akademik etik ve bilimsel dürüstlük standartlarına zor sığacak bir ilişki olduğundan şüpheleniyorum. Somut bulgularımı birazdan sizinle paylaşacağım ve kararı da sizin vermenizi isteyeceğim ama her şeyden önce şurasını açıkça belirtmekte yarar var: Ben, buradaki bağlamda söylüyorum, akademik ve bilimsel standartlardan sapanın, kitabı daha sonra yayınlanan Fendoğlu değil, daha önce yayınlanan Akgündüz olduğu varsayımıyla hareket edeceğim. Kitapların yayın tarihleri dikkate alınınca bunun ancak tek bir anlamı olabilir; o da Akgündüz'ün, Fendoğlu'nun metnine basılmasından önce, yazma halindeyken erişiminin olmasıdır. Güzel bir tesadüf eseri diyelim, her iki metinde de bu husus ayrı ayrı doğrulanmış durumda. Akgündüz'den gelecek kanıtı şu yazdığım satırların akışına bırakıp Fendoğlu'nun kitabında içkapağın arkasına düştüğü notu burada alıntılayayım: "Bu doçentlik tezi, Prof. Dr. Halil CİN başkanlığında, Prof. Dr. Mehmet Akif AYDIN ve Prof. Dr. Ahmet AKGÜNDÜZ'den kurulu Doçentlik Bilim Jürisi tarafından 3 Ekim 1995 tarihinde oybirliğiyle kabul edilmiştir."<sup class="calibre5"><a class="footnote-link" href="tarih_split_689.html#footnote-106-86" id="footnote-106-86-backlink" name="footnote-106-86-backlink">[86]</a></sup> Bu veri kırıntısı tabii ki tek başına hiçbir şey demek değil, sadece bir olabilirliğe işaret ediyor.</p>
				<p class="normal1">Karşılaştırmalı bir çalışma olduğu isminden hemen anlaşılan Fendoğlu'nun eseri ile böyle bir iddia taşımayan Akgündüz'ün başyapıtı kurgu açısından da müthiş benzeşiyor. Bizatihi buradan büyük sonuçlara ulaşacak değilim. Sadece bir tesbit olarak söylüyorum. Artık metinlere gidelim. Fendoğlu, "Mukayeseli Hukukta Kölelik Kavramı", Akgündüz de "Tarih Boyu Muhtelif Toplumlarda ve Dinlerde Kölelik-Câriyelik Müessesesi" adlı bölümlerde "Eski Mısırlılarda Kölelik" ve "Mısır'da Kölelik" başlığı altında firavunlar dünyasına uzanmışlar. Önce Fendoğlu:</p>
				<p class="indentmetin">Eski çağda Mısır ve Ön Asya'da köleliğin (slavery in Antıquıty) (sic) başlıca kaynağı savaştı. Daha önceleri esirler katledilirdi. Önce kadınlar sonra da erkekler esir edilmeye başlandı. <span class="ideitalik">Bütün esirler öncelikle Firavun'a aitti.</span><sup class="calibre5"><a class="footnote-link" href="tarih_split_690.html#footnote-106-87" id="footnote-106-87-backlink" name="footnote-106-87-backlink">[87]</a></sup></p>
				<p class="normal1">Fendoğlu'nun bu bilgileri aldığı kaynağı ise <span class="ideitalik">Encyclopedia Britannica'</span>nın 1969 ABD edisyonu imiş. " Vol.XX., p. 630" diyor. Şimdi de Akgündüz'e bakalım:</p>
				<p class="indentmetin">Kölelik, eski Mısır'da da mevcut idi ve en önemli kaynağı savaş esirliği idi. Daha önceleri esirler öldürülürdü; sonradan önce kadınlar ve bunu takiben de erkek esirler köle olarak kullanılmaya başlandı. <span class="ideitalik">Bütün esirler öncelikle Firavun'lara aitti.</span><sup class="calibre5"><a class="footnote-link" href="tarih_split_691.html#footnote-106-88" id="footnote-106-88-backlink" name="footnote-106-88-backlink">[88]</a></sup></p>
				<p class="normal1">Akgündüz'ün bu paragraf için bir referansı yok ama iki paragraf sonra, tüm Mısır bahsinin sonunda toplu olarak verdiği referanslar içinde hangi edisyon olduğu belirtilmeyen bir "<span class="ideitalik">Encyclopedia Britannica,</span> Volume XX, sh.630" var.</p>
				<p class="normal1">Tabii ki buradan bir şey çıkmaz. Ola ki ilim âleminde olağan olduğu üzere iki farklı âlim aynı buluşu birbirlerinden habersiz yapmışlardır. Zaten, "Eski Mısır köleliği" deyince benim aklıma da <span class="ideitalik">Britannica'</span>dan başka bir şey gelmiyor, özellikle de 1969 edisyonunu bu konuda otorite olarak görüyorum! Kaldı ki, aynı konu üzerinde çalışan iki âlim, hele birbirlerini tanıyorlarsa akademik işbirliği içine girmiş bile olabilirler. Hep yapmıyor muyuz? Yeni bir kaynak bulduğumuzda birbirimizi haberdar etmiyor muyuz? Mesela "hoca" ve "Prof" olmasından dolayı daha bir irşad kapasitesine sahip olan Akgündüz, o sırada Yard. Doç. olan meslektaşını haberdar etmiş olamaz mı? "Fendoğlu, sen de şu anda Eski Mısır yazıyorsun değil mi? <span class="ideitalik">Britannica'</span>ya bak, <span class="ideitalik">Britannica'</span>ya bakmadan olmaz!" türü bir canlandırma yapamaz mıyız yani? Gerçi kaynağın yılı Fendoğlu'ndan geliyor ama... Maalesef, daha baştan söyleyeyim ki şu yukarıdaki "hoş tesadüf" veya "mutlu tevâfuk" bundan sonraki referanslar için de aynıyla vaki olmuş. Fendoğlu'nun her kaynağı değilse de epeycesi, sayfa numaralarını da alarak Akgündüz'ün yapıtına sığınmış durumda. Onun için devam edelim. Benimkilerle karışmasın diye orijinal metin parçalarındaki dipnotları yine köşeli parantez içinde vereceğim.</p>
				<p class="normal1">Fendoğlu, "Araplarda Kölelik" başlığı altında şöyle diyor:</p>
				<p class="indentmetin">Araplarda da kölelik vardı. Savaştan kaynaklanan kölelik kadar, borç ve kişinin kendisini satarak köle haline koyması da mümkündü. Araplar köleyi kolay kolay âzâd etmezlerdi. Esasen, İslâm öncesinde "herkes, herkesle savaş halindeydi" (Bellum omnium contra omnes)[2] Araplarda köle azadı, iyiliksever insanlar için Allah'a yaklaşmanın bir ölçüsü sayılırdı. Cahiliye devri Araplarından köle tüccarı Abdullah b. Cüd'an, yaşlandıkça köle azad ediyordu. Müslim, "kâfirin müslüman olmazdan önceki amelinin hükmünü Beyan Babı"nda, "...Hakim b. Hizam, haber vermiş ki, kendisi Rasulullah'a: "Ey Rasulullah, bir takım işlere ne buyurursun: Ben cahiliyet devrinde.köle azad etmek. (sic) kabilinden olan bu işlerle ibadet yapardım. Bunlarda ecir var mıdır? diye sormuş. Hz. Peygamber, "Sen eskiden yaptığın hayırlarla müslüman oldun" [1] buyurmuşlardır.<sup class="calibre5"><a class="footnote-link" href="tarih_split_692.html#footnote-106-89" id="footnote-106-89-backlink" name="footnote-106-89-backlink">[89]</a></sup></p>
				<p class="normal1">Biliyorum, göz yoruyor ama başka çare yok, Fendoğlu'nun dipnotlarını da aynen vereyim: 33. Sayfada, "[2] HAMİDULLAH: <span class="ideitalik">İslâmda Devlet İdaresi,</span> s. 45.; JUYNBOLL, Th. W.: İslâm Ansiklopedisi, M.E.B.yayını, C.I, 5.B., İst.1978 <span class="ideitalik">"abid"</span> maddesi, s. 110-111. AnaBritannica, C.XIII, s. 575, <span class="ideitalik">"kölelik"</span>." ve 34. Sayfada da "[1] DAVUDOĞLU, Ahmed: Sahih-i Müslim Tercüme ve Şerhi, İst. 1977, C.I, II.B., s. 458-463."</p>
				<p class="normal1">Şimdi de Akgündüz'e gidelim bakalım. "Eski Arap Medeniyetinde Kölelik" başlığı altında şöyle demiş:</p>
				<p class="indentmetin">Eski Arap medeniyetinde de kölelik vardı. Köleliğin sebepleri arasında doğum, borçluluk ve şahsın kendisini satarak köle olması gibi haller mevcuttu. İslâmiyet öncesi Arap cemiyetinde <span class="ideitalik">"herkes herkes ile savaş halindeydi".</span></p>
				<p class="indentmetin"><span class="ideitalik">Araplarda köle âzâd etmek, hayırlı insanlar için Allah'a yaklaşmak olarak telakki olunurdu. Cahiliye devri Araplarından köle tüccarı Abdullah b. Cüd'an, yaşı ilerledikçe köle azad ediyordu.</span> İmam Müslim, Hâkim bin Hizam'dan naklen şöyle bir hadiseyi (sic) nakletmektedir: "Bir gün Hz. Peygamber'e Ey Allah'ın Peygamberi! Ben Cahiliye devrinde köle âzâd etmek kabilinden bazı ibadet sayılabilecek işler yaptım. Ne buyurursunuz? Cevabında Hz. Peygamber; Sen eskiden yaptığın hayırlarla müslüman oldun" buyurdu. O halde cahiliye devrinde bu tür uygulamalar var idi [1].<sup class="calibre5"><a class="footnote-link" href="tarih_split_693.html#footnote-106-90" id="footnote-106-90-backlink" name="footnote-106-90-backlink">[90]</a></sup></p>
				<p class="normal1">Ufak tefek tasarruflara karşın size de bir déjà-vu hissi geliyor mu? Durun, Akgündüz'ün dipnotunu da alalım da tam olsun: "[1] Davudoğlu, Ahmed, Sahih-i Müslim Tercüme Ve Şerhi, İstanbul 1977, c.I. sh. 458-463." Niye şu kadarcık bir alıntı beş sayfaya yayılmış anlamadım ama aynı Fendoğlu'ndaki gibi!</p>
				<p class="normal1">Peki, dedik ya iki ayrı âlim büyük bir gönül birliği içinde gitmiş, aynı kaynaktan aynı örneği bulmuşlar. Az bir keramet midir? "İkisi de referans veriyor işte, ne yapalım?" deyip geçecek miyiz? Hayır, çünkü dikkatinizi çekmiştir, Akgündüz, Fendoğlu'nun iki dipnotundan sadece birini tutmuş. Onun [2] numaralı dipnotunu tekrarlamaya lüzum görmemiş. Oysa Latincesini vermeyerek <span class="ideitalik">"herkes herkes ile savaş halindeydi"</span> ibaresini tutmayı ve Fendoğlu'nun o dipnot ile referanslandırdığı hemen bütün bilgileri almayı pekâlâ biliyor! Haydi, diyelim ki gitti, onlarca kaynağın aynı sayfalarını kendisi de Fendoğlu'ndan bağımsız olarak buldu, peki nasıl oluyor da Fendoğlu'ndaki birtakım bilgileri, hatta yekpâre ibareleri hiçbir yere referans vermeksizin aynen yeniden üretebiliyor? Lütfen dikkat. İşte bu tür kanıtlardan yola çıkarak söylüyorum ki verilerin gayrimeşru akış yönü Akgündüz'den Fendoğlu'na doğru değil, Fendoğlu'ndan Akgündüz'e doğrudur. Ne yapsın, zavallı veri parçacıkları? Mürşidin cezbesine tutulup akı akıvermişler üstada doğru!</p>
				<p class="normal1">Yukarıda, beşinci bölümde içerik açısından tartıştığım bir pasaj var. Hani olmadık kapasiteli bir yelkenli vardı... Ah nasıl dövünüp duruyorum bilemezsiniz, meğerse Akgündüz o kısmı da olduğu gibi Fendoğlu'na borçlu değil miymiş? Yahu bilseydim şuracıkta bir kalemde çıkarır, sizi de aynı şeyleri iki kez okuma durumunda bırakmazdım. <span class="ideitalik">Tarih-Lenk</span> oburuna biraz karbonhidrat yüklemesi gibi bir şey ve kaçınılmaz sonuç o aksak bacağın taşımakta zorlanacağı bir obesite olacak ama çaresiz, yeniden vermek durumundayım. Dipnotlarını da aynen koruyarak, bu Fendoğlu'ndan:</p>
				<p class="indentmetin">İngiliz Hukuku, XIX. yy.a (sic) kadar, köleliği teşvik ediyordu. Kraliçe Elisabeth (1558-1603) bizzat, köle ticareti yapıyordu. Bir seferinde (47.146) köleyi, bir gemi ile Afrika'dan getirtmişti. 1685 tarihli bir kanunda da "köle efendisine en küçük bir karşı gelmede öldürülür" deniliyordu. Kaçgun köle öldürülürdü.[1] İngiltere 1807'de köle ticaretini kaldırdı. Ama bu, sözde kalmıştı. Gizli kara tüccarlık uzun süre devam etti.</p>
				<p class="indentmetin">Afrika'nın eli olmazsa, milli gelir gelişemez görüşü de vardı.[2] İngiltere'de köleliğin ilgasına davet 1833'de başlamış; 1948 tarihli İnsan Hakları Evrensel Bildirisinin 4. Maddesi ile kölelik resmen kaldırılmıştır.<sup class="calibre5"><a class="footnote-link" href="tarih_split_694.html#footnote-106-91" id="footnote-106-91-backlink" name="footnote-106-91-backlink">[91]</a></sup></p>
				<p class="normal1">Dipnotlar da aynı yerde şöyle: "[1] ARMAĞAN: <span class="ideitalik">İslâm Hukukunda Temel Hak ve Hürriyetler,</span> s. 59.; Bk. <span class="ideitalik">Büyük Ansiklopedi,</span> İst. 1990, C. IX, s. 3299" ve "[2] Bk. <span class="ideitalik">Meydan Larousse:</span> C.VII, s. 532; <span class="ideitalik">Ana Britannica,</span> C.XIII, s. 575; UMUR: s. 40.]"</p>
				<p class="normal1">Burada bir kez daha içerik tartışmasına girmek istemiyorum. Ülkemde, "Kamu Hukuku Açısından Mukayeseli Bir İnceleme" iddiası taşıyan ve sahibini doçent yapan bir akademik çalışmanın kaynaklarının hal-i pür-melaline üzülmekten başka elimden hiçbir şey gelmez. Ama, ansiklopedi maddelerine dayanarak karşılaştırmalı hukuk tarihi çalışması yapmanın feraseti, hatta o kaynakların nasıl kullanıldığı bile ikincil bir sorun olarak bir yana dursun, sonuçta kaynaklar ortada. Peki, şimdi biraz kes-yapıştır yaparak ve ilgili pasajı Akgündüz'den alarak bir kez daha buraya taşıyalım. Yalnız bu kez, yukarıdaki pasajla ortak olan yerleri değil, Akgündüz'ün eklediklerini italikle vurguluyorum:</p>
				<p class="indentmetin"><span class="ideitalik">Hukukî durumları kısaca özetlenen</span> kölelik, XIX. Asra kadar İngiliz Hukuku tarafından teşvik ediliyordu. Kraliçe Elizabeth (1558-1603) bizzat köle ticareti yapıyordu. Bir seferinde 47.146 köleyi Afrika'dan bir gemi ile getirtmişti. <span class="ideitalik">İngiltere'deki Karalar Kanunu da Fransa'dakinden farksızdı.</span> Bu kanunda da, efendisine karşı gelen kölenin cezasının idam olduğu hükme bağlanıyor ve kaçgun köleler öldürülerek cezalandırılıyordu. İngiltere'de görünürde köle ticareti 1807'de kaldırıldı. Ancak Afrika'nın eli olmadan ekonomimiz gelişmez diyenlerin sözü ağır bastı. <span class="ideitalik">Brezilya'ya bu tarihten sonra da 1848'de 60.000 köle ve 1849 tarihinde de 54.000 köle getirilmişti. Hâlbuki</span> İngiltere'de köleliğin ilgası, 1833 tarihinden itibaren başlamıştır <span class="ideitalik">ve hatta bu tarihlerde Osmanlı Devletine köleliğin ilgası için baskılara başlamıştır. Gerçek manada</span> Batıda köleliğin kaldırılması için ise, 1948 tarihli İnsan Hakları Beyânnamesini beklemek icabetmektedir. <span class="ideitalik">Bugün eski Karalar Kanununu "aratacak derecede siyahlar ve Asyalılara karşı bir kısım kötü hükümlerin bulunduğu da İngiliz hukukunu bilen insanlarca inkâr edilemez.</span><sup class="calibre5"><a class="footnote-link" href="tarih_split_695.html#footnote-106-92" id="footnote-106-92-backlink" name="footnote-106-92-backlink">[92]</a></sup></p>
				<p class="normal1">Hatırlatmak için söylüyorum, Akgündüz tüm bu veri yığını için sadece ve sadece, o da eksik gedik bir tarzda Falih Rıfkı Atay'ı kaynak gösteriyordu. Buyurun şimdi siz karar verin, kendisine bu denli borçlu olduğu halde Fendoğlu'nu niye kaynak göstermiyor acaba? Tüm bu abidik gubudik yığın için Fendoğlu'nu kaynak göstermeyerek son kertede ona bir iyilik yapmış olabilir ama bunlar kendisine vahiy yoluyla ayriyeten tebliğ mi edildi ki Fendoğlu'nun adını bile anmıyor? Bu yığın, adını verdiği Atay'dan gelmiyorsa, adını vermediği Fendoğlu'ndan da gelmiyorsa nereden geliyor? Kim, bir gemideki köle sayısını küsuratına kadar aklında tutabilir? Tutsa kaç yazar? Daha önce yazılı olarak bir yerde görmemiş midir?</p>
				<p class="normal1">Retorik sorulara cevap vermek durumunda değiliz, değil mi? Tuhaf bir şekilde böyle anlarda tarih namına seviniyorum. Sözümü tutuyorum, kararı siz verin tabii ama tarih bana böyle zamanlarda pozitif bir bilim olmuş gibi geliyor. Evet, olay bence bir fizik deneyi berraklığında açık ve net. Hemen her şey Fendoğlu'ndan alınıyor. Bazıları çarpıtılıyor. Fendoğlu'nun "1685 tarihli bir kanun" dediği anında "İngiltere'deki Karalar Kanunu" oluveriyor. Biraz da Toledano'dan kulak dolgunluğuyla bilinen Osmanlı'ya İngiliz baskısı faslını ve Atay'dan bağlam dışına çıkarılmış rakam ekleyin, sonra soğumadan önce üzerine bir tutam tarçın serpin, bugünkü İngiliz hukuku hakkında desteksiz ahkâm kesin, hımm valla tadından yenmez bir şey oldu çıktı, ellerinize sağlık!</p>
				<p class="normal1">Şimdi de her iki yazarın "Amerika'da Kölelik" adıyla aynı başlık altında ele aldıkları konulara birazcık eğilelim. Amerika'daki beyaz barbarlıkları anlatan Fendoğlu'na gidiyorum:</p>
				<p class="indentmetin"><span class="ideitalik">Kırmızıların öldürülmesi, siyahların da köleleştirilmesi gerekiyordu. Afrika'ya seferler yaparak, ömürlerinde hiç silah görmeyen siyah derili insanları, ateşli silahlarla kuşatıp kıstırarak gemilere doldurup Amerika'ya taşıyan İngiliz, Portekiz, İspanyol, Alman ve diğer batılılar, özel esir depoları kurmuşlardı.</span> 1697 yılında Portekiz devleti, bu ticareti bizzat yapmaya başladı. Büyük gemisi olan devletler, biribiriyle rekabete girişmişti. İngiltere, 200 yıl bu esir ticaretini tekelinde bulundurmuştur.[1] Bir keresinde Afrika'dan alınan 300.000 esirden ancak 180.000 tanesi hayatta kalmıştı. "Zenciler, hayvanlar gibi, gemilere gelişi güzel (sic) yığılırdı. Güneşe yağmura, her şeye karşı en basit koruma tertiplerinden yoksun idiler. Bu bir çeşit esirlik idmanı idi. İsyanlara karşı durmak için prangalar, havasız anbarlar, bütün eziyetlerden sonra, bazan ihracat iskelesinde üçte biri ölmüş ve kokmuş olurdu. Brezilyada zenciler çiftçilere dağıtılır, efendisi derhal kızgın bir demirle esirinin etine damgasını basardı."[2]<sup class="calibre5"><a class="footnote-link" href="tarih_split_696.html#footnote-106-93" id="footnote-106-93-backlink" name="footnote-106-93-backlink">[93]</a></sup></p>
				<p class="normal1">Bunlar da Fendoğlu'nun dipnotları: "[1] ATAY: Gezerek Gördüklerim, s. 287." ve "[2] ATAY: Gezerek Gördüklerim, s. 287, s. 286." El altında olduğu için Atay'a hemen gidiyorum ve Fendoğlu'nun burada somut veri anlamındaki her şeyi Atay'dan aldığını görüyorum. Atay'dan olan alıntıyı da kontrol ediyorum ve aslında "güneş" ile "yağmur" sözcükleri arasında bulunan bir virgül ve burada ayrı yazılmış "gelişigüzel" sözcüğü hariç olmak üzere alıntının da doğruca verildiği dikkatimi çekiyor. İtalikle gösterdiğim yerler ise Atay'dan gelmiyor.</p>
				<p class="normal1">Bu da Akgündüz'ün prizmasından geçerek aynı pasajın aldığı hal:</p>
				<p class="indentmetin"><span class="ideitalik">Kızılderililerin (sic) öldürülüp köklerini kurutan Amerikalılar, geniş arazilere sahip olduklarından siyah esir ve kölelere ihtiyaç duydular. Afrika'ya seferler yapan İngiliz, İspanyol, Portekiz, Alman ve diğer Avrupa kökenliler, ateşli silahlarıyla kuşattıkları Afrikalı siyahları, esir olarak Amerika'ya sevk ediyorlardı. Özel esir depoları inşa ettikleri ve bu iş için büyük filolar hazırladıkları tarihçe bilinen bir şeydir.</span> Hatta 1697 tarihinde Portekiz Devleti, bu köle ticaretini resmen yapmaya başladı. İngiltere, 200 yıl esir ticaretini tekelinde bulundurdu. <span class="ideitalik">Afrika'da esir depolarında toparlanan (sic) siyahlar, hayvanlar gibi gemilerle sevkedilirler ve yollarda çokları telef olurlardı.</span> Bir seferinde 300.000 esirden ancak 180.000 tanesi sağ kalabilmişti. Şu tesbitler aynen vâki idi: "Zenciler, hayvanlar gibi, gemilere gelişi güzel (sic) yığılırdı. Güneşe, yağmura ve <span class="idebolditalik">hatta</span> her şeye karşı koruma <span class="idebolditalik">tedbirlerinden mahrumlardı.</span> Bu, bir çeşit esirlik idmanı idi. İsyanlara karşı durmak için prangalar, havasız anbarlar <span class="idebolditalik">ve benzeri tedbirler vardı. Sevkiyattan</span> sonra bazan üçte biri <span class="idebolditalik">ve bazan da dörtte biri</span> ölürdü ve <span class="idebolditalik">gemilerde</span> kokardı. <span class="idebolditalik">Amerika'ya ulaşınca</span> çiftçiler, <span class="idebolditalik">kendilerine düşen esirlerin derilerine</span> kızgın demirlerler (sic) <span class="idebolditalik">adlarını yazarlardı".</span>[2]<sup class="calibre5"><a class="footnote-link" href="tarih_split_697.html#footnote-106-94" id="footnote-106-94-backlink" name="footnote-106-94-backlink">[94]</a></sup></p>
				<p class="normal1">Akgündüz'de tabii ki yine Fendoğlu filan aramayın, yok. Tek referansı var, o da Atay ve şöyle: "[2] Atay, Gezerek Gördüklerim, İstanbul 1970, sh.273 vd." Kısaca "Ben, Fendoğlu'ndan değil, kaynağın aslından, Atay'dan aldım" demek olur bu. Öyle mi acaba? Atay'ın 1927'de kaleme aldığı "Kırmızı ve Kara" makalesi hakikaten de kitabının 273. sayfasından başlıyor. Ama alıntılanan yer 286. sayfa. Kuşa çevrilmiş, eklenmiş, çıkarılmış bir alıntı bu! Akgündüz'ün alıntılama huyu böyle, ne yapalım? Daha şimdiye kadar tek bir alıntıyı bile olduğu gibi verdiğini görmedim. Bunu uzatmıyorum. Aslından farklı yerlerini bold italikle dizerek takdirinize bırakıyorum. Atay'ın "tertip" dediği "tedbir" oluyor, asıl metinde "yoksun" olan burada "mahrum" oluyor ve daha neler!</p>
				<p class="normal1">Ama Akgündüz'ün, Atay'a değilse de tüm pasajı aldığı Fendoğlu'na küçük de olsa bir sadakati söz konusu: "gelişigüzel" sözcüğünü, önce Fendoğlu, sonra Akgündüz ayrı yazıyorlar! Sadece o kadar da değil tabii. Akgündüz'ün ilk satırları da Fendoğlu'ndan geliyor. Üstelik Akgündüz, Atay'ı yanlış aktaran Fendoğlu'nun bir cümlesini de biraz değiştirerek aynen almış. Bu cümle Fendoğlu'nda "Bir keresinde Afrika'dan alınan 300 000 esirden ancak 180 000 tanesi hayatta kalmıştı" haline gelmiş. Akgündüz ise "Bir seferinde 300 000 esirden ancak 180 000 tanesi sağ kalabilmişti" diyor. Bir önceki cümlesi de "...gemilerle sevkedilirler ve yollarda çokları telef olurlardı" olduğu için oluyor mu size tek seferde ölen bu kadar köle? Atay ne "bir keresinde" diyor ne de "bir seferinde"! Atay, orijinalde aynen "Bir zamanlar hesap edilmiştir ki Afrika kıyılarından alınan üç yüz bin esirin ancak yüz seksen bini hayatta kalmıştır"<sup class="calibre5"><a class="footnote-link" href="tarih_split_698.html#footnote-106-95" id="footnote-106-95-backlink" name="footnote-106-95-backlink">[95]</a></sup> diyor. Fendoğlu bunu bir kalıba sokmuş, Akgündüz başka bir kalıba. Hiçbir şey olmasa, sadece bu kadarı bile olsa, kişi buradan yola çıkarak Akgündüz'ün, Atay'ın metnine değil, Fendoğlu'nun metnine dayandığını anlar. O kadar ki, lafzen değiştirerek de olsa onun yanlış aktarmasını aktarıyor ve fakat yine de ona gönderme yapmıyor!</p>
				<p class="normal1">Daha devam edelim mi? Sıradan yazıp gidiyorum işte ama seçici de olmak gerek. Fendoğlu'nun metninin yüzde 40-45'lik bir kısmının başına gelenler hep bu minval üzere uzayıp gidiyor. Bu Fendoğlu'ndan:</p>
				<p class="indentmetin">1830 Tarihli "Kızılderili Sürgün Kanunu", 1887 de çıkarılan Genel Taksim Kanunu, 1932 tarihli Dawes Kanunu gibi kanunlarla yıllar yılı en sinsi ve açık usullerle Kızılderililerin topraklarına el konulmuştu.<sup class="calibre5"><a class="footnote-link" href="tarih_split_699.html#footnote-106-96" id="footnote-106-96-backlink" name="footnote-106-96-backlink">[96]</a></sup></p>
				<p class="normal1">"Bu usuller aynı anda nasıl 'En sinsi ve açık' oluyor ki?" diye düşünürken, ifadeyi elinden geldiğince düzelten Akgündüz yardımıma koşuyor:</p>
				<p class="indentmetin">1830 tarihli "Kızılderili Sürgün Kanunu", 1887'de çıkarılan Genel Taksim Kanunu, 1932 tarihli Dawes Kanunu gibi kanunlarla, yakın zamanlara kadar, yıllar yılı sinsi ve açık yollarla Kızılderililerin topraklarına el konulmuştur.<sup class="calibre5"><a class="footnote-link" href="tarih_split_700.html#footnote-106-97" id="footnote-106-97-backlink" name="footnote-106-97-backlink">[97]</a></sup></p>
				<p class="normal1">Naçizane benim kanaatimce, "sinsi veya açık" denmeliydi. Gelecek sefere inşallah... Her iki alıntının kaynağı da aynı tabii, buna alıştınız artık, ama şimdi sıkı durun çünkü bu kez kullanılan kaynak bir gazete yazısı. Fendoğlu, "BAŞARAN, Fatih: <span class="ideitalik">"Amerika'nın Mazlum Sahipleri Kızılderililer– Toprak İçin Bir Irk Kurutuldu",</span> Zaman, 25.10.1992" olarak vermiş kaynağını. Burada tekrarlamıyorum, aynı kaynak Akgündüz'de de var ve başka bir şey yok.</p>
				<p class="normal1">"Nasıl oluyor? Gazete yazılarına varıncaya kadar nasıl aynı kaynakları tutturabiliyorlar?" diye düşünürken bunun tek örnek olmadığını, Fendoğlu'nun kullandığı ve referans verdiği pek çok gazete yazısının Akgündüz tarafından da kullanıldığını fark ediyorum! Ama, ama bu kez Akgündüz büyük bir tevazu gösteriyor ve Fendoğlu'na ismi, cismi ve henüz o sırada yayımlanmamış eseriyle birlikte muhteşem bir gönderme yapıyor!</p>
				<p class="normal1">Akgündüz, kitabının 2. bölümünü bitiren bir "netice" yazıyor. "Yapılan izahlardan anlaşılıyor ki, tarih boyu, kölelik müessesesini fikren veya fiilen kabul etmeyen millet ve devlet hemen hemen yok gibidir. Ayrıca bugün de köleliğin kesinkes kalktığını söylemek çok zordur"<sup class="calibre5"><a class="footnote-link" href="tarih_split_701.html#footnote-106-98" id="footnote-106-98-backlink" name="footnote-106-98-backlink">[98]</a></sup> diye bir giriş yaptıktan sonra Said-i Nursî'nin bazı fikirlerini irdeliyor, günümüzde de kölelik benzeri olduğunu düşündüğü bazı uygulamaları sayıyor. "Rusya'nın Çeçenlere yaptığı, Fransa'nın Cezayir'de tatbik ettiği ve bütün Hristiyan dünyasının Bosna'da uyguladıkları kölelikten başka bir şey değildir ve tabir câiz ise modern köleliğin en acımasız şeklidir" diyor ve bölümün sonunu şöyle bağlıyor:</p>
				<p class="indentmetin">Gazeteler, Güney Afrika'da, Mozambik'de ve Uzakdoğu'da hâlâ köle adıyla satılan insanların da bulunduğunu gösteren haberlerle doludur. Demek ki beşeriyet, henüz beşinci devir olan mâlikiyiyyet ve serbestiyet devrine tam olarak ulaşamamıştır.[1]<sup class="calibre5"><a class="footnote-link" href="tarih_split_702.html#footnote-106-99" id="footnote-106-99-backlink" name="footnote-106-99-backlink">[99]</a></sup></p>
				<p class="normal1">İşte Akgündüz, bu alıntıda bahsettiği gazetelere olan referansları, eserinde ilk ve son kez olmak üzere Fendoğlu diye bir zatın basılmamış doçentlik tezi üzerinden veriyor. Alıntılayayım: "[1] Fendoğlu, Hasan Tahsin, Eski Hukukumuzda Kölelik, Diyarbakır 1994, Basılmamış Doçentlik tezi, sh. 48-50'den naklen Türkiye Gazetesi, 22.7.1993, sh.1, 13; Dünya Gazetesi, 18.6.1992, sh.7; Nokta Dergisi, 14-20 Mart 1993, sh.80 vd."</p>
				<p class="normal1">Ben de Fendoğlu'nun artık basılmış durumdaki doçentlik tezine gidiyorum ve sayfa 68-71 arasındaki uzun bir dipnotta yukarıda referans verilen tüm gazeteleri, aynı gün ve sayılarla buluyorum! Üstelik Akgündüz'deki genellemenin aksine her gazeteden alınan spesifik haber de bu dipnottan anlaşılabiliyor. Uzun bir söylem niteliği taşıyan bu dipnotun içeriğine girmiyorum. Sadece, bazı yönlerinin Akgündüz'ün biraz önce alıntıladığım görüşleriyle benzerlik içinde olduğunu belirteyim. Mesela, Fendoğlu şöyle diyor: "Görülüyor ki, İslâm geldiğinde, hatta yakın zamanlara kadar, bu müesseseyi fiiliyatta kabul etmeyen millet veya ülke yoktu. Günümüzde köleliğin gerçekten kalktığına inanmak zordur."<sup class="calibre5"><a class="footnote-link" href="tarih_split_703.html#footnote-106-100" id="footnote-106-100-backlink" name="footnote-106-100-backlink">[100]</a></sup> Yanlış anlaşılmasın, burada da Akgündüz'e "Nedir bu lüzumundan fazla benzerlik?" demeyeceğim. Aslında demek için her türlü hakkım var ama demeyeceğim. Evet, Akgündüz'ün yukarıdaki cümleleri bir iki makyajla beraber Fendoğlu'nun cümleleriyle aynı. Üstelik Fendoğlu'na verilmesi gereken referans hemen bu cümlelerden sonra verilmesi gerekirken iki sayfa sonunda verilmiş. Okuyan bunların Fendoğlu'ndan geldiğini nereden anlasın? Fakat mademki iki sayfa sonunda da olsa Fendoğlu'nun adını anmış, "Tamam canım, nerede referans verileceğini bilmiyor besbelli" diyecek ve bu mücevher değerindeki anışa hürmeten arıza çıkarmayacağım. Benim için hakikaten altın değerinde olan, Fendoğlu'nun adının geçmesi!</p>
				<p class="normal1">Demek ki Akgündüz, 1995'te kitabını yayımlamazdan önce Fendoğlu'nun tezine ulaşabilmiş, üstelik kendi beyanına göre, tezin geçtiği 1995 ekiminde değil, ta 1994 yılında ulaşmış ve dahi referans veriyor! Aa, ne güzel! Gerçekten övgüye değer bir duyarlılık gösteriyor. Vallahi aşk olsun! Peki, şimdi sormazlar mı adama; Madem elinizde Fendoğlu'nun çalışmasının basılmamış hali vardı da ne diye şimdiye kadar hiçbir yerde tek bir referans bile vermediniz? Yukarıda sayıp durduğum örnekleri ne yapacağız? Fendoğlu'ndan nakledilebilecek bilgi ve veriler ancak gazetelerden gelenler mi? O yüzden mi kitabınızın kalanında da Fendoğlu'nu kullanmaya devam ediyorsunuz ve fakat bir daha adını bile anmıyorsunuz?</p>
				<p class="normal1">Evet, Akgündüz, o pek yetersiz karşılaştırmalı kölelik tarihi kısımlarında değil, asıl uzmanlık beyan ettiği İslam hukuku tarihi alanında da Fendoğlu'nu pervasızca kullanmaya devam ediyor. Bu kullanım bazen bir özetleme niteliği arz ediyor ve hiçbir referans verilmiyor, bazen de Fendoğlu atlanarak, onun kullandığı kaynaklara inilmiş gibi yapılıyor. İşin en güzeli de tüm bunlar yapılırken Fendoğlu'nun kelimelerini, cümlelerini kendi koyduğu Akgündüz standartlarına göre ne kadar korumak mümkünse o kadar koruyor Akgündüz! Örnekleri biteviye olarak sürdürmek mümkün tabii ama birkaç tane daha sayarak bu fasıldan çıkayım artık diyorum.</p>
				<p class="normal1">Fendoğlu, İslam hukukuna göre savaş esirlerine nasıl davranılması gerektiğini anlatıyor. Atlayarak alıntılayayım:</p>
				<p class="indentmetin">İslâm hukukuna göre, Devlet, savaş esirlerine mesken, elbise ve yemek sağlamak zorundadır... Esirlerin Güneşin ve kılıcın sıcağından uzak tutulması ve onlara iyi davranılması konusunda hadis vardır: "Esirlere iyi davranınız; onların üzerine güneşin ve silahın hararetini birleştirmeyiniz" [4]<sup class="calibre5"><a class="footnote-link" href="tarih_split_704.html#footnote-106-101" id="footnote-106-101-backlink" name="footnote-106-101-backlink">[101]</a></sup></p>
				<p class="normal1">Fendoğlu'nun aynı sayfadaki 4. dipnotu da şöyle: "[4] Bk. ez-ZUHAYLÎ, Vehbe: <span class="ideitalik">Alakatü'd-Düveliyye fi'l-İslâm Mukarineten bi'l-Kanuni'd-Düveli el hadis,</span> 4.B., Beyrut, 1409/1989, <span class="ideitalik">Müessesetü'r-Risale,</span> s. 78-79; ÂMİR: <span class="ideitalik">Ahkâmu'l-Esrâ,</span> s. 148; bk. 76/ İnsan, 8."</p>
				<p class="normal1">Akgündüz'ün ilgisini de aynı hadis çekmemiş mi? Çekmiş. Şöyle:</p>
				<p class="indentmetin">İslâm Hukukuna göre, devlet savaş esirlerine yiyecek, içecek, giyecek ve mesken sağlamak ile mükelleftir. Hz. Peygamber'in şu talimatı bu meselede esas kabul edilmiştir: "Esirlere iyi muamele ediniz; onların üzerinde güneşin harareti ile kılıcın kızgınlığını birleştirmeyiniz." [2]<sup class="calibre5"><a class="footnote-link" href="tarih_split_705.html#footnote-106-102" id="footnote-106-102-backlink" name="footnote-106-102-backlink">[102]</a></sup></p>
				<p class="normal1">Peki Akgündüz'ün bu hadis için kaynağı neymiş? O da şöyle: "[2] Zuhaylî, Vehbe, El-Alâkât'üd-Devliyye Fil-İslâm, Beyrut 1989, sh.78-79." Yapılacak bir şey yok, İslâm hukuk tarihi olan uzmanımız gitmiş ve aynı kaynağın aynı sayfalarında aynı örneği bulmuş. Her zamanki gibi beyanı böyle!</p>
				<p class="normal1">Fazla uzağa gitmeyeyim, aynı bağlamda kalayım. Fendoğlu, Müslümanların esirlere ne kadar iyi davranırken Ortaçağ Avrupalılarının tam aksi olduğu yolunda örnek veriyor:</p>
				<p class="indentmetin"><span class="ideitalik">Selahattin Eyyubi, Kudüs'te alabildiğine zulüm yapan hristiyanlardan,</span> savaş sonunda, aldığı esirlerin bazısını bedelsiz, bazısını da fidye alarak serbest bıraktı. Oysa Haçlı Komutan Richard ve hristiyanlar, bir günde, bir rivayete göre 3.000 esiri katletmişlerdi.[4]<sup class="calibre5"><a class="footnote-link" href="tarih_split_706.html#footnote-106-103" id="footnote-106-103-backlink" name="footnote-106-103-backlink">[103]</a></sup></p>
				<p class="normal1">Fendoğlu bu dördüncü dipnotunu da Mâverdî, Şevkâni ve Âmir olmak üzere üç ayrı kaynakla destekliyor. Ayrıntılarına inmeye gerek görmüyorum. Çünkü bu kez Akgündüz de böyle bir gerek görmemiş. Engin tarih bilgisine dayanarak adına tarih dediğimiz orta malı hazineden örnek vermiş:</p>
				<p class="indentmetin">Tarihden misâl verilecek olursa, Haçlı seferleri sırasında Haçlı ordularının komutanlarından Richard, bir günde 3.000 esiri öldürtürken, buna karşılık <span class="ideitalik">Selâhaddin Eyyûbî, Kudüs'te alabildiğine zulüm yapan Hristiyanlardan</span> aldığı erkek esirleri dahi, ya fidye karşılığında veya bedelsiz olarak salıvermiştir.<sup class="calibre5"><a class="footnote-link" href="tarih_split_707.html#footnote-106-104" id="footnote-106-104-backlink" name="footnote-106-104-backlink">[104]</a></sup></p>
				<p class="normal1">İşte bu pasaja Akgündüz'de hiçbir referans yok. Demek ki tarihçi, tarihten misal veriyor, referansa filan gerek duymamış. Peki, nasıl oluyor da ifadeleri Fendoğlu'nun ifadelerine bu kadar benzeşiyor? Sahi, Akgündüz'ün şu yukarıdaki örneğinde olup da, Fendoğlu'nda olmayan ne var? Demek ki "misal"imiz tarih babanın dağarcığından değil Fendoğlu diye bir âdemin tezinden/kitabından geliyor. Üstelik kaynakları konusunda duyarlı, tek tek sayıyor onları. Dikkatli, çünkü görmediği ve geçmişte olan bir şey için "rivayet" diyor. Niye anmıyorsunuz adını?</p>
				<p class="normal1">Bu arada, konu Fendoğlu'nun kitabının içeriği olmadığı için onun söylediklerinin tartışmasını yapmaktan kaçınmaya çalışıyorum ama şu yukarıdaki konunun metnin başka bir yerinde de tekrar ele alındığını ve oldukça sıra dışı bir şekilde ele alındığını gördüğüm için dayanamadım, yazıyorum. Şöyle diyor Fendoğlu: "... İngiliz Kralı Richard, Kudüste 19 Ağustos 1191 günü, 2700 kadar müslüman esiri katletmiş, Selahattin Eyyubi Kudusü geri aldığında böyle yapmamıştır."<sup class="calibre5"><a class="footnote-link" href="tarih_split_708.html#footnote-106-105" id="footnote-106-105-backlink" name="footnote-106-105-backlink">[105]</a></sup> İki satırlık bir şey ama tarihi altüst ediyor. Ne çıkıyor buradan? Richard, Kudüs'te katliam yaptığına göre, Kudüs, onun elinde, haçlıların elinde olmalı. Zaten Selahaddin de kenti geri alıyor ve fakat bu katliama karşılık vermiyor! İyi de bizim bildiğimiz tarih başka şeyler söylüyor. Selahaddin, Kudüs'ü haçlılardan geri alır. Alır ama bu Hittin Savaşı'ndan sonra, 2 ekim 1187'dedir!<sup class="calibre5"><a class="footnote-link" href="tarih_split_709.html#footnote-106-106" id="footnote-106-106-backlink" name="footnote-106-106-backlink">[106]</a></sup> Üçüncü Haçlı Seferi de bizatihi bu olay üzerinedir. Richard, her türlü gayretine karşın Kudüs'ü geri alamaz. Diğer haçlıların çekilmesiyle tek başına ortada kalır. Üçüncü Haçlı Seferi çöker! Sonunda 1192'de Selahaddin'le bir anlaşma yaparak maceralı bir şekilde ülkesine dönüş yolculuğuna çıkar.<sup class="calibre5"><a class="footnote-link" href="tarih_split_710.html#footnote-106-107" id="footnote-106-107-backlink" name="footnote-106-107-backlink">[107]</a></sup> Haa, vurgulayıp durduğunuz 3 000 veya 2 700 müslüman esirin katledilmesi mi? O, Richard'ın Akka'da yaptığı bir katliam.<sup class="calibre5"><a class="footnote-link" href="tarih_split_711.html#footnote-106-108" id="footnote-106-108-backlink" name="footnote-106-108-backlink">[108]</a></sup> Cevabı da haçlı savaş esirlerini öldürterek Selahaddin tarafından aynı şekilde verilmiş durumda.<sup class="calibre5"><a class="footnote-link" href="tarih_split_712.html#footnote-106-109" id="footnote-106-109-backlink" name="footnote-106-109-backlink">[109]</a></sup></p>
				<p class="normal1">Bilmem hatırlayacak mısınız? Akgündüz, istiman etmiş gayrımüslimlerin yani müstemenlerin de esir statüsünde değerlendirildiklerini söylüyordu. "Bu nasıl olur?" diye epeyce kafa yormuştum. Sahi ne diyordu, bir kez daha alayım:</p>
				<p class="indentmetin">Ayrıca <span class="ideitalik">savaş meydanında olmasa bile harb ehli olanlar,</span> müste'men olup da Dâr-ı İslâm'a girenler veya <span class="ideitalik">ehl-i harb olup da Müslümanlara sığınanlar</span> da esir kavramı içinde mütealaa edilmektedir.<sup class="calibre5"><a class="footnote-link" href="tarih_split_713.html#footnote-106-110" id="footnote-106-110-backlink" name="footnote-106-110-backlink">[110]</a></sup></p>
				<p class="normal1">Hah işte, şimdi o işin sırrı da anlaşıldı. Önce Fendoğlu'na gideyim:</p>
				<p class="indentmetin">Esir sadece savaşta alınan değildir. Şunlar da esir sayılır: (a) <span class="ideitalik">Savaş meydanında olmasa bile harb ehli olanlar;</span> (b) Tüccar veya seferi olup da yolunu kaybederek dar-i İslâma girenler (İmam Malik'e göre, bunun durumu İmam'ın kararına bağlıdır); (c) <span class="ideitalik">Ehl-i harb olup da</span> savaş esnasında veya savaş bittikten sonra <span class="ideitalik">bir müslümana sığınanlar</span> (eman istiyenler); bu üç çeşit insan esir kavramına girer.<sup class="calibre5"><a class="footnote-link" href="tarih_split_714.html#footnote-106-111" id="footnote-106-111-backlink" name="footnote-106-111-backlink">[111]</a></sup></p>
				<p class="normal1">Peki, anladığımı anlatayım: Akgündüz bu pasajı alıyor, her zamanki gibi güzelce bir editoryal tasarrufa tabi tutuyor, bilgiçlik taslayarak aslında olmayan terimler ekliyor. Bu tahrifatın sonucu da yukarıdaki gibi, daha önce tartıştığım gibi oluyor.</p>
				<p class="normal1">Fendoğlu'nun dedikleri üzerinden kısaca geçeyim. Savaş meydanında fiziki olarak bulunmasa bile ehl-i harb olanların esir edilebileceğine dair hiçbir ihtilaf yok. Geçelim. Ehl-i harb olup da <span class="ideitalik">yolunu kaybederek</span> darü'l-islam'a girenler de esir olarak değerlendirilebilir. Çünkü devletleri ile İslam devleti arasında barış yani "ahd ü aman" yok! Bunların istiman ettiğini, müstemen kategorisinde olduklarını Akgündüz nereden çıkarıyor? Bilakis, müstemen olmak demek, işte böyle tüccar ve seferi kişilerin esir edilme korkusu olmaksızın İslâm ülkelerine gelebilmeleri demek! Son kategori olan ehl-i harb sığınmacılarında da bir kısıt var. "[S]avaş esnasında veya savaş bittikten sonra" deniyor. Fiziki olarak savaş hali, savaş meydanında bir sığınma, daha doğrusu savaşa fiziki olarak katılan birinin "aman" istemesi söz konusu. Akgündüz bunu da kısaltıp "ehl-i harb olup da Müslümanlara sığınanlar" halinde genelleştirince çıkıyor mu ortaya tuhaf bir durum? Çıkıyor. Bir ülke darü'l-harb'de olabilir. O ülkenin, İslam ülkesiyle "ahd ü aman"ı da bulunmayabilir. O ülke fiziki olarak İslam ülkesiyle savaş halinde olabilir de, olmayabilir de. O ülkeden biri, kendi ülkesinden kaçarak darü'l-islam'a sığınırsa, niye esir edilsin? Akgündüz'ün genellemesi doğruysa, kendisinin sürekli olarak bir kudsiyet atfıyla beraber andığı Osmanlılar bu sığınmacıları esir etmedikleri için şer'i kuralları çiğneyip durmuşlardı! Şeyhülislam Ebussud Efendi İslam hukuku filan bilmeyen bir karacahildi! Öyle ya, Ebussuud Efendi, kendi isteğiyle gelerek padişahın otoritesini tanıyan bir "kâfir-i harbi"nin, bırakın kendisinin esir edilmesini, kölelerinin üzerindeki mülkiyet hakkına bile dokunulmaması gerektiği yolunda fetva vermemiş miydi?<sup class="calibre5"><a class="footnote-link" href="tarih_split_715.html#footnote-106-112" id="footnote-106-112-backlink" name="footnote-106-112-backlink">[112]</a></sup></p>
				<p class="normal1">Fendoğlu, İslam hukukuna göre köle azat etmenin çeşitli yöntemlerini tartışırken "Tedbir Sözleşmesi İle Âzâd (Ölüme Bağlı Âzâd)" başlığı altında şunları söylüyor:</p>
				<p class="indentmetin">Tedbir kelimesi, arkasını dönmek, arka, sırt, bir şeyin sonu gibi anlamlara gelen d-b-r (ç.edbar) kökünden gelmektedir. D-b-r'den gelen tedbir, "kişinin kendi arkasından kölesini âzâd etmesi anlamına gelir. Bu, ölümünden sonra âzâd etmek anlamındadır. "Ölümümden sonra hür olsun" denilen köle, müdebber köledir."[2]<sup class="calibre5"><a class="footnote-link" href="tarih_split_716.html#footnote-106-113" id="footnote-106-113-backlink" name="footnote-106-113-backlink">[113]</a></sup></p>
				<p class="normal1">Akgündüz de şöyle diyor:</p>
				<p class="indentmetin">Tedbîr, kelime anlamı itibarıyla arkasını dönmek ve bir şeyin sonu, arkası ve sırtı gibi manalar ifade etmektedir. Terim olarak ise, bir kimsenin ölümüne bağlı olarak kölesini âzâd etmesine denmektedir. Hakkında efendisinin "ölümümden sonra hür olsun" veya "Ardımdan âzâdlısın" dediği kölelere müdebber köle adı verilmektedir. [1]<sup class="calibre5"><a class="footnote-link" href="tarih_split_717.html#footnote-106-114" id="footnote-106-114-backlink" name="footnote-106-114-backlink">[114]</a></sup></p>
				<p class="normal1">Bu kez, her iki yazarın da kaynaklarını pek tartışmayacağım. Fendoğlu, İbn Manzûr'a, Akgündüz, Damad'ın Mülteka şerhine ve Kâsâni'ye gönderme yapıyor. İfade benzerliklerine karşın farklı kaynaklar kullanmışlar. "Olur" deyip geçelim. Burada vurgulamak istediğim üstatların "tedbir" konusunu hangi başlıklar altında ele aldıkları. Fendoğlu'nun başlığını gördük. Akgündüz'ünki de şöyle: "Ölüme Bağlı Âzâdlık Sözleşmesi (Tedbir Akdi=Müdebber Köle)". Sorun şu ki, İslam hukukuna göre "tedbir", "mükâtebe"nin aksine, efendi ve kölesi arasında bir sözleşme olarak görülmez! Tedbir, tabii ki bağlayıcıdır ama tek taraflı olarak efendiden kaynaklanır. Tedbirde, kölenin yapacağı bir şey yoktur, onayı veya rızası da aranmaz! Nasıl oluyor da İslam hukukunda sözleşme olmayan bir şeye ikisi birden sözleşme diyorlar?</p>
				<p class="normal1">Daha inanılmaz bir yığın var ama ben artık yavaş yavaş bu fasıldan çıkmak istiyorum. Vurgulamak istediğim son bir husus kaldı. Bu iki metin arasında "pek çetrefilli, pek sorunlu, oldukça tuhaf" bir ilişkiden bahsetmiştim. Şu ana kadar yazdıklarımın ışığında "sorunlu ve tuhaf, tamam da çetrefil kısmına ne oluyor?" diye düşünebilirsiniz. Ne de olsa Akgündüz yazarken herhangi bir güçlük çekmiş gibi durmuyor. Sorun basitçe şuradan kaynaklanıyor: Fendoğlu, kendi doçentlik çalışmasının şubat 1996'da yapılan baskısında, 1995 yazında basılan Akgündüz'ün <span class="ideitalik">Osmanlı'da Harem</span>'ini kullanmış. Dolayısıyla, Fendoğlu'nun basılmamış doçentlik tezini kullanan Akgündüz'ün kendi çalışması da Fendoğlu'nun basılmış olan çalışmasında kullanılmış demek oluyor bu. Sonuçta birbirini "gören", birbirlerinin yazımına katkıda bulunan iki ayrı metinden söz ediyoruz. Bundan âlâ çetrefilli iş mi istiyorsunuz? Ya Fendoğlu, kaynaklarıyla birlikte Akgündüz'ün metnini düzgün olmayan bir şekilde kullandıysa?</p>
				<p class="normal1">Oysa ben, bir kısmını yukarıda sizinle paylaştığım somut delillere dayanarak "verilerin gayrimeşru akış yönü Akgündüz'den Fendoğlu'na doğru değil, Fendoğlu'ndan Akgündüz'e doğrudur" dedim. Biraz daha ihtiyatlı olmak ve bu iki metin arasındaki tuhaf ilişkiyi değerlendirirken bir pay bırakmak gerekmez miydi? Son kertede doğrudur. Ben nihayetinde neler olup bittiğini metinlerden yola çıkarak, bir rekonstrüksiyon, bir yeniden kuruş olarak bilebiliyor ve sunabiliyorum. Akgündüz veya Fendoğlu çıkıp durumu açıklamazlarsa bu, böyle de kalmak durumundadır. Ama şimdiye kadar açıklamamışlar. Özellikle ben haklıysam, Fendoğlu'ndan bir ses çıkması beklenebilirdi. Çıkmamış. Dolayısıyla, metinlerden hareket etmekten başka bir bilgi kaynağım yok.</p>
				<p class="normal1">Dikkatinizi çekerim, verilerin her iki yana doğru akıp akmadığını tartışmıyoruz. Meşru olarak akıp akmadıklarını tartışıyoruz. Veriler Akgündüz'den Fendoğlu'na doğru aktıklarında, Fendoğlu her seferinde referans vererek Akgündüz'ü gösteriyor! "Almıyor" değil, alınca meşru olarak alıyor. Metinlere bakınca hemen dikkati çekiyor bu. Ne tuhaf! Bir taraf başkasının aşçı dükkânına bol kepçeyle dalıyor, diğeri aşırı bir hassasiyet içinde, bazen Akgündüz'e verilmese de olacak referansları büyük bir titizlik ve sadakat içinde veriyor. Mesela, Fendoğlu kitabının 59. sayfasında köleliğin ilgası için Avrupa'da başlayan hareketi Akgündüz'den, onun <span class="ideitalik">Umumi Hukuk Tarihi</span> adlı kitabından yaptığı bir alıntıyla destekliyor.<sup class="calibre5"><a class="footnote-link" href="tarih_split_718.html#footnote-106-115" id="footnote-106-115-backlink" name="footnote-106-115-backlink">[115]</a></sup> Aynı satırları, ufak tefek birtakım değişikliklerle Akgündüz'ün burada inceleme konusu yaptığımız eserinde de görüyoruz.<sup class="calibre5"><a class="footnote-link" href="tarih_split_719.html#footnote-106-116" id="footnote-106-116-backlink" name="footnote-106-116-backlink">[116]</a></sup> Tabii ki konumuz açısından önemli olan, Fendoğlu'nun <span class="ideitalik">Osmanlı'da Harem</span>'i nasıl kullandığı.</p>
				<p class="normal1">İşte bunu incelerken dikkatimi çekti, Fendoğlu, Akgündüz'ün bu eserini adında taşıdığı "İslam hukuku" iddiasına rağmen, İslam hukukuna ilişkin hiçbir fasılda kullanmıyor. Ayrıca Fendoğlu'nun kitabının arkasında, bu çalışması için "...kölelik ve câriyeliğin, mukâyeseli hukukta, İslam Hukukunda ve Osmanlı'daki konumunu sistematik olarak ortaya koymayı hedefleyen sahasındaki <span class="idebold">ilk ciddi araştırmadır"</span> deniyor. Evet, vurgusuyla birlikte bu sözler var. Acaba bu ifadeleri biraz gereğinden fazla mı okuyorum? Öte yandan, Akgündüz gibi Fendoğlu'nu doçent yapmış heyetten bir âlimin kör gözüm parmağına aynı konuda yazdığı bir eser nasıl ciddi bulunmaz? Bahusus Fendoğlu bu eseri görmüş ve de kullanmışken? Bunun acaba nasıl bir açıklaması olabilir?</p>
				<p class="normal1">Evet, Fendoğlu, Akgündüz'ün eserini İslam hukuku açısından yok hükmünde sayıyor. Bu kadarı rahatlıkla görülebiliyor çünkü bu esere olan ilk referans metnin 275. sayfasında ortaya çıkıyor. Kimin kimden ne aldığı sorusunu bile bir yana bırakalım, sadece iki metnin ne denli paralel gittiğini, aynı kaynakları nasıl benzer bir şekilde ve genellikle aynı ifade ve kurgularla kullandıklarını hatırlayalım. Bu garip değil mi? Peki, Fendoğlu, Akgündüz'ün nesini kullanıyor? A, bakın bunu da metinden görmek işten bile değil. İlk referans "haremde yaşayan cariyeler" başlığı altında verilmiş. Fendoğlu, saray cariyelerinin sayılarının III. Murad zamanına kadar 200-300 civarındayken sonraları arttığını ve Aziz zamanında 809'u bulduğunu Akgündüz'e referans vererek söylüyor.<sup class="calibre5"><a class="footnote-link" href="tarih_split_720.html#footnote-106-117" id="footnote-106-117-backlink" name="footnote-106-117-backlink">[117]</a></sup></p>
				<p class="normal1">Bu kısımda, 275. ve 282. sahifeler arasında, Fendoğlu, Osmanlı haremini tartışırken tam on beş kez Akgündüz'e referans veriyor. Bunların onbir tanesi <span class="ideitalik">Osmanlı'da Harem</span>'e. Kalanı Akgündüz'ün "Gerçek Harem Nedir" adlı bir makalesine ki o da 1994'te <span class="ideitalik">Türk Edebiyatı</span> dergisinde çıkmış. Bu referansların tek tek derinlemesine analizini yapmayacağım. Sadece, Fendoğlu'nun bu referansları yaparken Akgündüz'e karşı aşırı bir duyarlılık içinde olduğunu bir kez daha belirteyim. Mesela, Fendoğlu, II. Mahmud'un on üç, I. Abdülhamid'in on bir kadını olduğu yolundaki bilgi için Akgündüz'ü kaynak gösteriyor.<sup class="calibre5"><a class="footnote-link" href="tarih_split_721.html#footnote-106-118" id="footnote-106-118-backlink" name="footnote-106-118-backlink">[118]</a></sup> Gösterdiği yere, <span class="ideitalik">Osmanlı'da Harem</span>'in 313. sayfasına gidiyoruz. Doğru. Akgündüz bunu demiş ama referansı da kendisinin gösterdiği gibi Çağatay Uluçay'dan geliyor.<sup class="calibre5"><a class="footnote-link" href="tarih_split_722.html#footnote-106-119" id="footnote-106-119-backlink" name="footnote-106-119-backlink">[119]</a></sup> Fendoğlu'nu doğruculuğu için tebrik etmek lazım tabii ama daha doğru olacak olan ise "Uluçay'dan nakleden Akgündüz" demek olurdu. Fendoğlu, aynı şekilde III. Murad'ın kaç kadını ve hasekisi olduğu bilgisi için de Akgündüz'ü kaynak gösteriyor.<sup class="calibre5"><a class="footnote-link" href="tarih_split_723.html#footnote-106-120" id="footnote-106-120-backlink" name="footnote-106-120-backlink">[120]</a></sup> Yine aynı şekilde, Topkapı Sarayı'ndaki "Gözdeler-İkballer Dairesi"ni I. Abdülhamid'in inşa ettirdiği bilgisini de Akgündüz'e borçluyuz anlaşılan. Akgündüz'e gidiyoruz, o da Yılmaz Öztuna'ya referans veriyor.<sup class="calibre5"><a class="footnote-link" href="tarih_split_724.html#footnote-106-121" id="footnote-106-121-backlink" name="footnote-106-121-backlink">[121]</a></sup></p>
				<p class="normal1">Öte yandan öyle konularda Akgündüz'e referans veriyor ki, Akgündüz'ün, Fendoğlu'nun araştırmasını tepe tepe kullanışıyla bunun oluşturduğu tezadı düşününce gülümseyemiyorum bile, üzerime efkâr basıyor. Bakın şaka yapmıyorum. Fendoğlu aynen "Saraydaki harem ağalarının başı kızlar ağası (Babüssade Ağası, Kapu Ağası) idi"<sup class="calibre5"><a class="footnote-link" href="tarih_split_725.html#footnote-106-122" id="footnote-106-122-backlink" name="footnote-106-122-backlink">[122]</a></sup> diyor ve bu müthiş bilgiye Akgündüz'ü kaynak gösteriyor. Sanırsınız ki bu bilgiyi ilk kez Akgündüz'de görmüştür, dahası bu bilgi daha önce mevcut değildir de ilim âlemi bunu Akgündüz'e borçludur!</p>
				<p class="normal1">Peki, bu aşırı hassas referanslar içinde bir tanecik olsun harcıâlem olmayan bir veri veya gerçekten de Akgündüz'ün araştırmasıyla ortaya çıkmış, başkasına muhtaç olunmasını gerektirmeyecek özgün bir şey yok mudur? A, olur mu hiç? Var. Fendoğlu padişahları kastederek diyor ki "Kadı[n]efendilerin çoğunluğu ile nikâh akdi yapılmıştır."<sup class="calibre5"><a class="footnote-link" href="tarih_split_726.html#footnote-106-123" id="footnote-106-123-backlink" name="footnote-106-123-backlink">[123]</a></sup> İşte bunun referansı da Akgündüz. O muhtereme, gösterilen yere gidiyoruz. Hakikaten de öyle diyor: "Kadın Efendilerin ise çoğunluğu ile nikâh akdi yapılmıştır. Yapılmayan kadın efendiler de vardır."<sup class="calibre5"><a class="footnote-link" href="tarih_split_727.html#footnote-106-124" id="footnote-106-124-backlink" name="footnote-106-124-backlink">[124]</a></sup> E, biz tam aksini biliyoruz. Kendilerine nikâh yapılan kadınefendilerin denizde katre kadar olmadığını sanıyoruz. Dolayısıyla, bakın işte burada Akgündüz'e her anlamda referans vermek gerekir. Hatta bir mecburiyettir. Çünkü bu bilgi parçası ondan başkasında yok!</p>
				<p class="normal1">Peki. Durum bu merkezde. Birbirlerini "gören" iki tane metin gördük. Biri oburca diğerinin kolunu bacağını ısırıp yutarken diğeri tahammül ve tevekkül içinde onun sofrasından düşen kırıntıları bile göstere göstere yiyor ve şükrediyor! Bu neden böyle? Buraları hakikaten bilmek, metin çalışmasından öte bir bilgi türü, başka bir biliş gerektiriyor. Uzun yıllar kölelik konusunda çalışmış bir kişi olarak ancak bazı tahminlerde bulunabilirim. Bu iki metin arasındaki ilişki bana sahipleri arasında bulunan güç ilişkisinin bir yansımasından ibaretmiş gibi geliyor. Bir tarafta çalışmasını yapmış ve jüriye gireceği için "Hocalar ne der?" diye içi titreyen bir doçent adayı, diğer tarafta ilgilendiği bir konuda kucağına yığınlarca veri geldiği için darı ambarına düşmüş tavuk kadar sevinçli bir "hoca" var! Ayrıca bilgi de darı değil ki bitsin tükensin veya ambarın dibine ekilsin! Hoca yemedi ya basılmamış doçentlik çalışmasını? Sen de basarsın, olur biter! Kendince bir kılçık atar, hocanın çalışmasını ciddi bulmadığını söylersin ama onun ötesinde sesin çıkmaz. Çünkü "intisap" etmişsindir. "Müntesip" iken de ses çıkarmanın ne âlemi var?</p>
				<p class="normal1">Biraz ileri gittiğimi düşünebilirsiniz. "Ne demek öyle 'intisap' etmek filan?" diyebilirsiniz. Demeyin. "Tahminde bulunabilirim" dedim. Tahmin yapmak, desteksiz sallamak demek değildir! Fendoğlu'nun kitabının içkapak sayfasında aynen şunları okuyoruz: "1954 yılında Elazığ'da doğdu. İlk ve orta öğrenimini Elazığ'da, yüksek öğrenimini İstanbul Hukuk Fakültesinde yaptı (1978). Bir süre orta öğretimde öğretmenlik ve avukatlık yaptıktan sonra Üniversite'ye intisap etti." Gerisini almıyorum. Kâfi. Üniversite demek hocalar demek! Akademyayı intisap edecek bir kapı gibi görürseniz, sonuç da işte yukarıdan beri anlatmaya çalıştığım gibi olur! Kulun nesi varsa sahibinin değil midir?</p>
				<p class="normal1">Haa, bakın bana çok sert çıkılıp denebilir ki "Prof. Dr. Ahmed Akgündüz Hoca Hazretleri senin dediğin işlere asla tenezzül etmez!" Tabii, bunu da tevazuyla kabul ederim. Ama o zaman sorarım: Akgündüz Hoca, Fendoğlu'nun metnini ığrıplamadıysa nasıl oluyor da iki metin arasında bu denli benzerlik olabiliyor? Yoksa aman Allah, Fendoğlu mu, hocanın eserini henüz basılmadan önce kendi doçentlik tezi olarak hem de içinde hocanın da bulunduğu heyete sunan? "Bu ne cesaret"ten öte, hoca kendinden tırtıklayan adamı niye doçent yapmış? Anlamamış mı önüne gelen metnin kendi mamulatı olduğunu? Yok, bu da kesmiyorsa yine sorarım: Ahmet Akgündüz Hoca mı yazmış Fendoğlu'nun doçentlik tezini? Hani üniversiteye intisap etmiş bir kardeşimize iyilik olsun kabilinden?</p>
				<p class="normal1">Yoksa hadise çok daha basit bir şey mi? Huylu huyundan vazgeçmiyor mu? Hani Akgündüz'ün <span class="ideitalik">İslâm Hukukunda ve Osmanlı Tatbikatında Vakıf Müessesesi</span><sup class="calibre5"><a class="footnote-link" href="tarih_split_728.html#footnote-106-125" id="footnote-106-125-backlink" name="footnote-106-125-backlink">[125]</a></sup> adlı bir değerli metni daha vardı. Hasan Yüksel ta 1991'de bu eser ile Muhammed Ubeyd el-Kübeysî adlı Iraklı bir yazarın 1977'de yayımladığı bir eser arasında "bazı büyük benzerlikler" bulmuştu... Sanırım bu fasıldan çıkma demi de artık ermiş durumdadır ama diyorum ki sözü Hasan Yüksel'e bırakalım da öyle çıkalım:</p>
				<p class="indentmetin">...Sayın Akgündüz'ün kitabını 196. sayfaya kadar rastgele yaptığımız taramada, toplam 64 dipnotun ufak tefek bazı eklemlerle, Kübeysî'nin aynı konularda gösterdiği kaynakların aynısı olduğu görülmektedir. Bazen de Kübeysî'den söz edilmeden zikredilen kaynaklar Kübeysî'nin göstermiş olduğu kaynakların aynısıdır. Hatta bazen Kübeysî'nin dipnot olarak zikrettiği kaynakların Akgündüz'ün eserinde de aynı sıra bozulmadan verildiği görülmektedir... Acaba sayın Akgündüz, 1977 yılında yazılan bir eserin dipnot olarak gösterilmesini yeterli bulmayıp da, bu eserin dipnotlarında belirtilen kaynaklara tekrar müracaat etmek gibi büyük bir zahmete mi katlandı veya sehven aynı dipnotları olduğu gibi mi aktardı?<sup class="calibre5"><a class="footnote-link" href="tarih_split_729.html#footnote-106-126" id="footnote-106-126-backlink" name="footnote-106-126-backlink">[126]</a></sup></p>
				<p class="normal1">Ne dersiniz? Hangisini yaptı Akgündüz? Yapmadıysa sizin aklınıza başka bir ihtimal daha geliyor mu? Tabii ki bu hikâyenin bir mabadı da var ama sözümü tutuyor ve burada bırakıyorum.</p>

		</body>
</html>