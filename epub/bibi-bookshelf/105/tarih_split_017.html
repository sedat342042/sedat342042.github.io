<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_21"><br class="calibre3"/>Popüler tarihlerin efendisi:<br class="calibre3"/>"Beyaz Türklerin Büyük Sırrı" adına!</h2>
				<p class="normal1">Soner Yalçın'ın nisan 2004'te basılan ve bir yıl gibi kısa bir süre içinde elliden fazla "baskı" (basım-<span class="ideitalik">impression)</span> yapan, yazarına kazandırdığı paralarla gazetelere haber konusu olan<sup class="calibre5"><a class="footnote-link" href="tarih_split_266.html#footnote-103-49" id="footnote-103-49-backlink" name="footnote-103-49-backlink">[49]</a></sup><span class="ideitalik">Efendi</span>'sini kim bilmez? Bu görkemli çalışmayı okuyup da ârif olanlara tarif ne hacet? Entel-dantel çevrelerde sık sık kulağa çalınan "Okumuyor bu millet abi!" geyiğinin yüzüne atılan bir şamar değil de nedir bu? Sorarım size. Siz öyle kara-kuru kitaplar yazın, referansa, dipnota, tartışmaya boğun, tek bir dedikodulu hikâye anlatmayın, Allah vergisi hayal gücünüzü kullanmayın sonra yakının "okumuyorlar" diye. Okumaz tabii kimse, oh olsun. Uyanın efendiler! (kasıt yok, sözün gelişi!) Siz de "halkın" anlayacağı gibi, şöyle "popüler" bir şey yazın, "resmi tarih"e sırtınızı çevirin, mümkünse "Size şimdiye kadar anlatılanların hepsi yalandır, hadise perde arkasında olur biter, hüddamım geldi bana söyledi" tavrı takının, bakın nasıl okunuyor!</p>
				<p class="normal1">Burada, Soner Yalçın'ın "fesat teorisi" kuramlarını "tarihe" nasıl uyguladığından, ilhamını nereden aldığından, "değilim" diye diye nasıl antisemitizm yaptığından, şeytana hayret ıslıkları çaldıracak olmadık nedensellikleri nasıl kurguladığından söz edecek değilim. Burada, kendi koyduğum tasnifin yarattığı sınırlar içinde kalacak, "bariz cehalet ve bilgiçlik" başlığı altına girecek ne varsa onlardan söz edeceğim, onları konu edineceğim. Başlayalım bakalım.</p>
				<p class="normal1">Soner Yalçın prosopografik çalışmasının odak noktasındaki Evliyazade ailesinden Mehmed Efendi'yi nasıl tarif ediyor? Liman kenti İzmir'deyiz.</p>
				<p class="indentmetin">Yabancı ticarethaneler ile bankalar tarafından yönlendirilen ve çoğunluğu yerli olan tüccarlar, gerek Avrupa sanayi mamullerinin kırsal alanlara girişinin kolaylaştırılması, gerekse ihracat mallarının üreticiden alınması için aracılık yapıyorlardı. Evliyazade Mehmed Efendi işte bu yerli simsarlardan biriydi. <span class="ideitalik">Sebilürreşat"tı, yani"komprador"!</span><sup class="calibre5"><a class="footnote-link" href="tarih_split_267.html#footnote-103-50" id="footnote-103-50-backlink" name="footnote-103-50-backlink">[50]</a></sup></p>
				<p class="normal1">Kompradorun niçin "sebilürreşad" anlamına geldiğini yazarından başka kim açıklayabilir? Nerede, hangi sözlükte, hangi kaynakta var? Hak yolunda insanları irşad eden, onlara doğruluk dağıtan "doğru yol sebili" veya "hak çeşmesi" gibi çevrilebilecek ve ünlü bir dergiye de ad olan bu terkibin bir insan veya insan grubu için kullanıldığı nerede görülmüş? Neyse geçelim.</p>
				<p class="normal1">Mekteb-i Tıbbiye-i Şahane'deki ilk Jön Türk örgütlenmesi olan İttihad-ı Osmanî Cemiyeti'nden bahsedeceğimiz tutmuş, kurucuları sayıyoruz:</p>
				<p class="indentmetin">Mektebi Tıbbiyei Şahane öğrencisi Ohrili İbrahim Temo (İbrahim Murad Efendi), Arapkirli Abdullah Cevdet, Diyarbakırlı İshak Sükûtî, Kafkas göçmeni Mehmed Reşid, <span class="ideitalik">Bakülü Hüseyinzade Ali</span> adlı tıp öğrencileri, <span class="ideitalik">21 mayıs 1889</span>'da "İttihadı Osmanî" adını verdikleri gizli bir cemiyet kurmuşlardı. Örgüt, İtalyan genç ihtilalcilerinin 'Carbonari' (kömürcüler) adlı gizli teşkilâtından etkilenerek kurulmuştur: bir yaz ailesinin yanına <span class="ideitalik">Romanya Ohri</span>'ye giderken İtalya'ya uğrayan İbrahim Temo, bir arkadaşı aracılığıyla Napoli'deki bir mason locasını ziyaret ettiği sırada Carbonari hakkında bilgi almıştı.<sup class="calibre5"><a class="footnote-link" href="tarih_split_268.html#footnote-103-51" id="footnote-103-51-backlink" name="footnote-103-51-backlink">[51]</a></sup></p>
				<p class="normal1">Mutat üzere referans verilmediği için bazıları gerçekten "yeni" olan, bazıları ise pek olacak gibi olmayan bu bilgilerin nereden alındığını bilemiyoruz. Aklımda kurucuların dört kişi oldukları kalmış. Hüseyinzade Ali'yi de kurucular içinde hatırlamıyorum. "Böyle şeyler ezberden olmaz" diyerek Jön Türklük ve İttihad ve Terakki Cemiyeti üzerine dünyada ve Türkiye'de şimdiye kadar en kapsamlı araştırma ve yayınları yapmış olan Şükrü Hanioğlu'na başvuruyorum. Evet, sadece dört kurucu var ve Hüseyinzade Ali bunlar arasında değil. 21 mayısın da bugünkü takvimde 3 hazirana karşılık geldiğini söylemeli.<sup class="calibre5"><a class="footnote-link" href="tarih_split_269.html#footnote-103-52" id="footnote-103-52-backlink" name="footnote-103-52-backlink">[52]</a></sup> Bunların doğrusunu böylece gösterebilirim ama Ohri'nin Romanya'da olmasına nasıl bir çare bulacağız bilmem! O zaman Osmanlı Arnavutluğu'nun bir kasabası olan ve bugün Makedonya sınırları içinde kalan Ohri (Ohrid) ne zaman Romanya'ya taşındı? Neyse geçelim.</p>
				<p class="normal1"><span class="idebold">"Oğlanı Le Play'e yazdırdık"</span></p>
				<p class="normal1">"Kim kimin nesidir?", "Kim kiminle evlendi?" türü sorulara aşırı meraklı ve bu insanlar arasındaki karmaşık ilişkiler ağını ortaya çıkarma iddiası taşıyan böyle mükemmel bir grup biyografisinde "En basit akrabalık terimleri acaba bilinmiyor mu?" diye yer yer bir kuşkuya kapılıyoruz bazen. Paylaşalım. Prens Sabahaddin'in ailesinden, Sabahaddin'in, Abdülhamid'in kız kardeşi Seniha Sultan'la evlenen babasından bahsetmek gerekmiştir:</p>
				<p class="indentmetin">Fakat gün geldi <span class="ideitalik">"enişte"</span> padişah ile "damat" nazır arasına bir ihale meselesi girdi.</p>
				<p class="indentmetin">Damad Mahmud Celaleddin Paşa, Bağdat demiryolu ihalesinin İngilizlere verilmesi için kulis yapıp, İngilizlere "ihale kesinlikle sizindir" diye söz vermişti. Ama <span class="ideitalik">"eniştesinin"</span> stratejisinden haberi yoktu. II. Abdülhamid ihaleyi Almanlara verdi.<sup class="calibre5"><a class="footnote-link" href="tarih_split_270.html#footnote-103-53" id="footnote-103-53-backlink" name="footnote-103-53-backlink">[53]</a></sup></p>
				<p class="normal1">"Padişah niye kendi kız kardeşinin kocasının eniştesi oluyor ki?" diye meraklanırken aynı sayfada bu kez enişte olanın paşa olduğu belirtiliyor. Neyse, Mahmud Celaleddin Paşa oğulları Sabahaddin ve Lütfullah'ı, yani Abdülhamid'in yeğenlerini, yanına alarak Avrupa'ya kaçıyor. Çok küçük değil, 21 yaşında ama oğlan okulsuz mu kalsın? Kalamaz tabii. Bakın Prens Sabahaddin Avrupa'da hangi okula gitmiş, notuyla birlikte veriyorum:</p>
				<p class="indentmetin">Prens Sabahaddin Avrupa'da <span class="ideitalik">Le Play okuluna</span> gitti [8] ve <span class="ideitalik">okulda</span> Edmond Demolins'den çok etkilendi...[8] Prens Sabahaddin göremeyecekti ama, aydınlanma karşıtı, geleneksel toplumu, modernliğin etkilerine karşı korumak için çözümler üreten Frédérick Le Play, XX. yüzyılda faşist ideolojilerin hazırlayıcılarından biri olacaktı.<sup class="calibre5"><a class="footnote-link" href="tarih_split_271.html#footnote-103-54" id="footnote-103-54-backlink" name="footnote-103-54-backlink">[54]</a></sup></p>
				<p class="normal1">Soner Yalçın'ın kullandığı dile bakılınca bir sosyoloji okulu olan Le Play okulunu gerçek anlamda, elle tutulur, gözle görülür bir okul sandığı açıkça görülüyor. Le Play'in XX. yüzyılda faşistler tarafından nasıl yorumlandığı sorusunu bir yana bırakırsak 1948 yılına kadar yaşayan Prens Sabahaddin'in "okulunun" başına gelenleri niçin göremeyeceği de ayrı bir soru olarak duruyor. Neyse geçelim.</p>
				<p class="normal1">Kambersiz düğün olmayacağı gibi masonsuz da reform, yenilik, örgüt olmuyor anlaşılan:</p>
				<p class="indentmetin">Fazla ayrıntıya girmeden bir ilişkiyi daha yazıp 'ilk masonlar' bölümünü kapatayım:</p>
				<p class="indentmetin">Osmanlı'ya ilk matbaayı kimin getirdiğini biliyoruz: mason İbrahim Müteferrika. Peki hangi sadrazam döneminde getirildiğini biliyor musunuz: ilk mason <span class="ideitalik">Yirmisekiz Çelebizade Mehmed Said Paşa'nın sadrazamlığında!</span> 'Aristoteles mantığı': O halde ilk matbaayı Osmanlı'ya getirenler bu işi Galata'daki mason locasında görüşüp karara bağlamışlardı!<sup class="calibre5"><a class="footnote-link" href="tarih_split_272.html#footnote-103-55" id="footnote-103-55-backlink" name="footnote-103-55-backlink">[55]</a></sup></p>
				<p class="normal1">Bakın, "resmi tarih"in dışına çıkınca bizden saklanan ne gerçekleri öğreniyoruz. Biz matbaanın Nevşehirli Damad İbrahim Paşa (1718-1730)<sup class="calibre5"><a class="footnote-link" href="tarih_split_273.html#footnote-103-56" id="footnote-103-56-backlink" name="footnote-103-56-backlink">[56]</a></sup> zamanında Osmanlı'ya geldiğini biliyoruz. İbrahim Müteferrika, matbaanın faydaları üzerine ünlü risalesi <span class="ideitalik">Vesîletü't-tıbâ'a</span>'yı Nevşehirli'ye sunmuş.<sup class="calibre5"><a class="footnote-link" href="tarih_split_274.html#footnote-103-57" id="footnote-103-57-backlink" name="footnote-103-57-backlink">[57]</a></sup> Matbaanın geliş tarihini hemen her okul çocuğu nasıl bilirse Yalçın da biliyor: 1727. Peki o zaman nasıl olup da "Yirmisekiz Çelebizade Mehmed Said Paşa'nın sadrazamlığında" getirildiğini söylüyor? Mason muydular? Bilmem. Bu önemli karar "Galata'daki mason locasında" mı alındı? En ufak bir fikrim bile yok. Alındıysa muhakkak locanın kayıtlarına geçmiş, araştırıcısını bekliyordur! Ama Mehmed Said Paşa'nın sadrazamlık dönemini biliyoruz. Tabii ki, 1755-1756 arasında.<sup class="calibre5"><a class="footnote-link" href="tarih_split_275.html#footnote-103-58" id="footnote-103-58-backlink" name="footnote-103-58-backlink">[58]</a></sup></p>
				<p class="normal1">Mehmed Said'in daha ağayken İbrahim Müteferrika'nın en büyük destekçisi olması başka şey, matbaanın onun sadrazamlığında geldiğinin iddia edilmesi başka şey. <span class="ideitalik">Efendi</span> adlı şaheserin genel kurgusunun benim şu dikkat çektiğim ıvır zıvır tarihi olgularla çelişkiye düşmemesi için şu şekilde düzeltmesini öneriyorum: "Peki hangi sadrazam döneminde getirildiğini biliyor musunuz: ilk mason Nevşehirli Damad İbrahim Paşa'nın sadrazamlığında!" Böylece hem matbaa gibi önemli bir yeniliğin masonların sadrazam düzeyinde desteği olmadan getirilemeyeceği vurgulanmış olur, hem de benim gibi zıpçıktılık yapanların sesi kesilir. İbrahim Paşa'nın masonluğu hakkında belge olup olmadığı hususunuysa boş verin. İlahi, sanki Mehmed Said'in masonluğunun belgesi var! Neyse geçelim.</p>
				<p class="normal1">Başka bir sahne, meşrutiyet ilan edilmiştir. 22 temmuz 1908:</p>
				<p class="normal1">Meşrutiyet ilan edildiğinde Doktor Nâzım Milas'ta Halil (Menteşe) Bey'in evinde saklanıyordu. Duyar duymaz hemen İzmir'e hareket etti... İzmir ayaktaydı. Kordon Boyu'nda insan seli akıyordu: Evliyazadeler Refik Efendi, Naciye Hanım, Makbule ve çocuklar ellerinde Türk bayraklarıyla Kordon'a gelmişlerdi. <span class="ideitalik">Herkesin elinde kendi milletinin bayrağı vardı: Türk, Yunan, Bulgar, Sırp, Arnavut, Çerkez, Musevî, Ermeni, Rum, Kürt, Arap sokakta zaferi kutluyordu...</span><sup class="calibre5"><a class="footnote-link" href="tarih_split_276.html#footnote-103-59" id="footnote-103-59-backlink" name="footnote-103-59-backlink">[59]</a></sup></p>
				<p class="normal1">Demek ki neymiş? Herkesin elinde kendi bayrağı varmış. Bu herkesin kimler olduğunda bir yanlış anlaşılma olmasın diye de iki nokta üst üste konmuş ve tek tek sayılmış. Tutalım ki imparatorluktaki etnik kuzenleri Bulgar ve Sırp bayraklarını sallıyorlardı. Birkaç soru: 1- Museviler, Kürtler, Çerkesler, Arnavutlar, Ermeniler, Araplar hangi devletin bayrağını sallıyorlardı? 2- Türklerin, Osmanlı devleti bayrağından başka bir bayrağı mı vardı? 3- En merak ettiğim de şu: Rumların, Yunan bayrağından farklı bir bayrağı olduğu anlaşılıyor da, Rum bayrağı nasıldı? Yunan bayrağı nasıldı? Merak işte. Neyse geçelim.</p>
				<p class="normal1"><span class="idebold">Artvin limanı neredesin?</span></p>
				<p class="normal1">Mercek altındaki şahıs Fatin Rüşdü Zorlu'dur. Usulden olduğu üzere onun da bir dönme aileden geldiği kanıtlanacaktır. Bizatihi dönme olmak, bu dönmelerin Sabetayist olup olmamasından daha önemlidir. Dönme olsun, dönsün de nereden ve neden dönerse dönsün. Bakalım:</p>
		  <p class="indentmetin">Babası İbrahim Rüşdü Paşa, II. Abdülhamid'in yakın çevresindeki ender 'mektepli' subaylardandı. İbrahim Rüşdü Paşa'nın babası, yani Fatin Rüşdü'nün dedesi de 'mektepli' bir subaydı. Yalnız, dedenin 'mektebi' Osmanlı topraklarında değil, Rusya'daydı. Çünkü o bir Rus'tu; Osmanlı'ya iltica edip 'Rus İbrahim Paşa' adını almıştı.<sup class="calibre5"><a class="footnote-link" href="tarih_split_277.html#footnote-103-60" id="footnote-103-60-backlink" name="footnote-103-60-backlink">[60]</a></sup></p>
				<p class="normal1">Burada biraz soluklanalım. Demek ki Abdülhamid'in yakın çevresindeki subaylar çoğunlukla alaylıymış, mektepli olmadıklarına göre! Kişi merak ediyor, padişahın yakın çevresi ne demek diye. Padişah kışlada yaşamadığına göre saray olacak herhalde. Söz konusu subayların da yaverler olması gerek. Bir yerden bu ayrım duyulmuş ya "mektepli-alaylı" diye, hemen mekteplilerin "ender" olmasına karar verilmiş. Abdülhamid dönemi de iyice pespayeymiş anlaşılan, mektepli subayları yaver bile edinmemiş, alaylı takımıyla idare etmeye kalkmış; mekteplilerin ne diye Jön Türklüğe soyundukları daha iyi anlaşılıyor! Fatin Rüşdü'nün babası Rüşdü Paşa'nın paşa olmazdan önce Abdülhamid'in yaverlerinden biri olduğu ise gerçek. 1906'da miralay rütbesindeyken sultanın emriyle Akabe'yi işgal ederek İngilizlerle epeyce tepişmeyi mucib olacak Akabe krizini başlatmış.<sup class="calibre5"><a class="footnote-link" href="tarih_split_278.html#footnote-103-61" id="footnote-103-61-backlink" name="footnote-103-61-backlink">[61]</a></sup> İngilizler Akabe'yle ilgili bir "mavi kitap" yayınlayınca o da <span class="ideitalik">Akabe Meselesi</span> adlı bir kitap yazmış!<sup class="calibre5"><a class="footnote-link" href="tarih_split_279.html#footnote-103-62" id="footnote-103-62-backlink" name="footnote-103-62-backlink">[62]</a></sup> Dede beyin maceraları içinse yine Soner Yalçın'a dönelim, bakalım "Puşkin'in arkadaşı" başlığı altında neler yazmış:</p>
				<p class="indentmetin"><span class="ideitalik">Rus İbrahim Paşa, XIX. yüzyılın başında Petersburg limanından ayrıldığı kruvazörüyle Artvin'e sığınmıştı.</span> İbrahim Paşa'nın neden Rusya'dan kaçıp Osmanlı'ya sığındığı konusunda ailenin hiçbir bilgisi yok. Paşa'nın Rus adını bile bilmiyorlar. Kimdi bu Rus İbrahim Paşa? Sanırım Rusya tarihine bakarak bu sorunun cevabını bulabiliriz.<sup class="calibre5"><a class="footnote-link" href="tarih_split_280.html#footnote-103-63" id="footnote-103-63-backlink" name="footnote-103-63-backlink">[63]</a></sup></p>
				<p class="normal1">İyice sürükleyici bir yerindeyiz öykünün ama burada biraz frene basıp durmamız gerek. Her şeyden önce XIX. yüzyılın başında, henüz buharlıların yeni yeni piyasaya çıktığı 1820'lerde bir kruvazörde olmak, olmayacak bir nimettir. Çünkü firkatelere/fırkateynlere benzemesine karşın buharla hareket eden zırhlı bir gemi çeşidi olan kruvazörler dünya donanmalarında XIX. yüzyılın ortasından sonra ortaya çıkmışlardır.<sup class="calibre5"><a class="footnote-link" href="tarih_split_281.html#footnote-103-64" id="footnote-103-64-backlink" name="footnote-103-64-backlink">[64]</a></sup> Peki, tutalım ki başka tür bir gemiydi. "Rus İbrahim Paşa", gemisiyle birlikte Osmanlılara sığındığına göre iki ihtimal vardı, ya bir gemi dolusu adam Rusya'dan kaçıyordu ya da İbrahim yardımlı veya yardımsız gemiyi ele geçirmişti. Tarihlerin bu ilgincin ilginci macerayı nasıl kaydetmedikleriyse büyük bir soru işareti. O da şöyle olmuş olabilir; Ruslar susmuş, çünkü bir vatan hainine donanmalarından gemi kaptırdıklarını faş etmek istememişler. Osmanlılar da kendilerine katılan diğer dönmeler genelde gemisiz geldikleri için adamlar rencide olmasın diye büyüklük edip susmuş. Hadise örtülü basılı kalmış! Peki, ona da eyvallah.</p>
				<p class="normal1">Geriye ehemmiyetsiz bir mesele daha kaldı; izlenen güzergâh. Baltık'taki Petersburg'dan kalkan geminin "Artvin'e" ulaşması için iki ihtimal var. Birincisi aklı başında her geminin geleceği gibi Cebelitarık Boğazı'nı geçerek gelmesidir. Eh, o zamanlar Osmanlı'ya sığınılabilecek ilk liman Cezayir, diyelim ki Rus denizcilerin gözü Cezayir dayısını tutmadı, Girit, İzmir, İstanbul. Say sayabildiğin kadar. Osmanlı'ya sığınmak isteyen birilerinin başkenti sıyırıp İstanbul Boğazı'nı ve tüm Karadeniz'i geçmeleri ne akla hizmettir? Hımm, ikinci ihtimale bakalım. Kaçgun Rus denizciler ülkelerinin içinde bulunduğu karmaşadan yararlanarak gemiyi sırtlandılar, bazen Viking atalarının yaptığı gibi nehirleri kullandılar, Azak Denizi'ne ve sonra Karadeniz'e indiler. Evet, evet bu ikincisi olacak. İndiler ve "Artvin limanı neredesin?" diye aradılar, aradılar. Bulamadılar! Tanrı'nın cezası haritaları yanlıştı. Koca Karadeniz kıyısı boyunca Artvin diye bir yer yoktu! "Dönme olmaya niyet etmiş Rus denizcisi yolundan dönebilemez, Sabetayist mahfillerden gemiyi Artvin'de teslim etme emri aldık, edeceğiz" dediler. Sordular soruşturdular, sonunda buldular. Gemiyi son kez sırtlandıkları gibi "Ver elini Artvin" dediler. Orada teslim ettiler. İnanmayan gitsin sorsun, bütün Artvinlilerin bildiği hikâyedir!</p>
				<p class="normal1">Anlaşılan Sayın Soner Yalçın ya "kruvazör" sözcüğünün anlamını bilmiyor, Petersburg limanından alınıp cebe sokulacak katlanabilir çakı fasilesinden bir şey sanıyor, ya da aileden biri onu feci işletmiş! Artık yalnızca "tarih cehaleti" filan değildir söz konusu olan. Türkiye, Baron Munchausen'e biraz gecikmiş de olsa sağlam bir rakip çıkararak rövanşı almıştır... Peki, Rusya tarihine geri dönelim de kimmiş bu İbrahim Paşa nihayet öğrenelim:</p>
		  <p class="indentmetin">Rus İbrahim Paşa ne zaman Osmanlı'ya sığınmıştı: XIX. yüzyılın başında. Peki o tarihlerde bahriyeli bir Rus subayın, Osmanlı'ya sığınmasına yol açacak olay ne olabilirdi? 1789 Fransız İhtilali dünyayı sarsmıştı. 'Hürriyet', 'adalet', 'eşitlik' gibi kavramlar Rusya'da da etkisini gösterdi. Dekabristler (Aralıkçılar) adıyla anılan Rus devrimciler, Batı'dan gelen bu düşünceleri hemen benimsediler...1 aralık 1825'te I.Aleksandr esrarlı bir şekilde öldü... Karışıklıktan yararlanmak isteyen Dekabristler, Çar I. Nikolay'ın tahta çıkacağı gün ayaklanma başlatmaya karar verdiler... O gün, 14 aralık günü Petersburg'da oluk oluk kan aktı. Dekabristler yenildi... Beş general asıldı. Beş yüz subay gözaltına alınıp sorgulandı. Yüzlercesi Sibirya ve Kafkasya'ya sürüldü. <span class="ideitalik">Kimi de kaçtı... Bu kaçan devrimci subaylardan biri de, Osmanlı'ya sığınıp Müslüman olan Rus İbrahim Paşa'ydı!</span></p>
				<p class="indentmetin"> </p>
				<p class="indentmetin">Ne garip raslantı... Rus İbrahim Paşa, Rusya'yı "özgürleştirmek" amacıyla askeri bir ayaklanmaya katıldı ve yenildi... Oğlu <span class="ideitalik">Müşir</span> İbrahim Rüşdü Paşa ise, Osmanlı'yı özgürleştirmek" isteyen subaylar tarafından Yıldız Sarayı'nda göz hapsine alınmış, Midilli'ye sürgüne gönderilmeyi bekliyordu... Ve torun Fatin Rüşdü ise yarım asır sonra</p>
				<p class="indentmetin">Türkiye'yi "özgürleştirmek" isteyen subaylar tarafından, yine bir adaya, bu kez Midilli'ye değil, Yassıada'ya hapsedilecek ve ardından İmralı Adası'nda idam edilecekti... Geçelim...<sup class="calibre5"><a class="footnote-link" href="tarih_split_282.html#footnote-103-65" id="footnote-103-65-backlink" name="footnote-103-65-backlink">[65]</a></sup></p>
				<p class="normal1">Geçelim tabii, hatta kaçalım ama kaçmadan bir lahza duralım: Ne dedi bu metin şimdi bize? Dekabristlerle ilgili kim bilir nereden alınmış lüzumlu lüzumsuz bir sürü gevezelikten sonra icat ettiği Rus İbrahim Paşa adlı karakterini bunlardan biri yapıverdi. Kanıt? Yok. Biz Rusya tarihine bakıp da ne öğrendik? Hiç. Tarih yazılısında çuvallamış ve lafı boğuntuya getirerek soruyu unutturmaya çalışan bir öğrenci gibi sayın gayriresmi popüler tarih yazarı. Sıfır vermek yetmez, bir de coğrafyacıya gammazlamak gerekir ki Petersburg nere Artvin nere iyice bir öğrensin.</p>
				<p class="normal1"><span class="idebold">Ustam ölmüş şal satarım</span></p>
				<p class="normal1">Tabii ki karmaşık bağlantıları ortaya çıkarma, tüm aile ilişkilerini sergileyip bunların "şüpheli" olduklarını kanıtlama yolunda sayın yazarın önünde aşılması gereken bir engel, çözülmesi gereken bir sır daha var: Fatin Rüşdü'nün anne tarafı. O tarafın da hikâyesini dinleyelim:</p>
				<p class="indentmetin">Fatin Rüşdü'nün annesi Güzide Hanım zengin bir ailenin kızıydı. Dedesi Rıfkı Efendi, aslen Yozgatlıydı. <span class="ideitalik">İpek Yolu'nda şal ticareti yapıyordu. Babası Hüseyin Rıfkı Paşa, II. Mahmud döneminde 1827'de, eğitim amacıyla Fransa'ya gönderilen ilk dört öğrenciden biriydi.</span> Soru: şal tüccarı Rıfkı Efendi oğlunun neden kendisi gibi tüccar olmasını istememiş de onu <span class="ideitalik">asker ocağına</span> göndermişti?<sup class="calibre5"><a class="footnote-link" href="tarih_split_283.html#footnote-103-66" id="footnote-103-66-backlink" name="footnote-103-66-backlink">[66]</a></sup></p>
				<p class="normal1">Hemen duralım. Rıfkı Efendi, aslen Yozgatlıydı da "İpek Yolu"na mı gitmişti? Yoksa memleketi Yozgat "İpek Yolu" üzerinde bir duraktı da orada mı şal satardı? Artık nasıl yorumlarsak yorumlayalım, Soner Yalçın, o İpek Yolu dediğini Bağdat Caddesi gibi bir şey sanıyor olmalı. Nesi vardı Rıfkı Efendi'nin bu yol üzerinde, şalcı dükkânı mı? Yoksa bir yerden bir yere kervanlarla şal mı taşıyordu? İpek Yolu diye belirli, tek bir yol olmadığını, bu kavramın Çin ile Ortadoğu ve nihai olarak Avrupa arasında pek çok güzergâh kullanılarak eski ve ortaçağlarda yapılan ticareti anlatmak için kullanılan bir kavram olduğunu, ticaretin XIX. yüzyılda aktif olduğuna dair de pek bir işaret olmadığını nasıl anlatmalı bilmem ki. Adam hem "Müslüman'ım" diyor, hem İpek Yolu'nda şal satıyor! Bunun da nasıl başlı başına şüphe çekici bir şey olduğunu birazdan göreceğiz. Ama önce şu Fransa'ya gönderilen "ilk dört öğrenci" öyküsüne bakalım.</p>
				<p class="normal1">Bu dört öğrenciden biri sonradan sadrazamlığa kadar yükselen İbrahim Edhem Paşa olduğu için İbnülemin Mahmut Kemal İnal, <span class="ideitalik">Son Sadrazamlar</span> adlı görkemli eserinde bu olayı anlatır:</p>
				<p class="indentmetin">Malûm olduğu üzere Hüsrev Paşa, kölelerini ve sair kimsesiz çocukları konağında ta'lim ve terbiye etdirir ve yetişdiklerinde büyük memuriyetlerde istihdamlarına delâlet ederdi. O çocuklardan Hüseyin, Ahmed, Abdüllatif ve Edhemi -bütün masraflarını tesviye ederek tahsil etdirmek üzere- Paris'e göndermeyi kararlaştırdı. O esnada kendi kapudanı derya bulunduğundan Ayineli Kavak köşkünde Sultan Mahmuda takdim etdi.<sup class="calibre5"><a class="footnote-link" href="tarih_split_284.html#footnote-103-67" id="footnote-103-67-backlink" name="footnote-103-67-backlink">[67]</a></sup></p>
				<p class="normal1">O sıralarda Avrupa'ya ancak köle ve kimsesiz çocukların gönderilebildiğini, yüksek sınıftan Osmanlıların kendi çocuklarını "Diyar-ı küfr"e göndermede hiç de heveskâr olmadıklarını bir yana koyarsak, bu dördün içinde bir Hüseyin olduğunu görüyoruz. Dokuz on yaşlarındayken Paris'e gitmiş ve on yıl tahsilden sonra 1839-40 gibi geri dönmüşler. Asker olan Hüseyin topçu ferikliğine kadar yükseldikten sonra ölmüş.<sup class="calibre5"><a class="footnote-link" href="tarih_split_285.html#footnote-103-68" id="footnote-103-68-backlink" name="footnote-103-68-backlink">[68]</a></sup> Şimdi burada biraz da tarihçilik yapalım ve sorumuzu soralım: Koca Hüsrev Mehmed Paşa'nın Paris'e gönderdiği Hüseyin ile Fatin Rüşdü'nün annesi Güzide Hanım'ın babası Hüseyin Rıfkı Paşa aynı kişiler midir? Soner Yalçın'ın, Zorlu ailesinden aldığını imaen söylediği bilgilere göre Hüseyin Rıfkı, Paris'ten dönüşünde topçuluk üzerine kitap yazmış. Eh, diğeri de topçu feriki olduğuna göre burası tutuyor. Ayrıca, paşa, Güzide doğduğunda altmış beş yaşındaymış. Yüz beş yaşına kadar da yaşamış.<sup class="calibre5"><a class="footnote-link" href="tarih_split_286.html#footnote-103-69" id="footnote-103-69-backlink" name="footnote-103-69-backlink">[69]</a></sup> Güzide Hanım'ın ne zaman doğduğunu bilirsek ne çok şey çözülürdü değil mi? Güzide Hanım 1961'de 88 yaşında olduğuna göre 1873'te doğmuş.<sup class="calibre5"><a class="footnote-link" href="tarih_split_287.html#footnote-103-70" id="footnote-103-70-backlink" name="footnote-103-70-backlink">[70]</a></sup> Demek ki babası Hüseyin Rıfkı Paşa bu hesapça 1808'de doğmuş gözüküyor. Yüz beş yıl yaşadığına dair rivayet kabul edildiği zaman 1913'te ölmüş olması iktiza eder. Niye olmasın da bir sıkıntımız baş gösterdi, 1827 veya biraz daha sonra Paris'e giden çocuklara göre biraz büyük yaşta olmuş oluyor: On dokuz yaşında koca adammış. Oysa ilk öğrencilerin resimleri var. Hepsi çocuk. Kısaca, Hüseyin, Hüsrev Paşa'nın kölelerinden veya onun hanesine mensup kimsesiz bir çocuk. "İpek Yolu'nda şal ticareti" yapan zengin bir tüccarın oğlu olduğuna dair hiçbir işaret yok! Ama tutalım ki anlatılan öykü doğrudur, o zaman da "zengin tüccar Rıfkı Efendi", oğlunu asker ocağına değil Hüsrev Paşa'nın konağına göndermiş olur.</p>
				<p class="normal1">Peki, yine de Soner Yalçın'ın kendi sorduğu soruya nasıl cevap verdiğine bakmaya değer. Tabii ki bu sorunun, bu kitapta basit bir cevabı yok. Tarih yazılısının devam ettiğini varsayın. Atlayarak alıntılıyorum:</p>
		  <p class="indentmetin">Bu sorunun yanıtı dönemin siyasal-ekonomik yapısında saklı. XIX. yüzyılın başı... Padişah II. Mahmud, Yeniçeri Ocağı'nı kaldırıp yerine profesyonel, iyi eğitilmiş, ticarî işlerden uzak, yaşamını kışlada sürdürecek disiplinli askerler ve ordu istiyordu... Özetle Yahudi sermayesi Yeniçeri Ocağı'nın lağvedilmesini istemiyordu.</p>
		  <p class="indentmetin">Bununla birlikte Yahudi tüccarları karşısında Osmanlı piyasasında giderek güç kazanan Ermeni sermayesi ise Yeniçeri Ocağı'nın kaldırılıp <span class="ideitalik">Nizamı Cedit</span> ordusunun kurulmasını destekliyordu... Ermenilerin Yeniçeri Ocağı karşısındaki tavrı Saray tarafından da korunmalarına neden oluyordu.</p>
		  <p class="indentmetin">Uzatmayalım...1826'da Yeniçeri Ocağı kaldırılırken Yeşeya Aciman ve Çelebi Behor Karmona gibi büyük Yahudi tüccarlar öldürüldü. Yeheskel (sic) Gabay Antalya'ya sürüldü. Yahudi cemaati ne yapacağını bilemiyordu, çünkü <span class="ideitalik">ilk kez bir Yahudi cemaat lideri öldürülüyor,</span> önde gelen Yahudi tüccarlar ya sürülüyor ya da yok ediliyordu.</p>
		  <p class="indentmetin">Sonuçta Yeniçeri Ocağı'nın kaldırılmasıyla Yahudi sermayesinin siyasal ve ekonomik ağırlığı büyük darbe yedi. Buna karşılık Ermeni lobisi siyasal ve ekonomik gücünün doruğuna çıkacak bir sürece girdi...</p>
		  <p class="indentmetin">Güzide Hanım'ın şal tüccarı <span class="ideitalik">babası</span> Rıfkı Efendi, Türk müydü, Ermeni miydi, Yahudi miydi? Bilmiyoruz... Ama görünen o ki, tüccar Rıfkı Efendi oğlunu <span class="ideitalik">Nizamı Cedit</span> ordusuna yazdırmakta çok gönüllü gözüküyor...<sup class="calibre5"><a class="footnote-link" href="tarih_split_288.html#footnote-103-71" id="footnote-103-71-backlink" name="footnote-103-71-backlink">[71]</a></sup></p>
				<p class="normal1">Şimdi sorulan soruya verilen cevap bu. Yine nereden "kalk baba gidelim" yapıldığı hemen anlaşılan ama söylenmeyen lüzumlu lüzumsuz bir alay ağız kalabalığı var. Uzun uzadıya bir Yahudi-Ermeni çekişmesi anlatıldıktan sonra sanki bunlarla çok ilintiliymiş gibi tüccar Rıfkı'nın etnik aidiyeti üzerine kof bir soru soruluyor. Cevabının bilinmediği açıkça beyan ediliyor, bilinen tek şeyin adamcağızın oğlunu "Nizam-ı Cedid" ordusuna yazdırmakta "çok gönüllü" davrandığı. Gerçekten burada, bu metnin dayattığı mantık ve sınırlar içinde kalarak anlamaya çalışıyorum, soru zaten Hüseyin'in neden "asker ocağına" gönderildiği değil miydi? Cevap olarak en ufak bir kelime bile yazmaya kalkışmadan sadece tüccar Rıfkı'nın oğlunu asker etmede "gönüllü" oluşundan bahsediliyor. Geldik mi yine başa?</p>
				<p class="normal1">Peki, "sınav" metaforunu sürdürelim, kendimizi dünyanın en iyi yürekli tarih hocası suretinde yeniden inşa edelim. Bu yazılanlardan ne çıkaracağımız demek ki bize kalmış, çünkü talebe bir şeyler çalışmış, o kadar karalamış, kâğıt boş değil. Eh, sınav sırasında referans da verecek değil ya, ne yapsın? Emeği boşa gitmesin, sıfırı yine kucaklamasın diye didiniyoruz. Kendi mantığı içinde alternatifler şöyle: 1- Rıfkı Efendi Türk oğlu Türk'tür, Ermenilerin asker ocağını ele geçireceğinden korkarak oğlanı asker yapmaya karar vermiştir. 2- Ermeni'dir, Yahudiler yeni orduyu ele geçirmesin diye harekete geçmiştir. 3- Yahudi'dir, çaktırmadan yeni orduya da sızmaya çalışıyordur. Ne bilelim, hani eğer etnik aidiyetinin bu askerlik işinde bir dahli varsa diye sıraladık. Haa, bir de yine metnin kendi dedikleriyle ters düşen bir hal daha var: Hani bu tüccar Rıfkı, Hüseyin Rıfkı'nın babasıydı? Şimdi nasıl Güzide'nin babası oldu? Güzide Hanım'ın ancak dedesi olur, değil mi? Ama bu anlaşılan bir kalem sürçmesi, buradan not kırmıyoruz. Öğrenci Yalçın'a tarihi verilerin tam olmadığı bir yerde ılımlı bir şekilde spekülasyon yaptığı, kesin yargılardan kaçındığı, tarihi realitenin çok katmanlı bir olgu olduğunu keşfetmiş göründüğü ve hepsinden önemlisi "resmi tarih"in kuruluğundan şüphe duyar bir üslupla yazdığı için 100 üzerinden 100 vermek istiyoruz...</p>
				<p class="normal1">Ama o da ne? İçeri nemrut bir müfettiş giriyor, kâğıdı elimizden kapıyor, dikkatle okuyor, önce sıfırın yıldızlısını basıyor sonra da sırra kadem basıyor, ortalıktan yitiyor. Nemrut müfettişin gerekçeleri şöyle: 1- Yeniçeriler kaldırıldıktan sonra kurulan yeni ordunun adı Nizam-ı Cedid değil, Asakir-i Mansure-i Muhammediye'dir. Nizam-ı Cedid ordusu 1826'dan çok önce, 1807'de, kim kurmuşsa onun tarafından, III. Selim'ce kaldırılmıştır. 2-Gayrimüslimlerin o dönemde Osmanlı ordusuna kabul edilmeleri söz konusu olmadığı için bu spekülasyonlar da yersiz. 3- II. Mahmud'un kapı gibi fermanları ve dahası Asakir-i Mansure kanunnamesi mühtedi olanların da yeni orduya girmesini yasaklıyor.<sup class="calibre5"><a class="footnote-link" href="tarih_split_289.html#footnote-103-72" id="footnote-103-72-backlink" name="footnote-103-72-backlink">[72]</a></sup> 4- Bir Yahudi cemaat liderinin ilk kez öldürüldüğünü söylüyor, kim olduğunu bile söylemiyor. Oysa bilgiyi aldığı kaynakta Çelebi Behor Karmona için "Hayırsever bir kişi olan bu cemaat liderinin ani ölümü Yahudiler için acı bir darbe oldu"<sup class="calibre5"><a class="footnote-link" href="tarih_split_290.html#footnote-103-73" id="footnote-103-73-backlink" name="footnote-103-73-backlink">[73]</a></sup> diyor. Bir cemaat liderinin ilk kez öldürülüşü nereden çıktı? Cık, sıfır. Neyse geçelim.</p>
				<p class="normal1">Burada son bir noktayı belirtmeden bu bahsi kapamak istemiyorum. Ailelerden veya kişilerden aldığı sözlü bilgileri eleştirel süzgeçten geçirmeden kullanan, onları yazılı kaynaklarla karşılaştırmak veya uzlaştırmak gibi bir çaba içinde olmayan ve dolayısıyla epeyce yanılgıya düşen Yalçın, kendisinden önce büyük emeklerle yapılmış çalışmaları "resmi tarih" diye adlandırdığı bir kategoriye sokuyor ve kolaylıkla göz ardı edebiliyor. Yukarıda adı geçen İbrahim Edhem Paşa'nın bilinen öyküsünün bir kısmını, Sakız'dan esir alındığını, Müslüman yapıldığını, Fransa'ya gönderildiğini yineledikten sonra şöyle diyor:</p>
				<p class="indentmetin">Sakız Adası bir dönem Sabetayistlerin merkezî yeriydi! 1695'te Venedikliler, adadaki Hıristiyanların yardımıyla Sakız Adası'nı ele geçirdiler. Ada bir yıl sonra Kaptanıderya Mezomorto Hüseyin Paşa tarafından geri alındı! Sadrazam İbrahim Edhem Paşa'nın doğumuna daha yüz yirmi iki yıl vardı! <span class="ideitalik">Yani resmi tarih şunu mu söylüyor: Osmanlı Devleti, bazen tebaasını kaçırıp Fransa'da eğitime gönderirdi!</span> Geçelim...<sup class="calibre5"><a class="footnote-link" href="tarih_split_291.html#footnote-103-74" id="footnote-103-74-backlink" name="footnote-103-74-backlink">[74]</a></sup></p>
				<p class="normal1">Burada herhalde anlamamız gereken İbrahim Edhem'in Sabetaycı mahfiller tarafından Fransa'ya gönderildiğidir. Başka türlü "devlet basamaklarını tek tek" çıkması nasıl açıklanır yoksa? Böylesi daha inanılır çünkü devlet kendi vatandaşını yurtdışında öğrenim görsün diye niye kaçırsın? Hiç akla yakın bulmuyor "resmi tarih"i, inanılmaz geliyor ona. İbrahim Edhem 1822'de Sakız'ın Rum reayası ayaklandıkları gerekçesiyle "tenkil" edilirken esir edilmiş, üç dört yaşında bir çocuk olarak İstanbul'a getirilmiş ve Koca Hüsrev Mehmed Paşa'ya satılmış.<sup class="calibre5"><a class="footnote-link" href="tarih_split_292.html#footnote-103-75" id="footnote-103-75-backlink" name="footnote-103-75-backlink">[75]</a></sup> Benzerleri gibi acıklı bir vaka ama inanılmaz olacak, şüphe duyulacak ne var burada? Devlet tebaasını Fransa'da eğitime gönderme amacı ile kaçırmış olsaydı, yani kaçırma anında Fransa'da eğitime gönderileceği bilinseydi, Sayın Yalçın bu şaşkınlıkları göstermek veya "resmi tarih"e inanmaz gözlerle bakmak için haklı olurdu.</p>
				<p class="normal1">Oysa yine Soner Yalçın'ın hakkında doğru bilgi edinmek için çaba göstermediği ve "cahil" kalmayı tercih ettiği bir durumdan başka bir şey değildir söz konusu olan. Cahil kalınan veya kendi istediğini söyleyebilmek uğruna tecahül-ü ârif yapılan konular ise şöyle: 1- Edhem'in esir edilmesiyle Fransa'ya gönderilmesi arasında yıllar var. 2- Edhem tek başına Sakız'dan "kaçırılmış" bir çocuk değil, binlerce insanla birlikte esir edilmiş. Devlet diğerlerini de Fransa'ya gönderecek değildi ya. 3- Bütünüyle Osmanlı'da kölelik, özelde ise hangi şartlar altında köleleştirmeye cevaz verildiği (istirkak). 4- Osmanlı'da kölelik veya intisap yoluyla nasıl tek tek devlet basamaklarından çıkıldığı.</p>
				<p class="normal1">Bu metinde, konu edindiğim yazarların zihinsel altyapılarına bakmaktan bilinçli olarak uzak duruyorum. Halil Berktay'ın deyimiyle "paradigmatik körlük"leri ele almıyorum. Oysa bu tip körlükler ve beslendikleri ideolojik tavır alışların metinler üzerinde devasa bir tahrip edici etkisi var. Bunu peşinen kabul ediyorum. Ne demek istediğime küçük bir örnek verip bu fasıldan çıkmak istiyorum. Soner Yalçın'ın kulağına birden fazla kaynaktan çalınmış olan, dahası ülkemizde bir mütearife / aksiyom olarak yerleşmiş bir konu var: Osmanlı'da Müslümanlardan tüccar olmaz. Yukarıda değindim, "Müslüman" bir kişinin şal ticareti yapması bizatihi "şüpheli" bir durumdu. Yalçın'ın bu tavrını tüm metin boyunca sürdürdüğünü söylemeye gerek bile yok. Alıntım şöyle:</p>
		  <p class="indentmetin"><span class="ideitalik">Vakit</span> gazetesi, Aydın (İzmir) vilayetinin Saruhan (Manisa) sancağına bağlı Gördes ilçesinde saatçilik yapan Hacı Hulusî Efendi'nin oğulları Mehmed Asım Us, İsmail Hakkı Us ve Hasan Rasim Us'a aitti. Soru: XIX. yüzyılda saatçilik yapan bir Türk-Müslüman olabilir mi?...<sup class="calibre5"><a class="footnote-link" href="tarih_split_293.html#footnote-103-76" id="footnote-103-76-backlink" name="footnote-103-76-backlink">[76]</a></sup></p>
				<p class="normal1">Yalçın, bu retorik soruya cevap vermemiş, okuyucunun ferasetine bırakmış. Onun yerine ben cevap vereyim: Hiç olabilir mi? Ah, o Müslüman-Türk kılığına bürünmüş saatçilerden neler çekti bu toplum ah!</p>
				<p class="normal1"><span class="idebold">Post Scriptum: "Efendi 2" eşliğinde dil ve tarih okumaları</span></p>
				<p class="normal1">Soner Yalçın'a her türlü eleştiriyi getirebilirsiniz ama bir tek tembel diyemezsiniz. Baş döndüren bir hamaratlıkla yazıyor, yazıyor. Yazdıkları "makbul", okunuyor. Niye yazmasın? <span class="ideitalik">Efendi</span>'yi 2006 haziranında <span class="ideitalik">"Efendi 2"</span> izledi. Şu an elimde tuttuğum nisan 2008'de basılmış ve kapağında ilan edildiği gibi 105 000 rakamına ulaşmış olan "53. Baskı" (sic).<sup class="calibre5"><a class="footnote-link" href="tarih_split_294.html#footnote-103-77" id="footnote-103-77-backlink" name="footnote-103-77-backlink">[77]</a></sup> Yukarıda <span class="ideitalik">Efendi</span>'ye tahsis ettiğim yeri nasıl ufak bir gayretle on misline çıkarmak mümkünse bu kitabını da aynı şekilde işlemek mümkün. Hemen baştan söyleyeyim, yeni bir sır söz konusu değil. "Sır" dediği yine herkesin, pardon "1980'den sonra İstanbul sermayesi denilen, çoğunluğunu Sabetayistlerin ve Yahudilerin oluşturduğu gruba" eklenen "Anadolu Kaplanları"nın da<sup class="calibre5"><a class="footnote-link" href="tarih_split_295.html#footnote-103-78" id="footnote-103-78-backlink" name="footnote-103-78-backlink">[78]</a></sup> "Yahudi, Sabetayist ve dönme" olduğu. Geçelim ve bakalım bu müthiş araştırma mahsulü başyapıtı böyle bir "müştemilat" kısımda fazla dağılmaksızın nasıl ele alabileceğiz?</p>
				<p class="normal1">Yalçın, işbu eserinde sonuçlardan rahatsız olunsa bile "bilim" ve "gazetecilik" yapmaya devam ediyor! Ne yalan söyleyeyim, eleştiriyi davet eden tavrı bana bir umut ışığı oldu. Mecburum, şimdi bir alıntı yapmak durumundayım:</p>
				<p class="indentmetin">Bilim, her konuda tartışmayı öneren; yasak, tabu, gizlilik kabul etmeyen bir düşünce yöntemidir. Gazeteciliğin ilkesi de budur; din, dil, ırk farkı gözetmeden doğruyu/gerçeği kamuoyuna aktarmaktır. Olgu/haber insanlığın yararınadır. Bu ise insanlığın aydınlığıdır, rönesansıdır! Öte yandan tartışmak, eleştirmek bilimin temel ilkesidir.</p>
				<p class="indentmetin">Saygındır. Kabulümüzdür... Tabular yıkılmadıkça özgürleşilmez. Üstelik bir değil bin kez sormalıyız, yeniden yeniden sormalıyız. Hep denir ya: "Yazmak yanılmaktır!"</p>
				<p class="indentmetin">Kuşkusuz yanılabiliriz. Eksiklerimiz olabilir. Ama arayışımızı sürdürmeliyiz.<sup class="calibre5"><a class="footnote-link" href="tarih_split_296.html#footnote-103-79" id="footnote-103-79-backlink" name="footnote-103-79-backlink">[79]</a></sup></p>
				<p class="normal1">İşte ben de diyorum ki bilim yanlışlanabilendir. Tarihi önermeler de yanlışlanabilir. Olgular olmazsa da tarih olmaz. Bu noktadan gidelim: Yalçın hakikaten dediği kadar pozitivist mi? Okuduklarını, yazdıklarını süzgeci boşverin, bir eleştiri kevgirinden geçirmiş mi? Her olgu parçası için bin değil, bir kez soru sormuş mu? Hal, hakikaten bu merkezde ve takati ancak buna yetmişse o zaman kendisinden talep edilecek tek bir şey var: Kitaplarının yüz bilmem kaçıncısı olsun bir basımcığını hakkıyla "baskı" yapsın ve düzeltmelerde bulunsun! Muhtasar kalmaya kendimi zorlayarak birkaç örnek vereyim.</p>
				<p class="normal1">Arusi şeyhi Ömer Fevzi Mardin 1949'daki bir konuşmasında "Babil'den dünyaya yayılmak için dağılan ırklar sanki Allah'a hizmet için Amerika'da buluşuyor ve en özgür demokrat koşullar içinde birleşiyor" demişmiş. Yalçın'ın yorumu: "Babil'den dünyaya yayılmak için dağılan ırkların kim olduğunu biliyor musunuz: Yahudiler!"<sup class="calibre5"><a class="footnote-link" href="tarih_split_297.html#footnote-103-80" id="footnote-103-80-backlink" name="footnote-103-80-backlink">[80]</a></sup> Tabii buradan da yola çıkarak Mardin hakkında da bir şeyler düşünmemiz gerekiyor. Gerekiyor da, Yahudi mistikliği üzerine uzman olan, kabala üzerine, kabalanın Hurufilik, Mevlevilik, Bektaşilik, Alevilik ile ilişkileri üzerine yüzlerce sayfa yazan Soner Yalçın, Tevrat'taki en temel efsanelerden biri olan Babil Kulesi efsanesi hakkında hiçbir şey duymamış mı? Hani bütün insanlık aynı dili konuşuyormuş da böyle yüksek bir kule inşasına kalkışıp Tanrı'yı gücendirdikleri için Tanrı bunların dillerini karıştırmış, inşaat böylece yarım kalmış, artık değişik diller konuşan insanlar da birbirleriyle anlaşamadıkları için dünyaya dağılmışlar! Yeryüzünde neden değişik etnik gruplar ve diller olduğunu açıklamaya ve anlamlandırmaya çalışan meşhur ve eski bir efsane işte. Bakın, bilimsel bulmadığınız için bir efsaneye inanmayabilirsiniz ama herkesin bildiği bir efsaneyi çarpıtarak aktarmanın kendisi de "bilimsel" bir tavır değildir! Bunun ötesinde, burada bir iç çelişki de yok mu? "Irklar" deniyorsa, tek bir "ırkı" yani Yahudileri buradan nasıl anlayabiliyoruz acaba? Kaç tane Yahudi ırkı var?</p>
				<p class="normal1">Biraz ironik bir şekilde bir türlü "İlluminati" demeyi kıvıramayan, bir kezinde "İlluminite" ve diğerinde "İlluminate" şekilleriyle temrinler yaparak doğruya biraz daha yaklaşan Yalçın'a göre Roosevelt (hangisi diye sormayın, İlluminati üyesi olanı işte) buna üyeymiş. Heyhat, yine alıntı yapmadan olmuyor:</p>
		  <p class="indentmetin">ABD Başkanı Roosevelt Müslüman mıydı bilmem, bildiğim onun, dünyanın en eski ve tehlikeli yer altı cemiyeti <span class="ideitalik">"İlluminite"</span> ("aydınlanma" demekti ve ilk 1492'de İspanya'dan kovulan Yahudilere denilirdi) örgütünün, "Ancient Arabic Order of Nobles and Mystics" adlı alt birimine üye olduğuydu. "Pythias Şövalyesi" unvanı taşıyordu. <span class="ideitalik">Bu cemiyetin, Hz. Muhammed'in sahabesine mensup kişiler tarafından kurulduğu ve bünyesinde sadece Müslümanların değil, Hristiyan ve Yahudilerin de yer aldığı biliniyor.</span> Ne karışık işler değil mi?<sup class="calibre5"><a class="footnote-link" href="tarih_split_298.html#footnote-103-81" id="footnote-103-81-backlink" name="footnote-103-81-backlink">[81]</a></sup></p>
				<p class="normal1">Vallahi öyle... Zaten bu İlluminati işleri oldum olası karışıktır, şimdi iyice karıştı. Neresine ne söylesek bilmiyorum. İnternet denen galaktik boyutlardaki (bazı bilgileri uzaylıların bilerek koyduğuna kesin eminim de o yüzden...) çöplükte eşinince Yahudilerin 1492'de illuminati olduklarını söyleyen bir siteyi de garanti bulursunuz (Türkiye çıkışlı olacağına iddiaya girerim). Genelde bilinen ve söylenen 1776'da Bavyera'da kurulan Hıristiyan, aydınlanmacı ve gizli bir tarikatımsı yapılanma oldukları.</p>
				<p class="normal1">Tam ve doğru adı "Ancient Arabic Order of the Nobles of the Mystic Shrine" (A.A.O.N.M.S) olan yapılanma ise Dr. Walter M. Fleming ve William J. Florence adlı iki hevesli masonun 13 ağustos 1870'te Manhattan'da kurdukları bir "kardeşlik". Kırmızı fesler filan giymek gibi antikalıkları var ama İslam'la hiçbir alakaları yok.<sup class="calibre5"><a class="footnote-link" href="tarih_split_299.html#footnote-103-82" id="footnote-103-82-backlink" name="footnote-103-82-backlink">[82]</a></sup> Kendilerine kısaca <span class="ideitalik">"shriners"</span> deniyormuş. Roosevelt'i filan da bir yana bırakın. Soner Yalçın'ın bu hikâyeye katkısını görüyor musunuz? XIX. yüzyılda kurulan bir "kardeşlik"i Hz. Muhammed zamanına götürdü mü? Götürdü. Sahabeye kurdurdu mu? Kurdurdu. Yahudiler ve Hıristiyanları da üye yaptı mı? Yaptı. Üstelik alakasız A.A.O.N.M.S'yi İlluminati'nin alt birimi yapmakla da kalmadı çünkü İlluminati'yi zaten Yahudi yapmıştı! Bana komplo teorileri üretmenin de bir raconu var gibi geliyor. Hiç olmazsa bir edebi tür olarak birtakım belirleyici özellikleri var, ona saygı duyun yahu ("Yahu" dedim "Yahve"den gelir, yandık!). Pekii, laf uzuyor ama hiç olmazsa eğlendiğinizi varsayıyorum, söyleyin bakalım benim komplo teorilerine gözü kapalı inanan kardeşlerim (Kardeş? Yandım ben yandım!) nasıl oluyor da İlluminati ilk kez 1492'de İspanya'dan kovulan Yahudilere denirken ta Hz. Muhammed zamanındaki sahabeler tarafından kurulmuş olabiliyor? Gazetecilik ve bilimin buna bir açıklaması var mı? Haa, anladım, Hz. Muhammed zamanı dediği belki de XV. yüzyılın sonudur canım! Bir de "biliniyor" imiş, yok, inan olsun ki ilk kez sizden duyduk!</p>
				<p class="normal1">Soner Yalçın'ın, söyledikleri sanki orta malı, harcıâlem şeylermiş gibi okuyucuyu da işin içine çeken ifadeleri yukarıdaki örnekle sınırlı değil. Hepimiz "biliyoruz" ya buyurun:</p>
				<p class="normal1">Bildiğiniz gibi, Yahudi Benjamin Disraeli (1804-1881) iki kez İngiltere başbakanı olmuş, hatta güçlü lobi nedeniyle, Parlamento'ya, İngiltere'nin adının "İsrael" olmasını teklif etmişti!<sup class="calibre5"><a class="footnote-link" href="tarih_split_300.html#footnote-103-83" id="footnote-103-83-backlink" name="footnote-103-83-backlink">[83]</a></sup></p>
				<p class="normal1">Hoppala paşam! Serde tarihçilik var ya, düştük mü şimdi bu "herkesin bildiği" şeylerin aslı-faslı var mı diye kitapların içine? Şey, hadi itiraf edeyim google işe yaramadı da acaba kitaplardan ırak yakın bir şeyler çıkar mı diye çırpınıyoruz şuracıkta. Monypenny ve Buckle'ın anıtsal kitabına bakıyorum.<sup class="calibre5"><a class="footnote-link" href="tarih_split_301.html#footnote-103-84" id="footnote-103-84-backlink" name="footnote-103-84-backlink">[84]</a></sup> Yok bir şey. Daha yakınlardan, Robert Blake'in <span class="ideitalik">Disraeli</span>'sine bakıyorum.<sup class="calibre5"><a class="footnote-link" href="tarih_split_302.html#footnote-103-85" id="footnote-103-85-backlink" name="footnote-103-85-backlink">[85]</a></sup> Onda da yok. Demek ki Yahudilere yönelik siyasi kısıtlamayı aşabilmesi ve Parlamento'ya girebilmesi için ailesi tarafından on üç yaşındayken Hıristiyan yapılmış ve Anglikan Kilisesi'ne sokulmuş olan Disraeli'nin, sonraları İngiltere'nin adının değişmesini isteyecek kadar gözleri kararmış! Ne zaman olmuş bu acaba? Herhalde bu siyasi kısıtlamaların kaldırıldığı 1858'den sonradır, ama işte bir şekilde Disraeli'nin biyograficileri atlayıvermişler.</p>
				<p class="normal1">"Üzerime artık pek vazife değil ama Yalçın bu verileri niye sayıp döküyor?" diyecektim tam ki bu verilerin de pek sağlam ayakkabı olmadıklarını fark ediyorum! En iyisi kendisinin taklit edilemez ve aktarılamaz üslubuna ilk elden gitmek:</p>
				<p class="indentmetin">Uzutmayayım (sic). Liste uzun; <span class="ideitalik">1840-1948 arasında İngiltere'de doksan Yahudi milletvekili bakanlık yaptı.</span> Midhat Paşa ve Yenikapı Mevlevîhanesi bu güce inanıyorlardı... Öte yandan <span class="ideitalik">Başbakan Disraeli'nin akrabası,</span> Osmanlı'nın en zengin adamı Yahudi Abraham Salomon Camondo ise o tarihlerde, Saray'ın soğuk tavırları, Şam ve Rodos'taki kan iftiraları sonucu çıkan olaylar nedeniyle İstanbul'u terk edip Viyana'ya gidiyordu. Uzatmaya gerek yok, Sultan Abdülaziz karşısındaki lobinin yapısı ortaya çıktı.<sup class="calibre5"><a class="footnote-link" href="tarih_split_303.html#footnote-103-86" id="footnote-103-86-backlink" name="footnote-103-86-backlink">[86]</a></sup></p>
				<p class="normal1">Bakın şu Disraeli çalışan keratalara, Camondo'nun Disraeli ile akraba olduğundan da haberleri yok muymuş? Bu arada, Yalçın'ın bu bakanlık yapan Yahudi sayılarını nereden aldığını bilmiyorum tabii ama onun "dönmeler" tezini güçlendirecek bir şey fısıldayayım kulağına: "Yahudilerin, Parlamento'ya Yahudi olarak girişleri 1840'ta filan mümkün değildi, çünkü Parlamento'nun her iki kamarasının yemin şekli 'bir Hıristiyan'ın gerçek imanı üzerine' şeklindeydi... Yani, dönmeydi bu adamlar mirim, dönme!"<sup class="calibre5"><a class="footnote-link" href="tarih_split_304.html#footnote-103-87" id="footnote-103-87-backlink" name="footnote-103-87-backlink">[87]</a></sup></p>
				<p class="normal1">Aaa, şu arsız "müştemilat"a bakın, yüz versek kesin yukarıdaki asıl evi geçecek! Yok, kesin kararlıyım bu metnin onlarca, yüzlerce olgusal hatasını burada kesip biçmeyeceğim. Son bir "dil" faslı yapıp kapağı başka sahillere atmak niyetindeyim. Biliyorsunuzdur belki, Soner Yalçın, üstadı Yalçın Küçük gibi özel isimlere, onomastiğe takmış durumdadır. Bu bilim dalının üniversitelerimize giremeyişinden yakınır durur. Eh, bu incelemeleri yapabilmek için kişinin dil yeteneklerinin gelişkin olması gerekir. Ne yaparlar mesela? "Türkçe sözlük" incelerler, orada adınız yoksa yandınız. Örneklemek için küçük bir alıntı yapayım:</p>
				<p class="indentmetin">Diyorum ya, Bülent Arınç kimliği benim kafamı hep karıştırmıştır: Örneğin Bülent Arınç Türk müdür? Bilmiyorum. Bildiğim Türkçe sözlükte 'Arınç' diye bir sözcüğün olmadığı.<sup class="calibre5"><a class="footnote-link" href="tarih_split_305.html#footnote-103-88" id="footnote-103-88-backlink" name="footnote-103-88-backlink">[88]</a></sup></p>
				<p class="normal1">Aman karışmasın sizin kafacığınız, sonra herkesinki karışıyor. Bakın, şurada sevabına yazıyorum: Malum, tek bir Türkçe sözlük yok, onun için size Caferoğlu'nun <span class="ideitalik">Eski Uygur Türkçesi Sözlüğü</span>'ne gitmenizi öneriyorum. Bakın, sayfa 74'te "ärinç" diye bir şey var, "erinç" deseniz de olur.<sup class="calibre5"><a class="footnote-link" href="tarih_split_306.html#footnote-103-89" id="footnote-103-89-backlink" name="footnote-103-89-backlink">[89]</a></sup> "Şüphesiz, kesin" demek. Belki oradan geliyordur! Hani, Sayın Arınç'ı "milattan 130 yıl önce" Bergama'daki Yahudi cemaatlerine bağlayan haberlere itibar etmemiş olursunuz!</p>
				<p class="normal1">Konumuz, Sabetayist Şeyh Mehmed Esad Efendi'dir. Mesnevihan imiş şeyhimiz. Yalçın, açıklıyor:</p>
		  <p class="indentmetin"><span class="ideitalik">Mesnevi</span> okutmak için icazet almak şarttı. Bir de Farsça bilmek gerekiyordu. <span class="ideitalik">Ama Farsça bilmek öyle kolay değildi. Osmanlı Devleti'nin Safevîlerle ve İran'la siyasi çekişmesi Farsçayı da etkilemiş; bu dili bilenlere kin duyulmasına neden olmuş,</span> sonuçta halk arasında "Kim okur ki Farisî, gider dinin yarısı" sözü hayli yaygınlaşmıştı.</p>
		  <p class="indentmetin">Mehmed Esad Efendi bu olumsuz atmosfere rağmen Farsçayı öğrenmişti.<sup class="calibre5"><a class="footnote-link" href="tarih_split_307.html#footnote-103-90" id="footnote-103-90-backlink" name="footnote-103-90-backlink">[90]</a></sup></p>
				<p class="normal1">Allah, Allah! Malumatfüruşluk tam da böyle bir şey mi? Adamın mesnevihan olduğunu söylerken bu araya sıkıştırılan ve feci halde yanlış olan bilgilere ne gerek var? Edebiyatçılara takılan bir sözden yola çıkarak Farsça bilenlere halkın kin duyduğunu nasıl söyleriz? Bu söz Osmanlı'da Farsçanın öğrenilmesi güç bir dil olduğuna kanıt olabilir mi? Son dönemlere kadar okullarda müfredatın bir parçası olan bir dile engellenmiş denebilir mi? İdadi ve rüşdiyeler için özel olarak hazırlanan "zebân-ı Farisî" kitaplarından haberiniz var mı? Ayrıca, o Safeviler, Farsça değil, Türkçe konuşurdu ve yazardı, onlarla savaşan Yavuz ise Farsça yazardı! Yani, Farsçanın öğrenilmesi için yarattığınız "olumsuz atmosfer"in siyasi arkaplanı da boş ki ne boş! Bari Riyahi'nin kitapcağızına bir göz atın, belki fikriniz değişir.<sup class="calibre5"><a class="footnote-link" href="tarih_split_308.html#footnote-103-91" id="footnote-103-91-backlink" name="footnote-103-91-backlink">[91]</a></sup></p>
				<p class="normal1">Son olarak, Topbaş ailesinin Yahudiliklerini ispatlarken dilci Yalçın bize yeni ufuklar açıyor. Uzun bir alıntı olacak ama Türkçeye tekstil konusunda İbraniceden geçen sözcükleri merak edersiniz değil mi? Buyurun gidelim:</p>
		  <p class="indentmetin">... Türkler tekstil işini, tüccarlığını kimden öğrendi? Araştırılması gereken bir soru.</p>
		  <p class="indentmetin">Araştıracak kişilere bir ön bilgi vereyim; <span class="ideitalik">bu konuda dilimize yerleşmiş sözcüklerin çoğunun İbranice olması ilginç değil mi</span>?</p>
		  <p class="indentmetin">Antariye (entari), astar (astar), atlas (atlas), basma (basma), batista (patiska), baul (bavul), bindallı (bindallı), bohça (bohça), camaşir (çamaşır), dulbent (tülbent), esnaf (esnaf), fustan (fistan), gerdan (gerdan), hirka (hırka), cepken (cepken), cube (cübbe), katife (kadife), koltuk (koltuk), kürk (kürk), kuşak (kuşak), mendil (mendil), oya (oya), pabuç (pabuç), peştamal (peştamal), şalvar (şalvar), secade (seccade), şerik (şerit), sırma (sırma), yaşmak (yaşmak), yazma (yazma), yemeni (yemeni), yelek (yelek)...</p>
		  <p class="indentmetin"><span class="ideitalik">Bu sözcüklerin önemli bir bölümü de İspanya'dan gelen Yahudilerin kullandığı Ladino dilinden geçmişti.</span></p>
		  <p class="indentmetin">Evet, araştırılması gereken önemli bir konu; böylece biz de "tekstil kardeşliği"nin nerelere dayandığını öğrenebiliriz...<sup class="calibre5"><a class="footnote-link" href="tarih_split_309.html#footnote-103-92" id="footnote-103-92-backlink" name="footnote-103-92-backlink">[92]</a></sup></p>
				<p class="normal1">Fıkra gibi! Önce "İbranicesi ve İspanyolcası" verilmiş, parantez içinde de Türkçesi! İsrail'le bir şekilde iş yapacak olan sayın tekstilcilerimizi buradan uyarıyorum: Sakın ha kanmayın! "Ulan aynen Türkçe, kolaymış yahu" filan demeyin çünkü bunlar zaten Türkçe! İbranice konuşan tek bir Yahova'nın kulu bile anlamaz sizi. O yurtdışına gittiğinde lokantada "yemekisyon getirisyon" diyen ve garson da hemşehrisi çıkmamış olsa avucunu yalayacak olan vatandaş gibi cascavlak ortada kalırsınız!</p>
				<p class="normal1">İşte "cehalet" derken bunu kastediyorum. Kendi dilinden ve bazıları öztürkçe olan sözcükleri sıralayıp çoğunun İbranice, önemli bir bölümünün de İspanyolca olduğunu iddia etmek ve okurlarının buna kuzu kuzu inanmasını, oradan da müthiş sonuçlara ulaşmasını beklemek! Öyle ya bu dilleri kim bilecek ki bu çorak topraklarda? Hani kendi dillerine benzetirlerse de o zaman gelsin, "Ulan 'yazma ve basma' kelimelerini de mi Yahudilerden öğrendik" tadında derin bir aşağılık kompleksi! Peki, elime yapışmaz herhalde, temel olarak merhum Atila Ergür'ün <span class="ideitalik">Tekstil Terimleri Sözlüğü</span><sup class="calibre5"><a class="footnote-link" href="tarih_split_310.html#footnote-103-93" id="footnote-103-93-backlink" name="footnote-103-93-backlink">[93]</a></sup> ile Devellioğlu'nu kullanarak ve Kahane ile Tietze'nin sözlüğü<sup class="calibre5"><a class="footnote-link" href="tarih_split_311.html#footnote-103-94" id="footnote-103-94-backlink" name="footnote-103-94-backlink">[94]</a></sup> ile destekleyerek ve hangi dillerden geldiklerini göstererek şu kelimeleri tasnif edeyim. Önce Türkçedeki kullanımlarını, sonra alındıkları dillerdeki hallerini veriyorum:</p>
				<table class="generictable"><tr class="calibre6"><td class="calibre7">Arapça</td>
						<td class="calibre7">Farsça</td>
						<td class="calibre7">Türkçe</td>
						<td class="calibre7">Fransızca</td>
						<td class="calibre7">Latince/Romans</td>
					</tr><tr class="calibre6"><td class="calibre7">Atlas<br class="chapter"/> (Atlas) </td>
						<td class="calibre7">Astar<br class="chapter"/> (Asdar) </td>
						<td class="calibre7">Basma</td>
						<td class="calibre7">Patiska<br class="chapter"/> (Batiste) </td>
						<td class="calibre7">Fistan<br class="chapter"/> (Fustaneum) </td>
					</tr><tr class="calibre6"><td class="calibre7">Cüppe<br class="chapter"/> (Cubba) </td>
						<td class="calibre7">Çamaşır<br class="chapter"/> (Câme-şûy) </td>
						<td class="calibre7">Bindallı</td>
						<td class="calibre7"> </td>
						<td class="calibre7">Mendil<br class="chapter"/> (Mantele) </td>
					</tr><tr class="calibre6"><td class="calibre7">Entari<br class="chapter"/> (Antar) </td>
						<td class="calibre7">Tülbent<br class="chapter"/> (Dülbent) </td>
						<td class="calibre7">Bohça</td>
						<td class="calibre7"> </td>
						<td class="calibre7"> </td>
					</tr><tr class="calibre6"><td class="calibre7">Esnaf<br class="chapter"/> (Asnaf) </td>
						<td class="calibre7">Cepken<br class="chapter"/> (Cepken) </td>
						<td class="calibre7">Kuşak</td>
						<td class="calibre7"> </td>
						<td class="calibre7"> </td>
					</tr><tr class="calibre6"><td class="calibre7">Hırka<br class="chapter"/> (Hirka) </td>
						<td class="calibre7">Pabuç<br class="chapter"/> (Pâ-pûş) </td>
						<td class="calibre7">Kürk</td>
						<td class="calibre7"> </td>
						<td class="calibre7"> </td>
					</tr><tr class="calibre6"><td class="calibre7">Kadife<br class="chapter"/> (Kadifa) </td>
						<td class="calibre7">Peştamal<br class="chapter"/> (Pûşt-mal) </td>
						<td class="calibre7">Oya</td>
						<td class="calibre7"> </td>
						<td class="calibre7"> </td>
					</tr><tr class="calibre6"><td class="calibre7">Seccâde<br class="chapter"/> (Saccada) </td>
						<td class="calibre7"> </td>
						<td class="calibre7">Şalvar</td>
						<td class="calibre7"> </td>
						<td class="calibre7"> </td>
					</tr><tr class="calibre6"><td class="calibre7">Yemeni<br class="chapter"/> (Yamani) </td>
						<td class="calibre7"> </td>
						<td class="calibre7">Sırma</td>
						<td class="calibre7"> </td>
						<td class="calibre7"> </td>
					</tr><tr class="calibre6"><td class="calibre7"> </td>
						<td class="calibre7"> </td>
						<td class="calibre7">Yaşmak</td>
						<td class="calibre7"> </td>
						<td class="calibre7"> </td>
					</tr><tr class="calibre6"><td class="calibre7"> </td>
						<td class="calibre7"> </td>
						<td class="calibre7">Yazma</td>
						<td class="calibre7"> </td>
						<td class="calibre7"> </td>
					</tr><tr class="calibre6"><td class="calibre7"> </td>
						<td class="calibre7"> </td>
						<td class="calibre7">Yelek</td>
						<td class="calibre7"> </td>
						<td class="calibre7"> </td>
					</tr></table><p class="normal1">"Bavul", "gerdan", "koltuk" kelimelerinin tekstille ilgisini, ilgililer kuramadığı için olsa gerek kullandığım tekstil sözlüğünde bulamadım. "Şerik" de tahminen Arapça'dan gelen "şerit" sözü. Tamam, bu üçünün tekstil işiyle ilgisi yok tabii ama bir cümle içinde kullanalım da nereden bakıp yazdıysa Yalçın'ın çektiği zahmetler boşa gitmesin: İçi atlastan yazmaya kadar tekstil ürünleriyle dolu bavulunu koltuğunun altına kıstıran güzel Sabetayist bohçacı gerdan kırarak Müslüman mahallesine girdi!</p>
				<p class="normal1">İşte yukarıdaki üç sözcük de dahil olmak üzere Yalçın'ın tüm listesinde İbraniceden gelen tek bir sözcük bile yok! Herhalde yani. Osmanlı Yahudileri ölü bir dil olan İbranice mi konuşuyordu, niye olsun ki? İkinci önemli grup olduğu söylenen İspanyolcadan ise bir tek alakasız "bavul" <span class="ideitalik">(baul)</span> geliyor, üstelik oradaki orijini de bilinmiyormuş.<sup class="calibre5"><a class="footnote-link" href="tarih_split_312.html#footnote-103-95" id="footnote-103-95-backlink" name="footnote-103-95-backlink">[95]</a></sup> Ne dersiniz? Acaba bu gizlenme ustası Sabetayist kelimeler, Yahudi kökenli oldukları için kendilerini şu yukarıdaki dillerin içine gömmüş ve saklamış olabilirler mi? O yüzden mi bir bakışta İbranice olduklarını anlayamıyoruz?</p>
				<p class="normal1">Şaka bir yana da Soner Yalçın, şu yukarıdaki tür verileri mi kullanarak aynı sayfadaki dipnotunda "Sanıyorum dikkatinizi çekti; bu kitapta adı geçen herkesin neredeyse (sic) iş alanı tekstil! Sabetayistlerin tekelinde olan sektör daha sonra Müslüman işadamlarının eline nasıl geçmişti? Ya da aslında geçmedi mi? Araştırılması gereken bir konu değil mi?"<sup class="calibre5"><a class="footnote-link" href="tarih_split_313.html#footnote-103-96" id="footnote-103-96-backlink" name="footnote-103-96-backlink">[96]</a></sup> diyor? Aynı şekilde, "Türkiye'de 'Sabetayist bir tarih yazıcılığı' olduğunu kabul etmemiz gerekiyor. Değiştirmek zorundayız"<sup class="calibre5"><a class="footnote-link" href="tarih_split_314.html#footnote-103-97" id="footnote-103-97-backlink" name="footnote-103-97-backlink">[97]</a></sup> manifestosunu neye borçlu? Veya profesyonel tarihçilere pervasızca bindirirken neye dayanıyor? Yok, "müştemilat" isterse evin beş katı olsun, artık pes ettim, yine alıntılamak durumundayız Yalçın'ı ki kendisini nasıl görüyor, âlemi nasıl görüyor, özetlerken bir haksızlık yapmayalım:</p>
				<p class="indentmetin">Hep söylenmez mi, tarih bilimi, geçmişi yeniden inşa etmek olduğu kadar, yanılgıları da yıkmaktır...</p>
				<p class="indentmetin">Peki, üniversiteler, akademisyenler Sabetayistleri niye görmedi/görmüyor?</p>
				<p class="indentmetin">Profesyonel tarihçilerin bu tutumlarını, kaynak yetersizliğinden dolayı, "ihtiyatlı bir yavanlığa" gömülme olarak mı değerlendirmeliyiz? Sanmam. Pek gerçekçi olmaz.</p>
				<p class="indentmetin">Bildiğim kadarıyla salt bilgi yığını değildir tarih; akılyürütme ister, yorum ister, sıradanlık değil.</p>
				<p class="indentmetin">Tarih sadece, eski yazıyı okuyabilmeyi esas alan bir formasyonla, fermanların, defterlerin vb peşinden koşmak değildir. Kuşkusuz bu yapılan önemlidir, ama bunun adı aktarmacılıktır, kâtipliktir. Neden sonuç ilişkilerini araştırmadan bilim yapılamaz.</p>
				<p class="indentmetin">O halde, kaynak yetersizliği gerekçe olamaz. Neden başkadır.</p>
				<p class="indentmetin">En iyisi bu acı durumu üniversitelerin özgür olmamasının sonucu kabul edelim!</p>
				<p class="indentmetin">Rahatlayalım... Umuyorum yakın gelecekte bu konuda çalışmalar yapılacaktır.<sup class="calibre5"><a class="footnote-link" href="tarih_split_315.html#footnote-103-98" id="footnote-103-98-backlink" name="footnote-103-98-backlink">[98]</a></sup></p>
				<p class="normal1">Cesareti, fütursuzluğu, işin profesyonellerine fırça atarken takındığı özgüveni, onların gelecekte kendi ilgilendiği konuda çalışmalar yapmasını hedef gösterip temenni ederken kullandığı pederşahi dili görüyor musunuz? Ama galiba çok şaşırmamalıdır, her ülkenin tuhaf, akıldışı bir tavrı olabiliyor. Amerikalılar uzaylılara, üçüncü dereceden ilişkilere meraklıdır, Türkiye'de de "komplo teorisi" deyince akan sular duruyor! Üniversite ise hakikaten çökmüş olmalı bu memleketteki herkes, Sabetaycılık / dönmeler konusunu "akademik" olarak çalışanlar bile bunları sineye çekiyor! İki kitapta, toplam 1 127 sayfada yığılan onca rabıtasız, ilintisiz "olguyu" ve "bilgiyi", akıl yürüterek, akıl koşturarak, yorumlayarak, yavanlıktan, sıradanlıktan kurtaran; kaynakları yetmediğinde Allah vergisi hayal gücünü devreye sokan; sadece tarih değil, coğrafya, sosyoloji, dilbilim, etimoloji, antropoloji sayın sayabildiğiniz kadar, sürüyle disipline unutulmaz katkılar yapan Soner Yalçın her veçhile tebrik edilmelidir. Ben de naçizane benim gibi profesyonel bir tarihçi parçasına bu metinlerini eleştirerek özgürlüğe doğru bir ilk adım atma fırsatı yarattığı için kendisine müteşekkirim. Üstelik yazarken eğlendiğimi bile söyleyebilirim.</p>

		</body>
</html>