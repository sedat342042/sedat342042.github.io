<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_27"><br class="calibre3"/>Cambridge'in "uğultulu tepeleri" mi, bizim<br class="calibre3"/>"rüzgârlı bayurlar" mı?</h2>
				<p class="normal1">Yok, şimdi de edebi metinlerin eleştirisine el atarak Brontë'nin ünlü yapıtının Türkçeye hangi adla çevrilmesinin daha doğru olduğunu konuşacak değilim. Zaten East Anglia düzlüklerindeki Cambridge'de de uğuldasın, uğuldamasın öyle gerçek bir tepe filan yok. "Cambridge tepelerinin" uğuldaması, ses çıkarması neredeyse üniversitenin kendisi kadar ünlü olan yayınevinden dolayı. Tabii ki burada bir üniversite yayınevini ve onun yayınlarını tartışacak değilim. Sadece, Cambridge Üniversitesi Yayınları yani CUP serilerinden çıkan çokyazarlı, anıtsal nitelikte ve artık klasikleşmiş Afrika, İran, Çin, Avrupa, İslam, Mısır, Latin Amerika, Japonya, Eski Çağlar, Orta Çağlar, Yakın Çağlar tarihleri gibi yapıtların değişik dünya kültürlerinin tarihini anlamakta ne denli büyük katkılar yaptığını söylemekle yetineceğim.</p>
				<p class="normal1">Bunların arasında bir de <span class="ideitalik">The Cambridge History of India</span> adlı bir yapıt var ki işte bu kısımda seçtiğim konudan dolayı onun üzerinde biraz durmak istiyorum. Başlangıçta altı cilt olarak planlanan fakat ikinci cildi hiçbir zaman yayımlanmadığı için beş cilt olarak kalan ve yayın süreci 1922-1961 yılları arasına yayılan bu kapsamlı yapıtın artık bir "yenisi" olmasına karşın bilimsel değerini bütünüyle yitirmediğini söylemek bugün için bile mümkündür.<sup class="calibre5"><a class="footnote-link" href="tarih_split_617.html#footnote-106-14" id="footnote-106-14-backlink" name="footnote-106-14-backlink">[14]</a></sup> Türk Tarih Kurumu yazarlarından müteveffa Y. Hikmet Bayur'un üç ciltlik <span class="ideitalik">Hindistan Tarihi</span>'ni yazdığı çağda yani 1946-1950 arasındaysa durum haydi haydi öyledir.<sup class="calibre5"><a class="footnote-link" href="tarih_split_618.html#footnote-106-15" id="footnote-106-15-backlink" name="footnote-106-15-backlink">[15]</a></sup> Bir tarafta her biri bir konuda uzmanlaşmış yazarlarıyla <span class="ideitalik">The Cambridge History of India</span> ve diğerinde Bayur'un tek başına üstesinden gelmiş göründüğü <span class="ideitalik">Hindistan Tarihi...</span> Burada, işte bu iki devasa metin arasındaki tek yönlü ve zahmetli ilişkiye biraz eğilmek istiyorum.</p>
				<p class="normal1">Ama önce <span class="ideitalik">Hindistan Tarihi</span>'nin yazıldığı tarihi bağlama bir göz atalım. Türk Tarih Kurumu 39-40 ciltten oluşacak bir dünya tarihi yazılmasını kararlaştırmıştır. Tarih Kurumu Yayınları'nın XIII. Serisini oluşturan bu projeyi burada tartışacak, ne kadar başarılı olup olmadığını, ne kadarının gerçekleştirildiğini ve kuyruğuna nelerin takılarak uzatıldığını irdeleyecek değilim. Sadece bu serinin en başarılı ve doyurucu kısmının İ. Hakkı Uzunçarşılı'nın anıtsal eseri <span class="ideitalik">Osmanlı Tarihi</span> olduğunu belirtmeden geçmeyeyim. Belki de doğaldır bu, çünkü ne tarafından bakılırsa bakılsın zor bir iştir. Uzmanlaşmalara ihtiyaç vardır. O yüzden de bu "Dünya Tarihi" serisinin hemen bütün kitaplarının başına kurumun şu notu konmuştur:</p>
				<p class="indentmetin">Bu seriden çıkacak eserler tam ve mükemmel olmak iddiasından uzak bulunmakla beraber, kendi tarihimize ait kısımların anakaynaklardan faydalanarak yazılmasına çalışılmıştır. Ahval ve şartlar müsait olduğu zaman, bu eserin çok daha mükemmellerini dilimizde yazılmış görmek büyük emelimizdir.</p>
				<p class="normal1">Eh, buradan, kurumun "kendi tarihimiz" dışında kalan kısımların ikincil kaynaklara dayanarak yazılabileceği yolunda cevaz verdiğini anlıyoruz! Aslında kendi tarihimiz veya değil herhangi bir tarih metninin ikincil kaynaklara dayanarak oluşturulması çok korkunç bir şey değil. Yeter ki neyin nereden alındığı söylensin.</p>
				<p class="normal1">Bayur'un eserine 1946'da yazdığı giriş, Türk Tarih Kurumu'nun bu "Dünya Tarihi" serisindeki yaklaşımını ve tam olarak neyin planlandığını göstermek açısından daha öğretici. Buna göre, bu seri, birkaç nesil bilginin "ömrü boyunca uzayabilecek araştırmalar yaparak değil, bugün var olan bilgilere dayanılarak yazılacaktır."<sup class="calibre5"><a class="footnote-link" href="tarih_split_619.html#footnote-106-16" id="footnote-106-16-backlink" name="footnote-106-16-backlink">[16]</a></sup> Öte yandan "var olan" bilginin kimler tarafından üretildiği de bir sorun tabii. Hem isteniyor ki dünyanın ürettiği bilginin edinilmesi yoluyla dünyadaki örnekleri gibi bir büyük proje olsun, hem de "bizimle ilgili kısımları" "bizim istediğimiz gibi" olsun! Bayur bunu da veciz bir şekilde şöyle ifade ediyor:</p>
				<p class="indentmetin">Bu "Dünya Tarihi" nin Türklükle ilgili kısımları bugün var olan ana kaynaklara, o devri anlatan tarih, seyahatname, hatırat gibi eski ve orjinal eserlere, para kolleksiyonlarına vesaireye dayanarak yazılacaktır; <span class="ideitalik">yani herhangi yeni batı eser veya eserlerine dayanılarak yazılmıyacaktır.</span> Amaç, ister propaganda düşüncesile, ister anlayış ayrılığı dolayısiyle yabancı dimağlarca kendilerine göre yoğrulmuş bilgileri, olduğu gibi ve hiç olmazsa ana çizgileriyle dilimize nakledip halk ve hatta aydınlarımızı herhangi bir konu için yabancı dimağların egemenliği altına sokmamaktır.<sup class="calibre5"><a class="footnote-link" href="tarih_split_620.html#footnote-106-17" id="footnote-106-17-backlink" name="footnote-106-17-backlink">[17]</a></sup></p>
				<p class="normal1">Bu tavrın kökenlerine inecek derinlemesine çözümlemeler yapmaksızın Bayur ve dönemindeki daha epey bir miktar tarihçi için önemli olanın bilginin nasıl edinildiğini belgelemek veya göstermekten ziyade bu bilginin mevcut dogmayla nasıl uyuşturulabileceği veya uyuşturulamazsa nasıl reddedileceği sorunu olduğunu belirtelim. Bu anlamda, bugün intihal konusunda iyi kötü geldiğimiz noktada edindiğimiz standartların kendilerine uygulanmasının epeyce sorun yaratacağının farkındayım. O yüzden de iki aşamalı bir ilerleme planı öneriyor, Bayur'un metninde önce "kendi tarihimiz" olarak adlandırmadığı kısımlara, sonra da nedeni ne olursa olsun belirli bir orijinalite iddiasında olduğu yerlere, "kendi tarihimiz"e bakmak istiyorum. Böylece, bir anlamda metnin kendi iç mantığını kabul etmiş ve günümüzden elli küsur yıl önce yayımlanmış bir metne bugünün standartlarını yüklememiş oluyorum. Tabii, günümüzden elli yıl kadar önce de kaynak kullanmak ve referans vermek olgusu ilim âleminin ve Bayur'un kendisinin de meçhulü olmadığı için bu kabullenişin ne kadar gerekli olduğu tartışılır. Emin olmak için bir ihtiyat payı bırakıyorum diyelim.</p>
				<p class="normal1">Birinci aşamadaki örneklerimi Bayur'un eserinin üçüncü cildinden, denizci ve tüccar Avrupalıların ilk kez Hindistan altkıtasına geliş bahsinden seçiyorum. Konu Portekizli Vasco de Gama'nın Hindistan'a ulaşması:</p>
				<p class="indentmetin">Vasko de Gama'nın talii, tesadüfün onun (sic) bir Hindû devletinin kıyısına götürmüş olmasıdır; eğer bir Müslüman devletinin kıyılarına gitmiş olsaydı durumu tehlikeli olabilirdi.</p>
				<p class="indentmetin">Kaliküt racalarının ünvanları <span class="ideitalik">Zamorin</span>'dir. O zamanın Zamorin'i Portekizlileri iyi kabul eder; onları başkentine çağırır ve oradaki Müslüman tecimerlerin uğraşlarına rağmen arada iyi münasebetler kurulur ve alış veriş yapılabilir. Ancak sonda kavga çıkar; Zamorin bunların bazı mallarına el koyar ve sonra bu malları onlara geri verir. Buna rağmen Vasko da Gama 29 Ağustos 1498'de geri dönmek üzere yola çıkarken el konulan mallarına karşılık olarak yakalamış olduğu 12 yerliden beşini tutsak olarak götürür. Bu olay Müslüman tecimerlerin Portekizliler aleyhinde ve onların Afrika kıyılarında halka karşı nasıl kötü davrandıkları hakkındaki sözlerine Kaliküt'te herkesi inandırır.<sup class="calibre5"><a class="footnote-link" href="tarih_split_621.html#footnote-106-18" id="footnote-106-18-backlink" name="footnote-106-18-backlink">[18]</a></sup></p>
				<p class="normal1">Herhangi bir referans olmadığı gibi Bayur hangi kaynağı özetlediğini de söylemiyor. Ama <span class="ideitalik">The Cambridge History of India</span>'nın V. cildine gitmek oldukça yararlı olabiliyor:</p>
				<p class="indentmetin">One wonders what might have been the fate of da Gama and his companions if the landing had been attempted, say, in some part of the powerful Muslim kingdom of Gujerat. As it turned out, the Hindu ruler of Calicut, whose hereditary title was <span class="ideitalik">Zamorin,</span> gave a friendly reception to these stangers, had them conducted by a pilot to a safer anchorage, and invited Gama to pay him a visit in Calicut... In spite of the difficulties which the Muhammedan traders, in self-defence, put in their way, the adventurers achieved, thanks to the Zamorin, a certain measure of success and seem to have established quite friendly relations with the people of the country. When, however, on 29 August, 1498, da Gama set out on his return voyage, he carried with him five out of twelve inhabitants whom he made prisoners as a reprisal for the detention of some of his goods, ultimately restored to him. This was the one injudicious act associated with the first expedition, and no doubt helped to confirm the stories, eagerly spread by the Muslim traders, of the high-handed methods of the Portuguese in Africa.<sup class="calibre5"><a class="footnote-link" href="tarih_split_622.html#footnote-106-19" id="footnote-106-19-backlink" name="footnote-106-19-backlink">[19]</a></sup></p>
				<p class="normal1">Sanırım, bu noktada biraz tercüme yapmak kaçınılmaz olacak. Neyse ki daha önce oldukça ustaca yapılan bir miktar çeviri var da o kadar güç olmayacak:</p>
				<p class="indentmetin">Da Gama ve arkadaşları mesela güçlü Müslüman krallığı Gücerat'ın bir köşesinde karaya çıkmaya kalksalardı neler olabilirdi, insan merak ediyor. Şanslarına, ırsi unvanı Zamorin olan Kalküta'nın Hindu hükümdarı bu yabancıları dostça karşılamış, bir kılavuz vasıtasıyla daha güvenli bir limana yönlendirmiş ve kendisini ziyaret etmesi için Da Gama'yı Kalküta'ya davet etmiştir... Kendilerini savunmak isteyen Müslüman tüccarların çıkardıkları güçlüklere karşın maceracılar, Zamorin sayesinde belli bir başarı kazandılar ve öyle görünüyor ki memleket ahalisiyle oldukça dostane ilişkiler kurdular.</p>
				<p class="indentmetin">Yine de, Vasco da Gama, 29 ağustos 1498'de dönüş yolculuğuna çıktığında, sonunda kendisine iade edilen bazı mallarının alıkonulmasına misillime olsun diye tutsak etmiş olduğu on iki yerliden beşini beraberinde götürmüştür. Bu, bu ilk seferin akılsızca hareketlerinden biriydi ve Portekizlilerin Afrika'daki sert yöntemleri hakkında Müslüman tüccarların hevesle yaydığı hikâyelerin doğrulanmasına yardım ettiği şüphesizdi.</p>
				<p class="normal1">Pedro Alvarez Cabral'ın komutasındaki ikinci seferde ise Portekizliler, zor yoldan da olsa bir şeyler öğrenirler. Önce Bayur'dan izleyelim:</p>
				<p class="indentmetin">Keza bu sefer sırasında Portekizliler Hintlilerin <span class="ideitalik">Afrika vahşileri gibi geri ve âciz olmadıklarını</span> ve kendilerine karşı savaşmanın tehlikeli olabileceğini denemiş ve bunların Hıristiyan olmayıp büsbütün başka bir dinden olduklarını da anlamışlardı.</p>
				<p class="indentmetin">Bundan başka Hindistan'la tecim imkânlarının sonsuz ve orada önürdeşleri (rakib) yerliler değil, Arap tecimerleri olduğunu, yerli hükümdarlar ve halkça Araplar ve Portekizlilerle alış verişte bulunmanın eş sayıldığını öğrenirler.<sup class="calibre5"><a class="footnote-link" href="tarih_split_623.html#footnote-106-20" id="footnote-106-20-backlink" name="footnote-106-20-backlink">[20]</a></sup></p>
				<p class="normal1">CHI ise kullandığı dilde daha dikkatli:</p>
				<p class="normal1">The Portuguese had now learnt that the Indians were not Christians, were capable of showing themselves formidable foes, and must consequently be treated with some consideration. They realised that the possibilities of trade were enormous, and that the rival they had to fear was the Arab trader. It could make no difference to the Hindus whether they traded with the Arabs or the Portuguese...<sup class="calibre5"><a class="footnote-link" href="tarih_split_624.html#footnote-106-21" id="footnote-106-21-backlink" name="footnote-106-21-backlink">[21]</a></sup></p>
				<p class="normal1">Yine çevireyim:</p>
				<p class="indentmetin">Portekizliler, şimdi Hintlilerin Hıristiyan olmadıklarını, kendilerini güçlü düşmanlar olarak gösterebileceklerini ve dolayısıyla onlara biraz daha dikkatli davranmaları gerektiğini öğrenmişlerdi. Ticaret olanaklarının çok büyük olduğunu ve çekinmeleri gereken rakibin de Arap tüccarı olduğunu anladılar. Hindular için Araplar veya Portekizlilerle ticaret yapmalarının bir farkı yoktu...</p>
				<p class="normal1">Bayur'daki tek orijinal katkının (!) Portekizlilerin "Hintlilerin Afrika vahşileri gibi geri ve âciz olmadıklarını" anlamaları faslı olduğunu söylemesem de olur mu bilmem!</p>
				<p class="normal1">Hindistan deyince İngilizlerin ünlü Doğu Hint Kumpanyası'ndan söz etmemek olmaz tabii. Önce yine Bayur'a gidelim:</p>
				<p class="indentmetin">31 aralık 1600'de "İngiliz Doğu Hindistan Şirketi" ne ait Kraliçe Elizabet'in buyrultusu çıkar; bu şirkete 15 yıl için, Ümit burnu ile Güney Amerika'nın Magellan boğazı arasındaki ülkeler, yani bütün Hind ve Çin denizlerinde ve Pasifikte tecim ve denizcilik tekeli verilir.<sup class="calibre5"><a class="footnote-link" href="tarih_split_625.html#footnote-106-22" id="footnote-106-22-backlink" name="footnote-106-22-backlink">[22]</a></sup></p>
				<p class="normal1">Sonra, Bayur'un bu bilgileri aldığı yere:</p>
				<p class="indentmetin">In the meantime, by a charter dated 31 December, 1600, those interested in the venture had been incorporated under the title of "The Governor and Company of Merchants of London Trading into the East Indies", and the monopoly of English commerce in eastern waters (from the Cape of Good Hope to the Straits of Magellan) had been granted to them and their successors for a term of fifteenth years.<sup class="calibre5"><a class="footnote-link" href="tarih_split_626.html#footnote-106-23" id="footnote-106-23-backlink" name="footnote-106-23-backlink">[23]</a></sup></p>
				<p class="normal1">Bu da benim çevirim:</p>
				<p class="indentmetin">Bu arada, 31 aralık 1600 tarihli bir imtiyaz beratıyla, girişimle ilgilenenler "Doğu Hindistan'la Ticaret Yapan Londra Tüccarları Kumpanyası ve Yöneticisi" başlığı altında örgütlendiler ve Ümit Burnu'ndan Macellan Boğazı'na kadar olan doğu sularındaki İngiliz ticaretinin tekeli on beş yıllık bir dönem için onlara ve mirasçılarına bağışlandı.</p>
				<p class="normal1">Örnekleri ölçüsüz derecede çoğaltmak mümkün ama sanırım bu kadarı da Bayur'un metninin pek çok yerinde CHI'ya dayandığını göstermeye yeterli olur. CHI'yı kullanan, kaynakları arasında sayan ve çok ender olarak da bu külliyattan alıntı yaptığı yeri gösteren Bayur, yukarıdaki örneklerden hiçbirinde kaynak göstermemiş, nereden aktarma veya yerine göre basitleştirerek özetleme yaptığını okuyucuyla paylaşmamıştır. Öte yandan, iş "Türk tarihine" gelince yaptığının bir tür "iktibas" olmadığı iddiasını sürdürür. 1950'de eserinin son cildine yazdığı önsözde hâlâ 1946'daki pozisyonunu savunur:</p>
				<p class="indentmetin">Bu seride Türk tarihini ilgilendiren konular için daima ana kaynaklara başvurulması, yani ister Doğu ister Batıda sonradan yazılmış eserlerden <span class="ideitalik">iktibaslarla</span> yetinilmemesi kararlaştırılmış olmakla birlikte, çok vakit yiyen, eserlerin bitirilmesini önceden tahmini imkânsız olan uzun zamanlara atan arşiv araştırmalarına gidilmemesi karar altına alınmıştı.<sup class="calibre5"><a class="footnote-link" href="tarih_split_627.html#footnote-106-24" id="footnote-106-24-backlink" name="footnote-106-24-backlink">[24]</a></sup></p>
				<p class="normal1">Ama Osmanlı arşivinden birkaç adet konusuyla ilgili belge çıkınca bunları eserine koymamazlık edemez ve şöyle der: "Bu sayede mahdut da olsa bu cildin bu bakımdan 'original' kısımları da vardır."<sup class="calibre5"><a class="footnote-link" href="tarih_split_628.html#footnote-106-25" id="footnote-106-25-backlink" name="footnote-106-25-backlink">[25]</a></sup></p>
				<p class="normal1">Bütün bunları Bayur'un neyin alıntı, neyin orijinal katkı olduğu konusundaki fikirlerini yansıtmak ve açımlamak için aktarıyorum. Öyle görünüyor ki Bayur, orijinal katkı denince temel olarak arşivlerde yapılan bir araştırmanın sonuçlarını anlıyor. Bu olamadığında ikincil kaynakların kullanılması, onlardan "iktibas"lar, belki de referans verilmesine lüzum hissetmeden yapılan <span class="ideitalik">in toto, in extenso</span> aktarımlar, söz konusu olabilir ama "Türk tarihini ilgilendiren konular için" bu iktibaslar söz konusu olamaz, orada eğer arşiv belgesi yoksa diğer tür "ana" yani birincil kaynaklara bakılmalıdır.</p>
				<p class="normal1">Dolayısıyla, Bayur'da belli bir orijinalite nosyonu olduğu için, dahası "iktibas" kelimesine yüklediği anlamları tam olarak bilmek olanağı olmadığı için şu yukarıda verdiğim örnek alıntıların birer "intihal" vakası sayılıp sayılmayacağı noktası üzerinde görüşümü kendime tutmak, kararı okuyucuya bırakmak ve biraz önce önerdiğim iş planı çerçevesinde Bayur'un eserindeki "Türklük" ve "Türkler" kısımlarına gitmek, Bayur'u kendi çizdiği paradigma içinde kalarak değerlendirmek istiyorum. Bunu yaparken de bir yanıma CHI'nın <span class="ideitalik">Turks and Afghans</span> isimli üçüncü cildini, diğer yanıma da Bayur'un birinci cildini koyacak ve bu cildi, <span class="ideitalik">Birinci Delhi Türk Sultanlığı</span> adını taşıyan altıncı bölümünden başlayarak, CHI'nın ilgili yerleriyle satır satır karşılaştıracağım.</p>
				<p class="normal1">1192 yılında Gazne'nin Gurlu sultanı Muizzeddin Muhammed, köle kökenli komutanlarından Kutbüddin Aybek'i seferde bulunduğu Hindistan'da bırakarak memleketine çekilir. Bu kişi kısa bir süre sonra Delhi Sultanlığı'nın kurucusu olacaktır. Aybek'in bazı maceralarını Bayur'dan izleyelim:</p>
				<p class="indentmetin">1197 yazında Aybek Ecmir'de iken oraya yakın bulunan Mers'ler (bir oymak) ona karşı savaşmaya karar verir ve Gucerat racası Bim Divden yardım isterler. Aybey işbu yardım gelmeden önce Mers'leri ezmek için az bir kuvvetle onların üzerine yürür ve dayanılmaz derecede sıcak bir havada onlarla vuruşmaya koyulur; bütün gün vuruşulursa da kimse bir sonuç elde edemez; ertesi sabah Gucerat ordusu Mers'lerin yardımına yetişir ve vuruşma yeniden başlar. Aybey'in atının düşmesi üzerine çok az sayıda bulunan Türkler Ecmir'e çekilirler ve Gucerat ordusuyla Mers'ler orasını kuşatırlar. Bu durum birkaç ay sürer ve ancak Muiz-üd-Din'in bir yardımcı ordu gönderdiği haberi üzerine Hindular çekilirler. Aybey onları kovalar ve Abu dağında ezer; başkent Nahrvalâ'yı (Anilvara, Patan) alınır (sic) ve pek çok olca ele geçirilir.<sup class="calibre5"><a class="footnote-link" href="tarih_split_629.html#footnote-106-26" id="footnote-106-26-backlink" name="footnote-106-26-backlink">[26]</a></sup></p>
				<p class="normal1">Şimdi de zamanında Bayur tarafından atlanmış ayrıntıları atlayarak, fakat çevrildiği kadarını alarak CHI'ya gidelim:</p>
				<p class="indentmetin">In the hot season of 1197, when Aibak was at Ajmer, the Mers, who inhabited the neighbourhood of that city, rose in rebellion and invited Raja Bhim of Gujerat to aid them in expelling the Muslims. Aibak heard of these communications, and inspite of the great heat of the season marched from Ajmer and attacked the Mers early one morning before their ally had joined them, but their superior numbers enabled them to maintain the conflict throughout the day, and when the battle was renewed on the following day Bhim's army arrived and overpowered the Muslims, driving them back into the city. Here Aibak was besieged until the news that a large army was marching from Ghazni to his relief caused the Mers and Raja Bhim's army to retreat... He found Bhim's army awaiting at the foot of the Abu hills... Aibak advanced, unopposed, to Anilvara, plundered the city and returned with much wealth...<sup class="calibre5"><a class="footnote-link" href="tarih_split_630.html#footnote-106-27" id="footnote-106-27-backlink" name="footnote-106-27-backlink">[27]</a></sup></p>
				<p class="normal1">Buyurun, bu da benim çevirim:</p>
				<p class="indentmetin">1197'nin sıcak mevsiminde, Aybey Ajmer'deyken, bu kentin yakınlarında yaşayan Mersler ayaklandı ve Müslümanları sürüp çıkarmada kendilerine yardım etmesi için Gujerat'ın Raca Bhim'ini davet ettiler. Bu haberleşmeleri duyan Aybek, mevsimin dayanılmaz sıcağına karşın Ajmer'den çıktı ve müttefikleri onlara katılmazdan önce, bir sabah erkenden Merslere saldırdı. Fakat onlar, üstün sayılarından dolayı gün boyunca çarpışmayı sürdürdüler. Savaş ertesi gün yeniden başladığında Bhim'in ordusu yetişti ve baskın çıkarak Müslümanları geri, şehre sürdü. Aybek, Gazne'den yardımına büyük bir ordunun gelmekte olduğu haberi ulaşıncaya kadar burada kuşatma altında kaldı. Mersler ve Raca Bhim'in ordusu çekildi... O [Aybek] Bhim'in ordusunu Abu tepelerinin eteklerinde kendisini bekler buldu... Direnişle karşılaşmayan Aybek, Anilvara'ya yürüdü, kenti yağmaladı ve pek çok servetle geri döndü...</p>
				<p class="normal1">Yukarıdaki minval üzere akıp giden onlarca paragrafı hızla geçerek Delhi Sultanı Nasırüddin Mahmud (1246-1266) dönemine bir sıçrama yapıyorum. Sultanın başmabeyincisi (emir hacib) Balaban Han'ı diğer beğler çekemez. Balaban Malwa bölgesinde seferde ve Delhi'den uzaktayken çeşitli entrikalara kalkışırlar. Yine önce Bayur'un bu episodu hangi sözcüklerle kurguladığına bakalım:</p>
				<p class="indentmetin">Balaban Uluğ Han'ın büyük yetkileri yüzünden onu kıskanan ve çekemiyenler çoktu. Bunların başında Sultan Mahmud'un anası ve Hindu iken müslüman olmuş İmad-üd-Din Reyhan adında bir saray harem ağası vardı. Bunlar Balaban Uluğ Han'ı çekemiyen "Kırklar" ın bir kısmı ile işbirliği yaparak onu sultanın gözünden düşürmiye çalışır ve bunu sağlarlar; Batında valisi Sankur'un sultana kafa tuttuğu halde kendi akrabasından olması dolayısiyle Balaban Uluğ Han'ca yerinde bırakılmış bulunması elde başlıca koz olarak kullanılır.</p>
				<p class="indentmetin">1252-53 kışında Mahmut, Sunkur üzerine yürür, Balaban Uluğ Han'ı da birlikte götürürse de...<sup class="calibre5"><a class="footnote-link" href="tarih_split_631.html#footnote-106-28" id="footnote-106-28-backlink" name="footnote-106-28-backlink">[28]</a></sup></p>
				<p class="normal1">Şimdi yine İngilizce metne gidelim:</p>
				<p class="indentmetin">During Balban's absence those who were jealous of his great power, including Mahmud's mother and Raihan, a eunuch converted from Hinduism, who had already shown some aptitude for factious intrigue, poisoned the king's mind against him, and found many sympathisers and supporters among the Forty, who resented the excessive predominance of one of their number. Balban's condonation of the offences of his disobedient cousin, Sunqar, furnished a text for the exhortations of the intriguers, who succeeded in pursuading Mahmud that it was necessary to vindicate his authority bu punishing Sunqar, and in the winter of 1252-53 Balban was compelled to accompany his master...<sup class="calibre5"><a class="footnote-link" href="tarih_split_632.html#footnote-106-29" id="footnote-106-29-backlink" name="footnote-106-29-backlink">[29]</a></sup></p>
				<p class="normal1">Bu da benim çevirim:</p>
				<p class="indentmetin">Balaban'ın yokluğunda onun büyük gücünü kıskananlar ki bunların arasında Mahmud'un annesi ile Hinduizmden ihtida etmiş bir hadım olan ve hizip entrikaları konusunda zaten bir miktar kıvraklık sergilemiş olan Reyhan da vardı, bunlar Sultan'ın aklına bir kurt düşürdüler. İçlerinden birinin aşırı güçlenmiş olmasını çekemeyen Kırklar arasında pek çok sempatizan ve destekçi buldular. Balaban'ın, itaatsiz kuzeni Sungur'u affetmiş olması entrikacıların nasihatlarine bir gerekçe oluşturdu. Mahmud'u otoritesini kurtarmak için Sungur'u cezalandırmanın gerekliliğine ikna etmeyi başardılar ve Balaban 1252-53 kışında efendisine eşlik etmeye zorlandı...</p>
				<p class="normal1">Bayur'un, dönemin birincil kaynaklarını hiç görmediği ve kullanmadığı iddiasında bulunacak değilim. Bilakis, eserinde verdiği birincil kaynak referanslarından ve onda bulunup da CHI'da bulunmayan veya CHI'ya ters düşen bazı ayrıntılardan rahatlıkla anlaşılacağı üzere Bayur, bazı kronikleri görmüş ve kullanmıştır. Sorun, tabii ki Bayur'un bu kronikleri kullanmasında değil, çok büyük ölçüde CHI nasıl kullanmışsa öyle kullanmış olmasındadır! O kadar ki kroniklerden, orijinal dildeki aynı alıntıyı yapması dahi söz konusu olabilmektedir. Sorun, tabii ki pek çok yerde CHI ve Bayur'un eserinin paragraf paragraf birbirini tutmasında ve Bayur'un enikonu sırıtan eklemelerindeki sathiliktedir. Bu dediklerimden bazılarını sergileyen birkaç örnek daha vermek istiyorum.</p>
				<p class="normal1">Yine Delhi'nin Türk kökenli önemli sultanlarından Gıyaseddin Tuğluk (1320-1325) ve oğlu arasındaki ilişkiler Bayur'da şöyle anlatılıyor:</p>
				<p class="indentmetin">Tuğluk doğu'da iken oğlu Muhammed Uluğ Han'ın hoşa gitmeyecek davranışlarda bulunduğunu öğrenmişti; o, çok sayıda köle satın alıyor (yani kendine bağlı asker ediniyor), yanat kazanmak için para dağıtıyor ve zamanın en ünlü şeyhi, Nizam-üd-Din Evliya'ya mürit olup ona çok sıkı gidip geliyormuş; hatta şeyh "vecd"e geldiği bir sırada ona "saltanatı sana hibe ettik" demişmiş. Gıyas-üd-Din Tuğluk bütün bunlara çok kızıp bir yandan oğluna paylayıcı mektuplar göndermiş, öbür yandan da şeyhe, kendisi Delhi'ye dönünce ikisinden birinin orada fazla olacağını söylettirmiş, şeyh de "Henüz Delhi durest" yani "Henüz Delhi uzaktır" demiş. Bu söz hâlâ Hindistan'da bizdeki "dereyi görmeden paçaları sıvamak" sözünün karşılığı olarak kullanılmaktadır.<sup class="calibre5"><a class="footnote-link" href="tarih_split_633.html#footnote-106-30" id="footnote-106-30-backlink" name="footnote-106-30-backlink">[30]</a></sup></p>
				<p class="normal1">CHI'daki pasaj biraz daha ayrıntı içermesine karşın şöyle:</p>
				<p class="indentmetin">Meanwhile disquieting news of his son's behaviour in the capital reached Tughluq. Ulugh Khan had purchased vast numbers of slaves and had formed a party by extravagant gifts and grants to those who he believed could be converted by this means into adherents. His chief crime appears to have been his intimate association with the obnoxious Shaikh Nizâm-ud-din Auliya, whose disciple he had become, and who was believed to have prophesied, in one of ecstatic trances, his imminent accession to the throne. It was also reported that astrologers had prophesied that the king would never return to the capital alive. Reports of these conversations and machinations reached Tughluq in his camp, and enraged him. He wrote to the astrologers, menacing them with his displeasure; to his son, threatening to deprive him of his office and to exclude him from participation in public business; and to the Shaikh, to whom he addressed the threat that when he returned from Bengal Delhi would be too small to hold both of them. The shaikh is said to have replied with the prophetic menace, which has since become proverbial, <span class="ideitalik">Hanûz Dihli dûr ast,</span> 'Delhi is yet afar off', and so it proved to be.<sup class="calibre5"><a class="footnote-link" href="tarih_split_634.html#footnote-106-31" id="footnote-106-31-backlink" name="footnote-106-31-backlink">[31]</a></sup></p>
				<p class="normal1">Çeviriyorum:</p>
				<p class="indentmetin">Bu sırada, başkentteki oğlunun davranışı hakkındaki nahoş haberler Tuğluk'a ulaştı. Uluğ Han büyük sayılarda köle satın almış ve kendi yandaşlarına dönüştürülebileceği inancıyla bazılarına cömert hediyeler ve bağışlar yaparak bir parti oluşturmuştu. Öyle görünüyor ki, başlıca suçu, müridi olduğu sevimsiz şeyh Nizamüddin Evliya ile olan samimi ilişkileriydi. Şeyhin, bir vecd sırasında onun tahta çıkmasının yakın olduğu kehanetinde bulunmuş olduğuna inanılıyormuş. Yine bildirildiğine göre müneccimler de sultanın başkente bir daha canlı olarak dönmeyeceği kehanetinde bulunmuşlar. Bu ilişkiler ve düzeneklerin haberleri ordugâhtaki Tuğluk'a ulaşmış ve onu kızdırmıştı. Hoşnutsuzluğunu yazarak müneccimleri huzursuz etti. Oğluna yazarak onu görevden alacağını ve bir daha devlet görevi almasını önleyeceğini söyleyerek tehdit etti. Şeyh'e yazarak Bengal'den Delhi'ye döndüğünde Delhi'nin ikisine dar geleceği tehdidini savurdu. Şeyhin o zamandan beri bir atasözü haline gelen kehanetvari bir tehditte bulunduğu söylenir: <span class="ideitalik">Henüz Dilhi dur est!</span> Yani, 'Delhi henüz çok uzaktır', hakikaten de öyle oldu.</p>
				<p class="normal1">Bir de, Bayur'un kaynakları ve dipnotlarıyla birlikte CHI'yı kullandığına dair son bir örnek vermek istiyorum. Dekken'in Behmenî sultanlarından Muhammed Şah (1358-1375) 1367'de komşu Vijayanagar Racası Bukka ile çarpışır. Önce Bayur'dan:</p>
				<p class="indentmetin">1367'de Kotal'da 10.000 atlı ve 30.000 yayası olan Behmenli ordusu 40.000 atlı ve 500.000 yayası olan Viceyanagar ordusunu tamamen bozar. "Rumiyan ve Frengiyan", yani Osmanlı Türkleri ve Avrupalıların kullandığı Behmenli topçusunun da zaferde önemi büyük olmuştur.[1]</p>
				<p class="normal1">Bu da köşeli parantez içinde gösterdiğim orijinal dipnot: "[1] Firişte, c.I, s. 290: ona göre bu vuruşmada Dekken Müslümanları ilk defa olarak topçu kullanmışlardır..."<sup class="calibre5"><a class="footnote-link" href="tarih_split_635.html#footnote-106-32" id="footnote-106-32-backlink" name="footnote-106-32-backlink">[32]</a></sup></p>
				<p class="normal1">Bu da CIH'dan:</p>
				<p class="indentmetin">Bukka detached an officer, Mallinath, with the flower of his army, consisting of 40,000 horse and 500,000 foot, to attack the Muslims, and Muhammad sent against him his cousin, Khan Muhammad, with 10,000 horse, 30,000 foot, and all the artillery, and followed him with the remainder of his army. Early in 1367 the forces met near Kauthal, and the first great battle between the Hindus of the Carnatic and the Muslims of Deccan was fought. It raged with great fury from down until four o'clock in the afternoon, the commanders of the wings of the Muslim army were slain and their troops put to flight but the centre stood fast, encouraged by the news of the near approach of the king, and, by a timely discharge of the artillery, worked by European and Ottoman Turkish gunners, shook the Hindu ranks...<sup class="calibre5"><a class="footnote-link" href="tarih_split_636.html#footnote-106-33" id="footnote-106-33-backlink" name="footnote-106-33-backlink">[33]</a></sup></p>
				<p class="normal1">Çevirelim:</p>
				<p class="indentmetin">Bukka, Malinath adlı bir subayı ordusunun en iyi savaşçılarından oluşan 40 000 atlı ve 500 000 yayayla birlikte Müslümanlara saldırması için ayırdı. Muhammed de kuzeni Han Muhammed'i 10 000 atlı, 30 000 yaya, ve topçusunun tümüyle birlikte ona karşı gönderdi ve ordusunun kalanıyla onu izledi. Ordular, 1367'nin başında Kauthal yakınlarında karşılaştı ve Karnatik'in Hinduları ile Dekken'in Müslümanları arasındaki ilk büyük savaş döğüşüldü. Çarpışma büyük bir şiddetle şafaktan öğleden sonra saat dörde kadar sürdü. Müslüman ordusunun her iki kanadının komutanları düştü ve askerleri kaçtı. Fakat, sultanın yetişmesinin yakın olduğu haberlerinden ve Avrupalı ve Osmanlı Türk topçularının kullandığı topların tam zamanında ateşlenmesinden ve Hindu saflarını sarsmasından cesaret alan merkez direndi...</p>
				<p class="normal1">"Peki, dipnot nerede?" diyecekseniz, o da burada CHI'da, aynı sayfada, aynı olayları anlatırken, top kullanımının Avrupa'dan Hindistan'a nasıl ulaşmış olabileceği üzerine uzunca bir tartışma eşliğinde verilmiş:</p>
				<p class="indentmetin">[1] With reference to this statement, and the mention of guns as part of Bukka's armament, Firishta remarks that this was the first occasion on which the Muslims used guns in warfare in the Deccan...<sup class="calibre5"><a class="footnote-link" href="tarih_split_637.html#footnote-106-34" id="footnote-106-34-backlink" name="footnote-106-34-backlink">[34]</a></sup> (Bu saptamaya ve Bukka'nın silahları arasında toplardan bahsedilmesine ilişkin olarak Firişte, bunun Müslümanlarca savaşta top kullanılmasının Dekken'deki ilk örneği olduğunu söylemektedir...)</p>
				<p class="normal1">Söylemeye gerek bile görmüyorum ki bu kadar erken bir zamanda, 1367'de Hindistan'da Osmanlı ve Avrupalı topçuların bulunmuş olması yok denecek kadar zayıf bir ihtimaldir. Her şeyden önce bu tarihte Osmanlıların kendilerinin bile ateşli silah/ top teknolojisine sahip oldukları gayet şüphelidir. Osmanlı kroniklerinde ateşli silah kullanımını ta 1354'e kadar götüren kayıtlar varsa da Gabor Agoston, bu bilgilerin, eserlerini XV. yüzyılın sonunda kaleme alan Osmanlı müelliflerinin kendi zamanlarındaki silah teknolojisini geçmişe yansıttıkları bir anakronizm sonucu olabileceğine dikkat çekiyor ve Osmanlıların ancak 1380 dolaylarında ateşli silahlarla tanışmış olabileceklerini belirtiyor.<sup class="calibre5"><a class="footnote-link" href="tarih_split_638.html#footnote-106-35" id="footnote-106-35-backlink" name="footnote-106-35-backlink">[35]</a></sup> Dolayısıyla, benzer bir durumun XVI. yüzyıl sonu ve XVII. yüzyıl başında faal olan tarihçi Firişte için de geçerli olduğunu, Firişte'nin kendi döneminde olağan olan bir olguyu geçmişe taşıdığını düşünebiliriz. Nitekim, Ortaçağ Hindistanı'nda barut ve ateşli silahlar üzerine müstakil bir çalışma yapan Iqtidar Alam Khan da Firishta'nın bu kaydını şüpheyle karşılamakta ve buna dayanarak Hindistan'da o sıralarda top teknolojisinin bulunduğunun söylenemeyeceğine dikkat çekiyor.<sup class="calibre5"><a class="footnote-link" href="tarih_split_639.html#footnote-106-36" id="footnote-106-36-backlink" name="footnote-106-36-backlink">[36]</a></sup></p>
				<p class="normal1">Artık uzamaya başlayan bu kısmı bitirirken sonuç olarak şunları söyleyebilirim: CHI'nın çeşitli yerlerinden alınma yüzlerce paragrafa düzgün referans verilmediği veya gerekli göndermeler yapılmadığı için bugünün standartlarıyla bakılınca çok kolayca intihal denebilecek bir durumdur bu. Üstelik Bayur kendi taahhüdünü gerçekleştirememiş ve "Türklükle" ilgili kısımlar için söylediği "herhangi yeni Batı eser veya eserlerine dayanılarak yazılmayacaktır" ifadesi epeyce havada kalmıştır. Öte yandan, referans sorunlarından oldukça bağımsız olarak Bayur da bu iddianın büyüklüğünün ve eserinin eksikliğinin farkında gibidir:</p>
				<p class="indentmetin">Gazne devletinin kurulmasiyle Müslüman Türklerin Hindistan'la ilgileri gelişir. Bu andan itibaren hep eski ana kaynaklara dayanılarak yazmaya <span class="ideitalik">çalışılmış ve Batı eserleri daha çok bir anlayış karşılaştırma ve denetleme vasıtası olarak kullanılmıştır.</span> Şu da söylenmelidir ki, bunu yüzde yüz ölçüde böyle <span class="ideitalik">yapabilmek</span> için "tamam" veya az çok "tamam" olmak iddiasında bulunan büyük kütüphaneli birkaç Batı kentinden birinde çalışmak gerekir.<sup class="calibre5"><a class="footnote-link" href="tarih_split_640.html#footnote-106-37" id="footnote-106-37-backlink" name="footnote-106-37-backlink">[37]</a></sup></p>
				<p class="normal1">Oldukça acıklı bir itiraftır bu durum. Ondan daha da acıklısı ise "tarihimiz" üzerinde koparılan bunca şamataya karşın Türk Tarih Kurumu'nun 1987 yılında, Hindistan tarihi üzerine çeviri veya telif, Bayur'un işbu eserinden başka basacak bir şey bulamayarak onu yeniden basması ve bugün, 2008'de de hâlâ aynı durumda olmasıdır. Demek ki ahval ve şartlar henüz müsait olmamış, ne diyelim?</p>

		</body>
</html>