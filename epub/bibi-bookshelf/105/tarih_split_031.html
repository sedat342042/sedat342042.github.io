<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_31"><br class="calibre3"/>Hatırladıkça hatırlayası gelen Abdülhamid</h2>
				<p class="normal1">Gerek Osmanlı gerek Cumhuriyet döneminde kamunun kendi ağzından hikâyesini duymayı arzuladığı ve süregiden çeşitli tartışmaların odak noktasındaki tarihi kişiliklerden biri de Sultan II. Abdülhamid. Bilinen anlamıyla hatırat bıraktığı konusunda kuşkular olsa da Abdülhamid'in de kendisini bir şekilde kamuya duyurmaya çalıştığı söylenebilir. Bir şekilde, çünkü ortada olan "Abdülhamid" hatıralarının ezici çoğunluğunda yazanın doğrudan Abdülhamid olmadığı, arada başka bir el, bir aracı olduğu açıkça söyleniyor. Abdülhamid'in yazma alışkanlığı olmadığı anlaşılıyor. Bunda, II. Mahmud'dan sonra padişahların hatt-ı hümayun yazmayı bırakarak "irade" sistemine geçmelerinin, yani kendilerine sunulan şukka ve telhislerin üstüne el yazılarıyla, bazen III. Selim ve II. Mahmud örneklerinde olduğu gibi uzunca ve kapsamlı, emir ve gözlemler yazmayı bırakarak başkâtip vasıtasıyla emirlerini (irade) dikte ettirmeye başlamalarının bir rolü olduğu ileri sürülebilir. Ayrıca, sultanların "ruzname" adı verilen günlükleri de geleneksel olarak hep başkaları tarafından tutuluyordu. Her halükârda, doğrudan padişahın kaleminden bir şey okumamayı benimsemiş bir kültürel ortamdan söz edebiliriz. Osmanlı padişahlarının hatırat kaleme almak gibi bir alışkanlıkları yoktur. Hal böyle olunca bir sultanın anılarını başkasına yazdırması yadırganmıyor. Fakat o zaman da otantiklik sorunları baş gösteriyor, kaleme alınan çeşitli metinlerin sultanın hatıratı olarak ortaya çıkarılabilmesine zemin hazırlanmış oluyor.</p>
				<p class="normal1">Şimdi, bu "Abdülhamid Han hatıraları külliyatına" kısaca bakalım. Vedat Örfi Bey 1924 yılında <span class="ideitalik">Hâtırat-ı Sultan Abdülhamid-i Sânî</span> adıyla yayımladığı ve daha önce 1919'da Utârid mecmuasında tefrika ettiği "hatıraların" sultanın isteğiyle tutulan yazılı ve sözlü notlardan çıkarılmış olduğunu ifade etmiş.<sup class="calibre5"><a class="footnote-link" href="tarih_split_731.html#footnote-107-2" id="footnote-107-2-backlink" name="footnote-107-2-backlink">[2]</a></sup> Ali Vehbi adında biri tarafından Fransızca olarak yayımlanan Abdülhamid hatıratının Dergâh Yayınları tarafından ilk kez 1974'te yayımlanan çevirisinin önsözünde "Bu eser de diğerleri gibi Abdülhamid'in yakınlarına yazdırdığı muhtelif notlardan oluşmaktadır" deniyor.<sup class="calibre5"><a class="footnote-link" href="tarih_split_732.html#footnote-107-3" id="footnote-107-3-backlink" name="footnote-107-3-backlink">[3]</a></sup> Aynı şekilde 1927'de <span class="ideitalik">Türk Tarihi Encümeni Mecmuası'</span>nda İbnülemin Mahmud Kemal (İnal) tarafından <span class="ideitalik">Abdülhamid-i Sânî'nin Notları</span> adıyla üç sayı boyunca tefrika edilen "hatıratın" da bu şekilde sultanın isteğiyle tutulmuş notlar olduğu anlaşılıyor; İbnülemin Mahmud Kemal bu notların "ekseriya kurenadan Besim Bey'e alâ-tarîki'l– imlâ" yazdırıldığını söylüyor.<sup class="calibre5"><a class="footnote-link" href="tarih_split_733.html#footnote-107-4" id="footnote-107-4-backlink" name="footnote-107-4-backlink">[4]</a></sup></p>
				<p class="normal1">II. Abdülhamid ve ailesinin Selanik ve İstanbul'da özel doktorluğunu yapan Atıf Hüseyin Bey'in tuttuğu ve M. Metin Hülâgu'nun olabildiğince dikkatli bir şekilde yayına hazırladığı günlüğü de yukarıdaki "yazdırılan hatırat" kategorisine sokabiliriz.<sup class="calibre5"><a class="footnote-link" href="tarih_split_734.html#footnote-107-5" id="footnote-107-5-backlink" name="footnote-107-5-backlink">[5]</a></sup> Bu sonuncuda eski padişahın dediklerini kâğıda geçiren kurena veya bendegândan biri değil, kendisinden pek hoşlanmayan ve İttihat ve Terakki'ye yakın olan bir doktor. Üstelik Abdülhamid'le herhangi bir şey yazmak için anlaşmışlar gibi de durmuyor. Fakat insan, günlükte geçen yılları izledikçe Abdülhamid'in saltanatı, kendi döneminin adamları ve sorunları hakkında sürekli konuşarak söylediklerinin Atıf Bey'ce yazıya geçirilmesini adeta teşvik ettiği hatta bu günlükte kendi sesini duyurmak için adeta ısrar ettiğini düşünüyor. Her ne kadar yazan el Atıf Bey'in ise de konuşanın Abdülhamid olduğundan yola çıkarak bu sonuncu yayının hem içerdiği ayrıntılı bilgi hem de otantikliği konusunda karanlık hiçbir nokta olmamasından dolayı diğerlerinden çok daha değerli olduğunu söyleyebiliriz.</p>
				<p class="normal1">Bir de İsmet Bozdağ tarafından ilk kez 1946 yılında Bursa'da ve sonra 1975'te İstanbul'da yayımlanmış "Abdülhamid hâtıraları" var ki burada asıl üzerinde durmak istediğim de bu eser.<sup class="calibre5"><a class="footnote-link" href="tarih_split_735.html#footnote-107-6" id="footnote-107-6-backlink" name="footnote-107-6-backlink">[6]</a></sup> Tarihçilerin ezici bir çoğunluğu çok uzun bir süredir bu metinlerin otantikliği konusunda derin şüpheler içindeydi ve özellikle ikinci Bozdağ yayınının uydurma olduğu konusunda çok yazıldı ve çizildi. Çok kısaca özetlersem, Alâeddin Yalçınkaya 1975 edisyonunun ikinci bölümünün uydurma, Vedat Örfî'nin yayınına dayanan ilk bölümünün ise "güvenilir" olduğu sonucuna ulaştı ve bu güvenilir bulduğu kısmın çevriyazılı olarak yeni bir yayınını yaptı.<sup class="calibre5"><a class="footnote-link" href="tarih_split_736.html#footnote-107-7" id="footnote-107-7-backlink" name="footnote-107-7-backlink">[7]</a></sup> Bozdağ'ın yayımladığı Vedat Örfî metninin zaman içinde çoğaldığını, ürediğini, Bozdağ'ın 1946 yayınında üç sayfa, 1975 yayınında ise 119 yeni sayfa daha eklendiğini vurgulayan Yavuz Selim Karakışla, Örfî kısmı dahil bütün metnin külliyen sahte olduğunu yazdı.<sup class="calibre5"><a class="footnote-link" href="tarih_split_737.html#footnote-107-8" id="footnote-107-8-backlink" name="footnote-107-8-backlink">[8]</a></sup> Son olarak da Ali Birinci, kaynaklardan tanıklıklar göstererek Vedat Örfî yayınının da Süleyman Nazif'in kaleminden çıkma olarak sahte, ikinci kısmının ise Bozdağ tarafından üretilen yine sahte birer metin olduklarını yazdı ve "Hatırata Bozdağ tarafından eklenen sayfaların kaynağını araştırmanın bir gereği bulunmamaktadır" yargısına ulaştı.<sup class="calibre5"><a class="footnote-link" href="tarih_split_738.html#footnote-107-9" id="footnote-107-9-backlink" name="footnote-107-9-backlink">[9]</a></sup></p>
				<p class="normal1">Tüm bu işlerin odak noktasında olan İsmet Bozdağ ise Abdülhamid'in Hâtıratı olarak yayımladığı metinlerin gerçek oldukları iddiasını ısrarla sürdürdü, daha doğrusu bu konuyu tartışma konusu bile yapmak istemeyen bir tutum takındı. Aldığı onulmaz hasarları sinek kadar olsun gözüne göstermedi ve harıl harıl örmekte olduğu kozasının içinde bugünlere kadar geldi. Birazdan ayrıntılı olarak göstereceğim gibi başka sahte tarih metinleri üretmeye son süratle devam ediyor. Bir kişinin etik dışı davranışını düzeltmek isteyen bunca tarihçinin mesaisine ve gayretine karşın ulaştığı son Ortodoks haliyle Abdülhamid'in anıları hâlâ ortalıkta, çeşitli üniversite derslerinde okuma parçası olarak öğrencilere verilip duruyor! Tabii ki Bozdağ'ın sadece Abdülhamid'in anıları değil genelde "hatırat" yayımlama konusunda yoğun eleştiriler aldığının ve polemiklere giriştiğinin de farkındayım.<sup class="calibre5"><a class="footnote-link" href="tarih_split_739.html#footnote-107-10" id="footnote-107-10-backlink" name="footnote-107-10-backlink">[10]</a></sup></p>
				<p class="normal1">İşte, ben burada metodolojik açıdan tüm bunları bilmezden geleceğim. Başkalarının İsmet Bozdağ hakkında dediklerini bir kenara koyacağım, gösterdikleri her türlü kanıta karşın onlara inanmayacağım. Bozdağ'a inanarak ilerleyeceğim! İsmet Bozdağ değişik zamanlarda aynı olayı nasıl hikâye etmiş, ona bakacağım ama çok daha önemlisi, daha önce yapılmamış bir şeyi yapacak ve metindeki olguların tarihi olarak doğru olup olmadığını kontrol edeceğim. Kısaca, Bozdağ'ın beyanını doğru kabul edeceğim fakat metiniçi ve dışı kanıtlardan yola çıkarak Abdülhamid'in hatıratının sahte olduğunu kanıtlamaya çalışacağım. Her tabuta bir son çivi gerekir diye düşünüyorum. Çıkış noktam şu: Sahte bir metin, hele bir tarih metni üretmek çok zordur, çok yetenek, bilgi ve uzmanlık gerektirir.</p>
				<p class="normal1"><span class="idebold">Büyülü kitabın peşinde</span></p>
				<p class="normal1">İsmet Bozdağ Abdülhamid'in hatıratının eline nasıl geçtiğini 1946 yayınına yazdığı kısa önsözde şöyle anlatmış:</p>
				<p class="indentmetin">Bir gün Sarayla yakından ilgili bir ailenin kitap odası düzenleniyordu. Meşin ciltli kalın tarihler, el yazması, altın süslü divanlar arasından bir defter ortaya çıktı. Kabı kopmuştu. <span class="ideitalik">Sayfaları dağılmıştı.</span> Bir çok yerleri, belki yağmurda kaldığı, belki de herhangi bir sebeple üstüne su döküldüğü için buruş buruş olmuş ve yazıları da okunmaz hale gelmişti. Bir karalama defteri sandılar ve bir köşeye attılar. İsmini vermek istemeyen bir genç, bu defteri buldu, merak etti ve bir arkadaşına gösterdi.</p>
				<p class="indentmetin">Abdülhamid'in hatıraları bu suretle elimize geçmiş bulunuyor.<sup class="calibre5"><a class="footnote-link" href="tarih_split_740.html#footnote-107-11" id="footnote-107-11-backlink" name="footnote-107-11-backlink">[11]</a></sup></p>
				<p class="normal1">Birkaç sayfa okuyunca defterin Abdülhamid'e ait olduğunu anlamışlar. Önce Abdülhamid'in el yazısıyla yazıldığını sanmışlar fakat Abdülhamid'in 1940'ların Bursası'nda mebzulen bulunabildiği anlaşılan "mevcut" el yazılarıyla karşılaştırınca yazının başkasını ait olduğunu görmüşler. İncelerken de "ıslak ve kopuk" sayfalardan birinde bir not gözlerine çarpmış:</p>
				<p class="indentmetin">İşbu defter, Cennetmekân Sultan Abdülhamid Hanısani hazretlerinin Beylerbeyi Sarayında <span class="ideitalik">mahluğ</span> bulunduğu 1333 senesinde <span class="ideitalik">desti mübareki ile tahrir</span> etmiş olduğu hatıratı olup vefatından beş sene sonra tab ve neşr olunmak üzere Layebzig'e gönderilmesini vasiyet etmişken, hemen vefatını müteakip ahvali hazıra göz önünde bulundurularak <span class="ideitalik">mahalli maksuduna isal edilen nushai asliyesinden</span> ehhem (sic) bazı mebahisin istinsahı suretiyle vücuda getirilmiştir.<sup class="calibre5"><a class="footnote-link" href="tarih_split_741.html#footnote-107-12" id="footnote-107-12-backlink" name="footnote-107-12-backlink">[12]</a></sup></p>
				<p class="normal1">Eh, epey bir şeyler öğrenir insan bu nottan. Demek ki, daha önce hatıralarını ve diğer yazılarını hep başkasına dikte ettiren sultan, ölümünden bir yıl önce, 1917'de, kendi elleriyle bir hatırat yazmış. Ölümünden sonra basılması için Leipzig'e gönderilmesini vasiyet etmiş. Asıl nüsha Leipzig'e gönderilmiş ama biri bu asıl kopyadan önemli bulduğu yerleri kopya etmiş. Ne mutlu bir kurtarma öyküsü, bahusus o sıralarda Leipzig İkinci Dünya Savaşı'nda bombalanıp dururken! Gitmiştir ayol o Leipzig'e giden asıl metin! Şükür!</p>
				<p class="normal1">Metnin Osmanlıcası ise evlere şenlik. Küttâb-ı ceheleden biri yazmış olacak. "Leipzig'e gönderilmesini vasiyet etmişken" gibisinden bir giriş yaparsanız arkasından "ama bir terslik oldu gönderilmedi" türü bir şey bekliyor insan. Zaten cümle "şu anki durum göz önünde bulundurularak" diye gidince bu beklenti iyice artıyor ama öğreniyoruz ki yazma oraya gönderilen asıl nüshadan çekilmiştir. Dolayısıyla emanet yerine ulaşmıştır! Peki, adamcağızın aşikâr vasiyeti varken ne diye bazı kısımlarının acilen istinsahı gereksin? Tutalım ki gerekti ve istinsah edildi, yayınlanmayan bir kopya bu vasiyeti ihlal eder mi ki, bir kaç dereden su getiriliyor? Son olarak da bir hakan, hakan-ı mahlu' olunca sadece Beyleybeyi Sarayı'nda değil her yerde mahlu' (hal' edilmiş, tahtından indirilmiş) olur. Mahlu', "sürgün" veya "mahpus" filan demek değildir ki "Beylerbeyi Sarayında mahluğ" bulunsun. Ayrıca, mahlu' hakan eğer yeniden tahta çıkarılmazsa sadece 1333 yılında değil ömrünün kalan her yılında mahlu' olur. Hay cahil kâtip hay!</p>
				<p class="normal1">Sonra bir hocalarından öğrenmişler ki Abdülhamid böyle bir hatıra defteri tutmuştur. Hatta bu hatıraların bazı parçaları 1335 (1919) yılında İstanbul'daki <span class="ideitalik">Utârid</span> mecmuasında yayımlanmıştır. Bu meraklı hikâyenin gerisi de şöyle:</p>
				<p class="indentmetin">Artık bütün mesele bu dergiyi bulmağa ve elimizdeki defteri bu dergideki yazı ile karşılaştırmağa kalmıştı. Yine bir dostun himmetiyle <span class="ideitalik">30 Kasım 1335</span> günlü Utarit mecmuasını elimize geçirip defterle karşılaştırınca bu hatıraların Abdülhamid'e ait bulunduğu meydana çıktı ve Osmanlı Tarihi için büyük bir önemi olduğuna inandığımız bu defteri yaymak kararına vardık.<sup class="calibre5"><a class="footnote-link" href="tarih_split_742.html#footnote-107-13" id="footnote-107-13-backlink" name="footnote-107-13-backlink">[13]</a></sup></p>
				<p class="normal1">Şimdi bu anlatımdan çıkan birkaç soru var. <span class="ideitalik">Utârid'</span>le karşılaştırınca elde olan hatıratın Abdülhamid'e ait olduğu nasıl anlaşılmış? Biri basılı malzeme, diğeri el yazısı. <span class="ideitalik">Utârid,</span> orijinal el yazısı mı ki bir ölçü olsun? Demek ki fiziki görünüme değil, içeriğine bakarak anlamışlar. Bu nasıl olur? Bu ancak her iki malzemenin de ayniyet göstermesinden ötürü olabilir. Üstelik kendi beyanlarına bakılırsa ellerinde tek sayılık bir <span class="ideitalik">Utârid</span> olduğuna göre, <span class="ideitalik">Utârid</span> ve "yazma hatıratın" aynı kişiye ait olsalar bile başka olaylardan, başka yerlerden bahsetmemeleri, aynı şeyleri söylemeleri gerekir ki eldeki yazmanın "pat" diye kime ait olduğunun anlaşılmasını sağlasın. O zaman da şu soru baş gösteriyor: Sultanın "beş sene sonra" vasiyeti acaba hiç tutulmadı mı? Çünkü Abdülhamid'in ölümünden bir yıl sonra, üstelik Leipzig'de değil İstanbul'da basılmış demek oluyor hatırat! İstanbul'da basıldıysa Leipzig'e niye gönderilsin? Yine de şimdilik çok emin olmayalım.</p>
				<p class="normal1">İsmet Bozdağ, bu 1946 yılı önsözünü Leipzig'e gönderilen hatıratın aslını aramaya kendi gücünün yetmeyeceğinden yakınarak ve bunu Milli Eğitim Bakanlığı'ndan niyaz ederek bitiriyor. Kendi içinde bile biraz tuhaf, biraz esrarengiz bir öykü. Asıl şamata İsmet Bozdağ'ın 1975 yılında sadeleştirerek yayımladığı <span class="ideitalik">Abdülhamid'in Hatıra Defteri (Belgeler ve resimlerle)</span> adlı kitaba eklediği "Abdülhamid'in Hatıra Defteri Peşinde 30 Yıl" başlıklı yazısında kopuyor. Alıntılıyorum:</p>
				<p class="indentmetin">1944 yılının sonbaharıydı. Bursa'daki "BOZDAĞ KİTABEVİ"ne orta yaşlı bir kadın girdi. Elinde kilo ile satmak istediği kitaplar varmış. Kimden kaldığını sordum: "Osman Senaî Bey'den" dedi.</p>
				<p class="indentmetin">Osman Senaî Bey, Atatürk'ün hocası, Türk-Yunan Savaşı'nın planlarını yapan yaman bir kurmay, Türk diline bir gramer kazandırmış aydındı. Son yıllarda bir Kamus üzerinde çalıştığını biliyordum. Kadınla anlaştık. Üç küfe dolusu kitap geldi.</p>
				<p class="indentmetin">Çoğu askerlikle ilgili kitaplardı bunlar. İşe yararlarını eş-dost paylaşmışlar, gerisi bana gelmişti... Çoğu ciltsiz, parçalanmış, kitaplar, beş-on sahifelik broşürler ve bazı kitapların içinden düşmüş formalardı...</p>
				<p class="indentmetin">Ben de geriye kalan döküntüleri çöpe atmaya karar verdim. Son bir kez yığını karıştırıyordum; bir defter.. üst kabı kopmuş ama formaları <span class="ideitalik">dağılmamış.</span> İçinde eski harflerle bir takım yazılar... "Osman Senaî Hoca'nın notları olacak" diye oracıkta yıpranmış sahifeleri karıştırmaya başladım.<sup class="calibre5"><a class="footnote-link" href="tarih_split_743.html#footnote-107-14" id="footnote-107-14-backlink" name="footnote-107-14-backlink">[14]</a></sup></p>
				<p class="normal1">Burada biraz soluklanalım. Anladınız tabii, bulunan defter Abdülhamid'in hatıra defteridir. Hani saraya yakın bir ailenin kitapları düzenlenirken bulunmuştu? Hani sayfaları dağılmıştı? Hani aile bir karalama defteri sanıp bir köşeye atmıştı? Hani "bir genç" merak ederek bir arkadaşına göstermişti? Hani kitap odasındaki "el yazması, altın süslü divanlar" arasından çıkmıştı? Ayol, bu düpedüz, hurda fiyatına sahafa indirilen, en kabası askerlikle ilgili eski püskü kitap yığınının içinden çıkmış! Neyse inanmaktan başka çare var mı? İnanıp okumayı sürdürelim.</p>
				<p class="normal1">Neyse ki bu yeni anlatımda bir eski arkadaş bulduk. Defterin üstündeki kurşunkalemli satırlar. Yukarıdakinin aynı. Pardon, bu kez "Abdülhamid Beylerbeyi Sarayı'nda mahluğ" bulunmuyor, "mahluğ <span class="ideitalik">olunuyor</span>"! Gerisi aynı. Defteri okuyan Bozdağ, soluğu dostu Hulusi Köymen'in yanında alır. Heyecanlanırlar. Ama sorular da uyanır ve onları rahatsız eder:</p>
				<p class="indentmetin">Abdülhamid gibi, göz altında yaşamış bir padişahın hatıraları nasıl gizli kalabilirdi?</p>
				<p class="indentmetin">Ölümünde nerede saklanmıştı? Beş yıl sonra yayınlanması kime vasiyet edilmişti?</p>
				<p class="indentmetin">Sonra, kim bu hatıraları Lâyebzig'e göndermiş olabilirdi? İttihat ve Terakki ileri gelenleri, kendi aleyhlerinde olan bu vesikayı ele geçirmek istememişler miydi?<sup class="calibre5"><a class="footnote-link" href="tarih_split_744.html#footnote-107-15" id="footnote-107-15-backlink" name="footnote-107-15-backlink">[15]</a></sup></p>
				<p class="normal1">Bilemezler. Tek bildikleri Osman Senaî'nin askeri ateşe olarak Almanya'da bulunmuş olduğuymuş. Sonra kör talih dönmüş ki ne dönmüş, kamyon dolusu şey öğrenmişler. Kimseyi kendi beceriksiz kelimelerimle sıkmadan orijinalinin heyecan ve güzelliğine koşalım:</p>
				<p class="indentmetin">Tarih öğretmeni Nazım Yücelt, Şeref ve Memduh Beylerle bir araya geldik. Defter yeni baştan okundu. Şeref Bey, bu hatıraları daha önce gördüğünü ve Mütareke sırasında "UTARİT" adlı dergide bunların yayınlandığını söyledi. <span class="ideitalik">Kendisinde bu derginin bir koleksiyonu da varmış, gitti getirdi. Gerçekten defterdeki bütün bahisler bu dergide, defter sırasıyla yayınlanmıştı; hatta defterin baş tarafındaki nota kadar aynen...</span><sup class="calibre5"><a class="footnote-link" href="tarih_split_745.html#footnote-107-16" id="footnote-107-16-backlink" name="footnote-107-16-backlink">[16]</a></sup></p>
				<p class="normal1">Hani yalnız "30 kasım 1335" tarihli <span class="ideitalik">Utârid</span> mecmuasını ele geçirip defterle karşılaştırmışlardı? Ne ele geçirmesi? Adamcağız gidip evinden getiriyor, karşılaştırıp basılı metinle aynı olduğunu buluyorlar! Burada karışıklık yaratacak ne var? Defter aslında daha önce basılmış bir malzeme. Bu 1975'te anlatılan öykü 1946'da bilinmiyor muydu ki o zaman yazılmamıştı? O 1946'da girilen "<span class="ideitalik">unicum</span>" el yazması buldum havalarına ne gerek vardı?</p>
				<p class="normal1">Tabii, ben hâlâ ortada bir defter, bir de basılı metin olduğunu kabullenerek konuşuyorum. Olmaz şey de değildir; bazen insanın eline basılmış bir metnin el yazması hali geçer, bazen de basılı metinden aynen veya kısmen alınarak yazılmış "el yazmaları"! Ama basılı metin ve defterin şu yukarıda tarif edildiği gibi noktası virgülüne kadar aynı olduğu durumda biz o "el yazması" metne yayınlanmış diyoruz! O metin başka bir alfabedeyse ve biz onu kendi alfabemize aktarıyorsak ona da çevriyazı yapmak diyoruz. Şimdi İsmet Bozdağ elinde bir defter olsun olmasın bu çevriyazıyı yapacak durumdadır. Ülkede alfabe değiştiğine göre bu da yeterince geçerli bir gerekçedir. O zaman şu aşağıda vereceğim sahte ikilemi yaratmaya ne gerek vardı?</p>
				<p class="indentmetin">İki ihtimal vardı: Ya Utarit dergisi, bu defterden yararlanarak yayınını yapmıştı; ya da bu defter, Utarit dergisinden kopya edilmişti. Kopya edilmiş olmasını zayıf gördüğümüz için, bu defterden yararlanılarak yayınlanmış olacağı kanısına vardık.<sup class="calibre5"><a class="footnote-link" href="tarih_split_746.html#footnote-107-17" id="footnote-107-17-backlink" name="footnote-107-17-backlink">[17]</a></sup></p>
				<p class="normal1">Defterde, basılı metinden bir ayrılma mı var ki yeniden yayına gerek görülmüş? Bu söylenmiyor. O zaman siz o transkripsiyonu ha basılı metinden yapmışsınız ha defterden. Ne fark eder? Kopya edilmesi ihtimali niye zayıf olsun? Ha, pardon, defterin başındaki kurşunkalemli satırlar, defterin gönderilecek yere gönderilen asıl nüshasından önemli bazı bahislerin istinsah edildiğini söylüyordu! A, demek ki <span class="ideitalik">Utârid'</span>den kopya edilemez, soruyu sormamız bile abes!</p>
				<p class="normal1">Bu arada İsmet Bozdağ herhalde sırf onun kütüphanesinden geldiği için elindeki defteri Osman Senaî'nin kopya ettiğine karar vermiştir. Eh, Osman Senaî'de Almanya'da bulunmuştu ya, "1918'de" Leipzig'e gönderilen anıları oradayken kopya edivermiş olacak. Şöyle düşünür Bozdağ:</p>
				<p class="indentmetin">Rahmetli Osman Senaî Bey, Hatıraların <span class="ideitalik">kendisince önemli görünen bazı parçalarını kopya ettiğini</span> yazıyordu defterin başında. <span class="ideitalik">Önemli görmedikleri nelerdi acaba?..</span> Belki de onun önemsemediği parçalarda <span class="ideitalik">bugün için önemli gerçekler</span> yatmaktaydı.<sup class="calibre5"><a class="footnote-link" href="tarih_split_747.html#footnote-107-18" id="footnote-107-18-backlink" name="footnote-107-18-backlink">[18]</a></sup></p>
				<p class="normal1">Şimdi basılı metinle defter bütünüyle aynı sırada olduğuna göre, defteri tutanın Osman Senaî olduğunu söylediğinizde <span class="ideitalik">Utâri</span>deki yayının da Osman Senaî tarafından yapıldığını kendiliğinden söylemiş oluyorsunuz! Yoksa <span class="ideitalik">Utârid,</span> daha büyük bir yekûn tuttuğu anlaşılan asıl metnin içinden nasıl aynı yerleri, aynı sırayla çıkarıp yazsın? Osman Senaî'nin önemsediklerini önemsesin, önemsemediklerini önemsemesin, değil mi? Gerçi <span class="ideitalik">Utârid'</span>deki metni yayınlayan Vedat Örfî olarak biliniyor ama "Doğrusu Bozdağ'ın dediği gibidir herhalde" diyerek inanmaya devam ediyoruz. Aşırı safderûn bir anımızdayız.</p>
				<p class="normal1">Tabii, üstadın daha 1946'lardan ayağına yer yapmasından, ağzımıza biraz şeker ezmesinden anlamışsınızdır, bundan sonrası bir kayıp metnin peşine düşme öyküsü, sıkı bir dedektiflik hikâyesi. İsmet Bozdağ, Ahmed Emin Yalman ve Abdülhamid'in anonim kızlarını da karıştırdığı bir episoddan sonra hatıraların Leipzig'de "Kolze Yayınevi"ne gönderilmiş olabileceğini düşünür. Çünkü bu yayınevi yayınladığı bir Almanca-Türkçe sözlüğün bir kopyasını Abdülhamid'e sunmuştur. Abdülhamid de bundan çok duygulanmıştır. Nişan göndermiştir. Herr Kolze İstanbul'a gelmiştir. Fakat yayınevi 1923'te kapanmıştır.<sup class="calibre5"><a class="footnote-link" href="tarih_split_748.html#footnote-107-19" id="footnote-107-19-backlink" name="footnote-107-19-backlink">[19]</a></sup> Olayı 1973'te Kemal Ilıcak'a anlatan Bozdağ böylece <span class="ideitalik">Tercüman</span> gazetesi patronunun desteğini alır. <span class="ideitalik">Tercüman'</span>ın Almanya görevlilerinin çabalarıyla Baba Kolze'nin bir oğlunu Leipzig'de bulurlar. Adamcağız İsmet Bozdağ ve <span class="ideitalik">Tercüman</span> görevlisi Çetin Süer'i karşısında görünce şaşırır. Bir şişe konyak başında arada çok laf geçer. Kendisinin nasıl bulunduğunu sorar Doğu Alman. Çetin Süer kendisine bir kitapevinde çalışan yaşlı bir kadının yol gösterdiğini söyleyince,</p>
				<p class="indentmetin">"Her Kolze iyice keyiflendi.</p>
				<p class="indentmetin">–Ahh Helga– dedi– nasıl, hâlâ güzel mi bari?</p>
				<p class="indentmetin">Belli ki Helga, Her Kolze'nin eski bir gözağrısı idi. Kızıştı sohbet iyice."<sup class="calibre5"><a class="footnote-link" href="tarih_split_749.html#footnote-107-20" id="footnote-107-20-backlink" name="footnote-107-20-backlink">[20]</a></sup></p>
				<p class="normal1">Kolze'den öğrenirler ki 1918-1919 yıllarında birtakım fesli adamlar, yani Jön Türkler, gitmiş gelmiş hatıratın peşine düşmüştür. Ama Baba Kolze tarafından atlatılmışlardır. 1974'te Jön Türklerden hâlâ çekindiği anlaşılan Herr Kolze adının saklı tutulmasını rica eder. Zaten Kolze de gerçek adı değildir. Gerçek adı, "hatıraların aslı" ile birlikte sanırım hâlâ saklanmaktadır. Velhasılı kelam, aranan hatırat bulunmuştur! "Dört yanından hâlâ rengi solmamış mavi kurdelâ ile bağlı"<sup class="calibre5"><a class="footnote-link" href="tarih_split_750.html#footnote-107-21" id="footnote-107-21-backlink" name="footnote-107-21-backlink">[21]</a></sup> hatıratı kaptığı gibi memlekete döner Bozdağ. Ondan sonrası artık onun gibi "üretken" bir "tarihçi" için çocuk oyuncağıdır.</p>
				<p class="normal1">Şimdi iki metnin aynı kişi tarafından neredeyse 30 yıl aradan sonra anlatılan bulunma öyküleri böyle. 1946'da yayımlanan hatırat tamı tamına 41 sayfa. 1975'te Kemale eren ve zenginleşen hatırat ise benzer puntoyla dizilmiş olarak 169 sayfa. "Leipzig'den getirilen" tam metin yayınlanınca böyle olmuş anlaşılan! 1946 metninde olup da 1975 metnine girmeyen hiçbir parça yok. Doğal. Leipzig metninin içinden seçmeler yapılan ana metin olduğu söylendi ya! Üşenmeyelim, her iki metinde de günlük tarih atılarak yapılan girişleri basıldıkları sırayla karşılaştıralım ve 1975 metnindeki yeni girişleri vurgulu gösterelim:</p>
  <table class="generictable"><tr class="calibre6"><td class="calibre8"><span class="calibre9" style="text-decoration:underline">1946 metni:</span></td>
						<td class="calibre8"><span class="calibre9" style="text-decoration:underline">1975 metni:</span></td>
					</tr><tr class="calibre6"><td class="calibre8">1 Mart 1333</td>
						<td class="calibre8">1 Mart 1333 (1917)</td>
					</tr><tr class="calibre6"><td class="calibre8">2 Mart 1333</td>
						<td class="calibre8">2 Mart 1333 (1917)</td>
					</tr><tr class="calibre6"><td class="calibre8">3 Mart 1333</td>
						<td class="calibre8">3 Mart 1333</td>
					</tr><tr class="calibre6"><td class="calibre8">4 Mart 1333</td>
						<td class="calibre8">4 Mart 1333</td>
					</tr><tr class="calibre6"><td class="calibre8">4 Mart 1333</td>
						<td class="calibre8">5 Mart 1333</td>
					</tr><tr class="calibre6"><td class="calibre8">5 Mart 1333</td>
						<td class="calibre8"><span class="idebold">6 Mart 1333 (1917)</span></td>
					</tr><tr class="calibre6"><td class="calibre8">31 Mart 1333</td>
						<td class="calibre8"><span class="idebold">7 Mart 1333 (1917)</span></td>
					</tr><tr class="calibre6"><td class="calibre8">1 Nisan 1333</td>
						<td class="calibre8"><span class="idebold">9 Mart 1333 (1917)</span></td>
					</tr><tr class="calibre6"><td class="calibre8">11 Mart 1333</td>
						<td class="calibre8"><span class="idebold">10 Mart 1333 (1917)</span></td>
					</tr><tr class="calibre6"><td class="calibre8">12 Mart 1333</td>
						<td class="calibre8">11 Mart 1333 (1917)</td>
					</tr><tr class="calibre6"><td class="calibre8">12 Mart 1333</td>
						<td class="calibre8">(1917)</td>
					</tr><tr class="calibre6"><td class="calibre8"> </td>
						<td class="calibre8"><span class="idebold">13 Mart 1333(1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">14 Mart 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">17 Mart 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">18 Mart 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">20 Mart 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">22 Mart 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">23 Mart 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">24 Mart 1333 (1917)</span></td>
					</tr><tr class="calibre6"><td class="calibre8"/>
						<td class="calibre8">25 Mart 1333 (1917)</td>
					</tr><tr class="calibre6"><td class="calibre8"> </td>
						<td class="calibre8"><span class="idebold">26 Mart 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">28 Mart 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8">31 Mart 1333 (1917)</td>
					</tr><tr class="calibre6"><td class="calibre8"> </td>
						<td class="calibre8">1 Nisan 1333 (1917)</td>
					</tr><tr class="calibre6"><td class="calibre8"> </td>
						<td class="calibre8"><span class="idebold">3 Nisan 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">4 Nisan 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">5 Nisan 1333 (1917)</span></td>
					</tr><tr class="calibre6"><td class="calibre8"/>
						<td class="calibre8"><span class="idebold">7 Nisan 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">7 Nisan 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">8 Nisan 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">10 Nisan 1333 (1917)</span></td>
					</tr><tr class="calibre6"><td class="calibre8"> </td>
						<td class="calibre8"><span class="idebold">11 Nisan 1333 (1917)</span></td>
					</tr></table><p class="normal1">Burada bir parantez açalım: Mutlu bir tesadüfle, bu 1975 yılı metnindeki 2, 13, 23,25 mart 1917 ve 3, 7 nisan 1917 tarihlerinde Doktor Atıf Hüseyin Bey de kendi günlüğüne giriş yapmış. Tabii ki 2 mart 1333-1917 girişi, 1946 yılı metninde de var.<sup class="calibre5"><a class="footnote-link" href="tarih_split_751.html#footnote-107-22" id="footnote-107-22-backlink" name="footnote-107-22-backlink">[22]</a></sup> Çok farklı metinler olduklarının bütünüyle bilincindeyim ama aynı tarihlerde yazılmış olmalarından dolayı belki bir çakışma veya ipucu bulurum umuduyla bu günler için yazılanları karşılaştırdım. Hiçbir benzerlik bulamadım. Yalnız Atıf Hüseyin Bey'in günlüğünde 2 mart 1917 tarihli şu girişte Osmanlı devletinin borçlarına dair Abdülhamid'den aktarılan şu sözler dikkatimi çekti:</p>
		  <p class="indentmetin"><span class="ideitalik">(300) milyon</span> borcumuz olmuş... Ben istikrazdan korkardım. Vükelâdan istikraz yapalım diyenlere karşı istikrazın neticesi maliye kontrolü olacağını söylerdim. Vaz geçirirdim.</p>
		  <p class="indentmetin">Sultan Aziz merhum zamanında <span class="ideitalik">200 milyon</span> kadar borcumuz olmuş. Ben ödedim. Zamanımda <span class="ideitalik">(20) milyona</span> kadar indirdim.<sup class="calibre5"><a class="footnote-link" href="tarih_split_752.html#footnote-107-23" id="footnote-107-23-backlink" name="footnote-107-23-backlink">[23]</a></sup></p>
				<p class="normal1">Bir gün sonra, 3 mart 1917 tarihli girişte Abdülhamid de "Hatıra defterinde" aynı konuyu ele almış. 1975 metninin sadeleştirilmiş olduğu açıkça söylendiği için 1946 metninden alıntılıyorum:</p>
		  <p class="indentmetin">Şöyle böyle on sene oldu. Yani müddeti saltanatımın bir sülsü. Asarımın üçte değil onda birini vücuda getirdiler mi? Makamı hükümdariye geldiğim zaman, <span class="ideitalik">üç yüz milyon</span> liraya takarrup etmiş olan duyunu umumiyemizi... <span class="ideitalik">otuz milyona</span> indirmeye muvaffak olmuştum. Yani bir öşrüne. Nazım beyle rüfekası ise, benim bıraktığım otuz milyon borcu bugüne kadar <span class="ideitalik">dörtyüz milyona</span> çıkardılar.<sup class="calibre5"><a class="footnote-link" href="tarih_split_753.html#footnote-107-24" id="footnote-107-24-backlink" name="footnote-107-24-backlink">[24]</a></sup></p>
				<p class="normal1">Tamam, iktisat tarihçisi değilim ama bir gün araya aynı kişi, üstelik hesabını kitabını bilmesiyle tanınan Abdülhamid'den bütün rakamları farklı olan bu bilgiler nasıl gelebilir? Aynı konu üzerinde Atıf Hüseyin'e söylediklerinden nasıl bu kadar farklı şeyler "yazabilir" Abdülhamid? "Kaynakların" çeliştiği gayet açık. Ben Abdülhamid'in kendi elleriyle yazdığı bir hatırat olma iddiası taşıyan fakat üzerindeki şüphe bulutları ayyuka çıkan bir metinden ise başkası tarafından yazıldığı saklanmamış fakat <span class="ideitalik">gününde</span> tutulmuş diğer metni tercih ediyorum!</p>
				<p class="normal1"><span class="idebold">Sultanda bilgi sıfır...</span></p>
				<p class="normal1">Şimdi de Abdülhamid'in defterinin Osman Senaî (!) tarafından önemli bulunmadığı için kopya edilmeyen fakat sonra İsmet Bozdağ'ın tam metni bulmasıyla geç de olsa kamuyla buluşan parçalarına bir göz gezdirelim. Balkanlar'daki sorunları tartışmak ve bir çözüme bağlamak için Avrupalı diplomatların katılımıyla İstanbul'da toplanan "Tersane Konferansı"nın önerilerini tartışmak için Babıâli'de bir "meclis-i umumî" toplanır. Önerilerin Osmanlılarca reddi üzerine sonuçsuz kalan Tersane Konferansı 20 ocak 1877'de dağılır.<sup class="calibre5"><a class="footnote-link" href="tarih_split_754.html#footnote-107-25" id="footnote-107-25-backlink" name="footnote-107-25-backlink">[25]</a></sup> İşte Abdülhamid, 6 mart 1917 tarihinde günlüğüne güya şöyle yazar:</p>
		  <p class="indentmetin">Karar, Mithat Paşa'nın istediği gibi çıktı. Osmanlı Devleti böylece, savaş halinde olduğu Sırbistan ve Karadağ'dan başka, <span class="ideitalik">Rusya, İngiltere, Avusturya-Macaristan, Almanya, Fransa ve İtalya</span> ile de savaş haline girmiş oldu.<sup class="calibre5"><a class="footnote-link" href="tarih_split_755.html#footnote-107-26" id="footnote-107-26-backlink" name="footnote-107-26-backlink">[26]</a></sup></p>
				<p class="normal1">Oldu mu gerçekten? Bizim bildiğimiz olmadı. Hiçbir tarafı doğru değil burada söylenenlerin. Şöyle; 1- Sırbistan ile zaten savaş halinde bulunuluyordu. Üstelik 28 şubat 1877'de 93 Harbi başlamadan önce Sırplarla barış yapıldı.<sup class="calibre5"><a class="footnote-link" href="tarih_split_756.html#footnote-107-27" id="footnote-107-27-backlink" name="footnote-107-27-backlink">[27]</a></sup> 2- Rusya'yla savaş hali ancak konferansın dağılmasından üç ay sonra, o yılın 24 nisanında başladı.<sup class="calibre5"><a class="footnote-link" href="tarih_split_757.html#footnote-107-28" id="footnote-107-28-backlink" name="footnote-107-28-backlink">[28]</a></sup> 3- Bu yukarıda sayılan büyük devletlerden Rusya'nın dışında kalanlar ile Osmanlı devleti asla savaş halinde olmadı. Dolayısıyla, olmayan bir şeye de burada referans veremiyorum. Ama siz inanın, adı üstünde 1877-78 Osmanlı-Rus Savaşı'nda, Osmanlılar, İngiltere, Avusturya-Macaristan, Almanya, Fransa ve İtalya'yla ne savaş halinde bulundular ne de fiilen savaştılar. Öyle bir şey yok. Peki, koca sultan kendi saltanatında kiminle savaş halinde olunduğunu nasıl bilmiyor?</p>
				<p class="normal1">Bilmiyor efendim işte. Namık Kemal'i Magosa sürgününe amcası Aziz'in gönderdiğini bilmeyen ve kendisinin gönderdiğini sanan Abdülhamid daha neleri bilmiyorsa öyle bilmiyor! Namık Kemal için yaptığı dört dörtlük, mantık harikası kişilik çözümlemesinden başlayarak "Abdülhamid'in" 9 mart 1917 günkü girişinden alıntılayayım:</p>
		  <p class="indentmetin">Aile hayatile hususi hayatı nasıl birbirini tutmazsa, kalem hayatile düşünce hayatı da öylece birbirini tutmazdı... Daha önce de söylediğim gibi, Kemal Bey'in <span class="ideitalik">Magosa</span>'ya gidişi, Midilli'ye gönderilişi hep kalemine ve vatanseverliğine kıyamadığım içindir. Yoksa çok daha ağır cezalara çarptırılması icap eden işlere girip çıkmıştır.<sup class="calibre5"><a class="footnote-link" href="tarih_split_758.html#footnote-107-29" id="footnote-107-29-backlink" name="footnote-107-29-backlink">[29]</a></sup></p>
				<p class="normal1">Hakikaten ne tutarsız adammış şu Namık Kemal! "Aile hayatı" ve "hususi hayatı" nasıl birbirinden faklıysa "kalem hayatı" ve "düşünce hayatı da" öyleymiş! Boşverin! "Abdülhamid" ahir ömründe, Midilli'ye önce sürüp sonra da mutasarrıf yaptığı Namık Kemal'i Magosa'ya da kendisi göndermiş olarak hatırlıyor ya, ona bakın!</p>
				<p class="normal1">Öte yandan da haksızlık etmeyelim, bazı başka şeyleri ise hapis bulunduğu Beylerbeyi Sarayı'nda herkesten önce duyuyor, görüyor ve biliyor. Bunlara Osmanlı devletinin yıkılması ve elde galiba bir tek Anadolu'nun kaldığı bilgisi de dahildir. Tarih 13 mart 1917, Abdülhamid muhaliflerine şöyle ileniyor: "Onlar Abdülhamid'i yıkmadılar, hayır; onlar <span class="ideitalik">işte Osmanlı devletini böylece yıkmış oldular!"</span><sup class="calibre5"><a class="footnote-link" href="tarih_split_759.html#footnote-107-30" id="footnote-107-30-backlink" name="footnote-107-30-backlink">[30]</a></sup> Henüz 1917 martında yıkmışlar öyle mi? Peki şu nasıl: "...Avrupa'ya kaçan Jön Türkler de muratlarına ermişler, beni düşürmüşler ve girdikleri Cihan Savaşın'da da <span class="ideitalik">Osmanlı İmparatorluğu'nu elden çıkarmışlardır...</span> Bari son kalan <span class="ideitalik">bir avuç vatan toprağında</span> yaşayanların gözleri açıldı mı?"<sup class="calibre5"><a class="footnote-link" href="tarih_split_760.html#footnote-107-31" id="footnote-107-31-backlink" name="footnote-107-31-backlink">[31]</a></sup> Atıf Hüseyin Bey'in günlüğünden anlaşıldığına göre ise o sıralarda Abdülhamid, Osmanlı devletinin yıkıldığını düşünmekten çok uzak ve pek çok Osmanlı gibi Rusya'nın içine düştüğü devrim koşullarının Osmanlılar için "hayırlı" olacağını düşünüyor.<sup class="calibre5"><a class="footnote-link" href="tarih_split_761.html#footnote-107-32" id="footnote-107-32-backlink" name="footnote-107-32-backlink">[32]</a></sup> Okumasına izin verilen gazetelere yansıdığı kadarıyla aldığı kötü savaş haberlerinden üzüldüğü, yakındığı zamanlar da var tabii ama hiçbir zaman şu yukarıdaki sözleri edecek denli bir karamsarlığa düşmüş görünmüyor. 1917'nin başlarında, henüz savaş bitmeden ve nasıl sona ereceği bilinmeden, sonucu nasıl bilebilirdi ki zaten? Şu ifadeleri yazmak için 1918 Mondros'un bile değil, 1920 Sevr'in de yaşanması gerekmez mi? A, belki de öyledir! Çıktı mı size yeni bir "tarih" kitabının konusu? "Abdülhamid meğerse 1918'de ölmemiş, 2008'de hâlâ aramızdadır! O ölen kendisine ikizi kadar benzeyen kahvecibaşısı Abullabud Bey'dir!"</p>
				<p class="normal1">Bir de zavallı Abdülhamid için "hatırlanılan" ve 20 mart 1917 tarihinde yazıldığı iddiasını taşıyan şu episoda bakalım. "Sultan", kendi demesine göre "İngilizleri istediği ittifaka sürükleyebilmek" için Bağdat Demiryolu imtiyazını Almanlar'a vermiştir. İngilizler ise "buralarda" arkeolojik kazılar yapmak için izin isterler. Sonrasını "Sultan"dan alalım:</p>
		  <p class="indentmetin">İngiltere ile yakın ilişkiler kurmak muradımdı. Bu teklifin altında ne yattığını bilmiyordum ama, kabul ettim hemen <span class="ideitalik">Sadrazam Halil Rıfat Paşa'</span>yı çağırdım, İngilizlerin tekliflerini anlattım ve bu gelecek heyetlerin çalışmalarını dikkatle takip etmesini kendisine tenbih ettim.</p>
		  <p class="indentmetin">Gerçekten İngilizler çok geçmeden bir takım bilginleri İstanbula gönderdiler... Bilhassa Rus elçisinin bu müsaadeden memnun olmadığı açıkça görülüyordu. Elçiye, tarihe ve medeniyete İngilizlerin yardım etmek istediklerini söylediğim zaman, <span class="ideitalik">İngatiyef</span> (sic), belli biçimde konuşmamı gülümseyerek dinliyordu.<sup class="calibre5"><a class="footnote-link" href="tarih_split_762.html#footnote-107-33" id="footnote-107-33-backlink" name="footnote-107-33-backlink">[33]</a></sup></p>
				<p class="normal1">Bize göre, 1877'de Osmanlı-Rus Savaşı'nın patlak vermesi üzerine apar topar İstanbul'dan ayrılan elçi İgnatieff'in gidişi o gidiş! Bozuk Türkçeli "Abdülhamid"e göre değil. Çünkü adamı alıp Halil Rıfat Paşa'nın sadrazamlığı (1895-1901) ve Bağdat Demiryolu imtiyazı (1901) dönemine getiriyor. Bir Rus elçisinden bahsetmesi gerekiyor ve bildiği tek ad İgnatieff ya kullan gitsin! Kim anlayacak, Puşkin veya Lenin dese kaç yazardı? Rus işte.</p>
				<p class="normal1">İngilizler de meğerse kazıyı çanak çömlek bulmak için yapmıyorlarmış. İngiliz elçisi gelerek çöl olan Suriye ve Hicaz'da "insaniyet namına kuyular" açmak istediklerini, su çıkınca suyun kullanımını halka bırakacaklarını fakat suyun sahibi olmak istediklerini söylemiş. Tuhaf öneri değil mi? Ne akıl? Petrolün kuyular açılarak arandığını bilen koca sultanı bebek yerine koy! "Sultan" da öyle düşünmüş olmalı:</p>
		  <p class="indentmetin"><span class="ideitalik">İttifak</span> işi zaten istediğim şekilde yürümüyordu. Teklifi red ettim. Bununla yetinmedim, Musul ve Bağdat'ta açtıkları kuyuları da hükümetçe kapattım! İngilizler darılıp kazıları olduğu gibi bıraktılar. Fakat hemen ardından, <span class="ideitalik">Cemaleddin Efgani</span> yolu ile Hilafet meselesini kurcalamaya başladılar. <span class="ideitalik">Hicaz emirini</span> ele geçirerek maksatlarına ulaşmak istiyorlardı.<sup class="calibre5"><a class="footnote-link" href="tarih_split_763.html#footnote-107-34" id="footnote-107-34-backlink" name="footnote-107-34-backlink">[34]</a></sup></p>
				<p class="normal1">Hangi "ittifak" imiş bu? Dikkat isterim. Güya 1901'den sonra oluyor bunlar. "Olur a İngiliz'dir yapar" demeyin. Çünkü Cemaledin Afgani'nin ölüm yılı bu abidik gubidik hikâyeden epeyce önce, 1897 yılında! Hay Allah, peki bu elde edilmeye çalışılan Hicaz emiri kimdi acaba? Bunu da aslında iki gün önce günlüğünde anlatmıştı. Şimdi önem kazandı, dönüp bakalım:</p>
		  <p class="indentmetin">Hilafetin elimde olması sürekli olarak İngilizleri tedirgin etti. <span class="ideitalik">Blund</span> (sic) adlı bir İngilizle, Cemaleddin'i Efgani adlı bir maskaranın el birliği ederek İngiliz hariciyesinde hazırladıkları bir plân elime geçti, bunlar Hilafetin Türkler tarafından zorla alındığını ileri sürüyorlar ve <span class="ideitalik">Mekke Şerifi Hüseyin'</span>in Halife ilan edilmesini İngilizlere teklif ediyorlardı.<sup class="calibre5"><a class="footnote-link" href="tarih_split_764.html#footnote-107-35" id="footnote-107-35-backlink" name="footnote-107-35-backlink">[35]</a></sup></p>
				<p class="normal1">Abdülhamid'in şüpheciliği malum. Hilafet konusunda da hassas. 1916'daki Arap İsyanı'ndan kim bilir ne kadar önce kotarılan bu planla ilgili bir şeyler bulabilmek için heyecanla Wilfrid Scawen Blunt'un günlüklerinin ilk cildine koşuyoruz. Adam ne de olsa İngilizlerin Mısır'ı nasıl yalan dolanla işgal ettiklerinin gizli tarihine dair bir eser bırakmış,<sup class="calibre5"><a class="footnote-link" href="tarih_split_765.html#footnote-107-36" id="footnote-107-36-backlink" name="footnote-107-36-backlink">[36]</a></sup> bu İngiliz hariciyesinde yapılan plan hakkında da Allah ne verdiyse yazmıştır diyoruz. Blunt, önce Afgani'yle 1893'te, İstanbul'da Nişantaşı'ndaki devlet misafirhanesinde görüştüklerini, Afgani'nin sultan tarafından çok sevildiğini, çok rağbette olduğunu yazıyor.<sup class="calibre5"><a class="footnote-link" href="tarih_split_766.html#footnote-107-37" id="footnote-107-37-backlink" name="footnote-107-37-backlink">[37]</a></sup> Yıl 1895 olduğunda ise sultanın artık Şeyh Ebulhüda'nın etkisinde olduğunu, Afgani'yi sarayına hiç çağırmadığını söylüyor.<sup class="calibre5"><a class="footnote-link" href="tarih_split_767.html#footnote-107-38" id="footnote-107-38-backlink" name="footnote-107-38-backlink">[38]</a></sup> Yok, dişe dokunur bir şey öğrenemedik.</p>
				<p class="normal1">Daha yakın bir kaynağa gidiyoruz. William Ochsenwald, Afgani'nin 1883'te İngilizlerin Mekke'de bir Arap halifeliği kurmak istediklerini söylediğini belirtiyor. Ayrıca, Abd al-Rahman al Kawakibi'nin 1900'de Mısır'da bastığı bir kitapta, yakın geçmişte Mekke'de düzenlenen bir toplantının katılımcılarının halifeliğin Araplara geçmesini tartıştıklarını yazdığını söylüyor. Buna o zaman kimseler inanmamış. Ama sonrası malum. Gerçekten de 1915'teki Şerif Hüseyin-McMahon yazışması sonucunda 1916'da isyan baş gösteriyor. Ochsenwald ucunda bir isyan olduğu için de Abdülhamid'in, 1890 ve 1900'larda İngilizlerden kuşkulanmasında haklı olup olmadığı sorusunu ortaya atıyor ve ilginç bir yanıt veriyor: İngiltere, o zamanlar Hicaz'da nüfuzunu genişletmek istemiyormuş çünkü bunun kendi Müslüman tebaası arasında dinsel bir tepki oluşturmasından korkuyormuş.<sup class="calibre5"><a class="footnote-link" href="tarih_split_768.html#footnote-107-39" id="footnote-107-39-backlink" name="footnote-107-39-backlink">[39]</a></sup></p>
				<p class="normal1">Yani var bir şeyler. Aman be sultanım hazır öğrenmişsin heriflerin ihanetini ne beklersin, yapıver gereğini. Alıver o hain emiri görevden olsun bitsin! Şey, yazarken dağılmışım, şimdi fark ediyorum ki ben Şerif Hüseyin'in ancak 1 kasım 1908'de Mekke şerifi olduğunu size söylememişim!<sup class="calibre5"><a class="footnote-link" href="tarih_split_769.html#footnote-107-40" id="footnote-107-40-backlink" name="footnote-107-40-backlink">[40]</a></sup> Yani Afgani'nin ölümünden tam 11 yıl sonra! Abdülhamid'in adamı görevden alabilmesi için önce ataması gerekecek! Sadece birkaç sayfalık şu kısımda gördüğümüz gibi "Abdülhamid" ne 1900-1901 sıralarındaki Rus elçisinin kim olduğunu biliyor, ne Afgani'nin ne zaman öldüğünü ne de Şerif Hüseyin'in ne zaman şerif olduğunu!</p>
				<p class="normal1">Daha neleri bilmediğine dair birkaç örnek daha vereyim de, tarihçilerin başına gerçek bir metinmiş gibi tebelleş olan ve göbeğine çakılan tahta kazıkları kürdan yerine koymayan bu kitabı isteyen yine de gerçek anılar diye okumaya devam etsin. Abdülhamid dünyadan o kadar kopuk ki, Hindistan'ın ne zaman İngiliz İmparatorluğu'na dahil olduğunu bilmiyor: "Benim tahta çıktığım yıl [1876, HE], İngilizler Hindistanı ele geçirmişlerdi."<sup class="calibre5"><a class="footnote-link" href="tarih_split_770.html#footnote-107-41" id="footnote-107-41-backlink" name="footnote-107-41-backlink">[41]</a></sup> Hindistan'ı boşverin, Osmanlı'da telgraf ne zaman kullanılmaya başlamış, onu bilmiyor! "Pes artık" mı? Millet kalkmış "Osmanlı Telgraf İşletmesi, 1854-1871" başlıklı makale yazıyor,<sup class="calibre5"><a class="footnote-link" href="tarih_split_771.html#footnote-107-42" id="footnote-107-42-backlink" name="footnote-107-42-backlink">[42]</a></sup> "bizim Abdülhamid" Avrupa'da telgrafın kullanılmaya başladığını ancak 1876'da duyuyor. Sakın bu rehavetten ve cehaletten batmış olmasın koca imparatorluk? Biliyorum ki sahte metin de üretse birilerinin bu kadar cahil olabilmesine inanma güçlüğü çekiyorsunuz. Buyurun, metne gidelim. Bağlam, 93 Harbi'dir.</p>
		  <p class="indentmetin">Memleket içindeki yollar yeterli değildi. Haberleşme at sırtında yapılıyordu. Ordu bir kere serhadda gönderildikten sonra ondan haber almak günler, bazen haftalar meselesiydi. Bazı Avrupa memleketlerinde "Telgraf" adile bir haberleşme vasıtası kullanılmaya başladığını duymuştum. Hemen harekete geçtim ve Belçika'dan bir uzman getirttim. Adı Jan Dikru idi. İşinin erbabı bir adamdı. Zamanın en kuvvetli bataryalarile donanmış bir telgrafhane merkezini Sarayda kurdurdum. Her vilâyet kendi sahasındaki telgraf direklerini dikti. Teller bağlandı ve hatlar işledi. Kendisini çağırdım ve bizim adamlarımıza 6 ay içinde bütün işleri bir başlarına yürütecek ölçüde öğretecek olursa, kendisine bir Osmanlı nişanı ile 2000 altın vereceğimi söyledim.</p>
		  <p class="indentmetin">Hemen Sarayda bir okul açtı ve üç gruba böldüğü talebelerine gece gündüz ders vermeye başladı. İki buçuk ay sonra gerek Anadolu ve gerekse Rumelinin belli başlı vilâyetlerini merkeze bağlayan şebekeyi kendi başlarına idare edecek kabiliyette telgrafçılar yetiştirdi. Hiç değilse böylece haberleşme sağlanmıştı."<sup class="calibre5"><a class="footnote-link" href="tarih_split_772.html#footnote-107-43" id="footnote-107-43-backlink" name="footnote-107-43-backlink">[43]</a></sup></p>
				<p class="normal1">Yahu, demiryolu var, buharlı gemiler var, telgraf yoksa yok, niye Rumeli cephesine asker naklinde kullanılan bu vasıtalarla yapmıyorsunuz haberleşmeyi, atlara yazık değil mi? Ama pek şeker! Savaşın hayı huyu içinde Abdülhamid memlekette ilk telgraf şebekesini kurduruyor! Acıklı olan, sahteciliği yapanın Abdülhamid adına iyi bir şey söylediğini sanması! Onun bir "icraatını" ballandırması. Abdülhamid, Avrupa'da telgraf diye bir haberleşme vasıtasının kullanılmaya başladığını sakın kendisine çekilen bir telgraftan öğrenmiş olmasın? Yoksa uykusuz Yıldız gecelerinde belgesel izlerken televizyonda mı gördü? Olur hani! İşte böyle, "Aman canım ne önemi var bir iki ismin ve olayların sırasının?" diyorsanız, yapacak hiçbir şey yok. Sizden önceki pek çokları gibi okur geçersiniz Abdülhamid'in <span class="ideitalik">Hatıra Defteri'</span>ni.</p>
				<p class="normal1">Uzatmamaya çalıştığım bu bahsi şunu da söylemeden kapamayayım: En ufak bir tarih nosyonu olan kişinin içine düşmeyeceği bu tarih cahilliklerinin hepsi Bozdağ'ın 1975 yılındaki yayınında zuhur eden "yeni" günlük girişlerinde bulunuyor! Yani "Leipzig'den gelen asıl metin"dir bu yanlışları üreten! Bu, Vedat Örfi'nin yayınladığı ve 1946'da Bozdağ'ın transkripsiyonunu yaptığı kısa metnin otantik olduğunu söylemek anlamına gelmiyor tabii. Ama orada bu tür bağıran çağıran, insanın gözüne kendisini sokan tarih yanlışları yok. Çünkü onu Süleyman Nazif gibi bilgili ve Abdülhamid'e çağdaş bir müellif yazmış, bunu en fazla Yılmaz Öztuna'dan bir şeyler okumuş bir tarih cahili! Ayrıca her iki metnin üretilme amaçları farklı. 1919/1924/1946 metni, mütarake ortamında İttihad ve Terakki'nin ürettiği felaket manzarasını Abdülhamid dönemiyle karşılaştıran bir Abdülhamid apologiası'dır. Pek tarih anlatmıyor, olgusal düzeyde son derece zayıf, ama toplumda yankı bulabilecek bir polemiktir. Yavuz Selim Karakışla'nın dikkat çektiği gibi bir "arkası yarın" metni havasındadır.<sup class="calibre5"><a class="footnote-link" href="tarih_split_773.html#footnote-107-44" id="footnote-107-44-backlink" name="footnote-107-44-backlink">[44]</a></sup> 1975 metni ise malumatfüruş bir metin. Anlaşılan Bozdağ ne kadar çok olgu sıkıştırılırsa otantiklik sorunu o kadar kolay çözülür, okuyan ikna olur diye düşünmüş. Olabilirdi tabii. Uyduran biraz daha tarih bileydi neden olmasın? Burada ise tersi olmuş, yardıma çağrılan olgulardır sessiz çığlıklar atarak bu metnin külliyen uydurma olduğunu dünyaya fısıldayan.</p>
				<p class="normal1"><span class="idebold">Post scriptum: Dilde sadeleşmenin öncüsü Abdülhamid</span></p>
				<p class="normal1">Bozdağ'ın 1975 yayınının arkasında okunaklı bir eski yazıyla yazılmış toplam 11 sayfalık Osmanlıca bir ek var. Birileri zahmet etmiş ve yayınlanan metnin otantik olduğu havasını vermek için bu yazıları üreterek Abdülhamid'in hatıratından orijinal sayfalar olarak kitaba koymuş. Dünyada hiçbir sahtekârlık ilelebet "nihan" (saklı) kalamayacağı için <span class="ideitalik">Tercüman</span> gazetesi sahibi Kemal Ilıcak'ın bu yazıları yazmakla görevlendirdiği ve sonra ücret konusunda anlaşmazlığa düştüğü merhum Yavuz Senemoğlu bu yazıların kendi kaleminden çıktığını defalarca itiraf etmiş ve "defterin aslını hiç görmediğini her fırsatta söylemiş".<sup class="calibre5"><a class="footnote-link" href="tarih_split_774.html#footnote-107-45" id="footnote-107-45-backlink" name="footnote-107-45-backlink">[45]</a></sup> Kısaca bir ekip işi çıkarmışlar, ama işin o boyutuyla burada ilgilenmiyorum.</p>
				<p class="normal1">Bu kadar tarihçi mesaisinden sonra artık kristal berraklığında olan bir nokta var: Bozdağ'ın 1975 yayınının bir bölümü matbu <span class="ideitalik">Utârid</span> metnine dayanıyor, kalanı ise bütünüyle uydurma. Kısaca ortada "defter" filan yok. Defter olmayınca üzerindeki kurşunkalemli not da yok. O üzerinde epeyce durduğum Abdülhamid'in "Beylerbeyi Sarayında mahluğ bulunduğu 1333 senesinde" faslı da yine <span class="ideitalik">Utârid'</span>in bir notundan alınarak yamultulmuş bir ifadeye dayanıyor: "Cennetmekân Sultan Abdülhamit Hân-ı Sânî'nin Beylerbeyi saray-ı hümâyununda <span class="ideitalik">mutekif</span> bulundukları zaman ara-sıra hatırat kaydettikleri ağızdan ağıza dolaşır..."<sup class="calibre5"><a class="footnote-link" href="tarih_split_775.html#footnote-107-46" id="footnote-107-46-backlink" name="footnote-107-46-backlink">[46]</a></sup> Bir köşeye çekilerek ibadetle meşgul olan anlamındaki <span class="ideitalik">Mu'tekif</span> olmuş Bozdağ'ın elinde <span class="ideitalik">mahlu'</span>! Sırf bu kadarı bile şüpheyi davet eder de ne diyorduk, ortada bir defter yok! Olmasına da hiç gerek olmadı!</p>
				<p class="normal1">Böyle düşününce ortaya bir soru çıkıyor: Yavuz Senemoğlu o Osmanlıca sayfaları neye bakarak yazdı? Metnin <span class="ideitalik">Utârid'</span>e dayanan kısmında sıkıntımız yok: Matbu metni önüne koydu ve bakarak yazdı. Peki, Bozdağ'ın imalatı olan kısımlarını neye bakarak yazdı? "İlahi, seninki de soru mu? Bozdağ'ın önüne koyduğu Arap veya Latin harfli bir metne baktı, yazdı" denebilir. İşte, eğer durum bu merkezdeyse bunun metnin diline yansımamasının mümkün olmadığını düşünüyorum. O zaman da arşınımızı çıkarıp bir yol Halep'e uzanmaktan başka çare yok.</p>
				<p class="normal1">Bozdağ'ın 1946 yayınında ve tabii ki <span class="ideitalik">Utârid'</span>de olmayan bir girişe, 17 mart 1333'e gidelim ve bakalım "bizim Hamid'in" Osmanlıcası ne âlemde:</p>
		  <p class="indentmetin">Musahibim iki gündür yazılara neden devam etmediğimizi sorup durdu. Düşünüyorum.</p>
		  <p class="indentmetin">Vatanımın nereden nereye geldiğini düşünüyorum. Üç kıtaya yayılmış vâsi' bir cihângirlik on senede bir avuç toprak haline geldi. Vebâli kimin? Kimin olduğunu bulsak artık ne işe yarar? Vatan elden gittikten sonra.</p>
		  <p class="indentmetin">Kırk yıldır devletlerin birbiriyle kapışmasını bekledim. Bütün ümidim oydu ve Osmanlı'nın taliini buna merbut görürdüm. O beklediğim gün geldi. Fakat heyhat ki ben tahtdan uzaklaşdırılmış, ülkemi idare edenler de akıl ve basiretden uzaklaşmışlardı. Kırk yıl beklediğim büyük fırsat bir daha ele geçememek üzere Osmanlı'nın elinden çıkdı gitdi.<sup class="calibre5"><a class="footnote-link" href="tarih_split_776.html#footnote-107-47" id="footnote-107-47-backlink" name="footnote-107-47-backlink">[47]</a></sup></p>
				<p class="normal1">Yanlış olarak kullanılan bir "cihângirlik" ve birkaç başka sözcükten başka burada Osmanlıca görüyor musunuz siz? Dikkat isterim, sadeleştirilmiş metinde değiliz, elyazısı Osmanlıcasından okuyoruz! O zaman Bozdağ, bu Osmanlıcanın neyini sadeleştirdi? Keşke aynen alaydı. Kısa kısa cümleler kuran, noktalaması filan tam bir Abdülhamid, Türkçede sadeleşme akımını da başlatmış olurdu böylece! Sanmayın ki öyle pek ince eleyerek sık dokuyarak aldım şu satırları. Hangisine baksanız öyle, asla dönemin dili olmayan bir dil ve üslupla yazılmış satırlar. 6 mart 1333 tarihli giriş de şöyle başlıyor:</p>
				<p class="indentmetin">Bugün Midhat Paşa içün yazdıklarımı bir kere daha okuyunca, bunları söylerken sükûtla geçirdiğim bir noktayı yazub yazmamak hususunda ciddi bir tereddüde düştüm. Allahtan ve tarihden saklanacak bir şey yokdur. Ne kadar saklansa, ne kadar setr edilüb gömülse bir gün bütün tefarruatıyla ortaya çıkar.<sup class="calibre5"><a class="footnote-link" href="tarih_split_777.html#footnote-107-48" id="footnote-107-48-backlink" name="footnote-107-48-backlink">[48]</a></sup></p>
				<p class="normal1">O gün, acaba bugün olmasın?</p>

		</body>
</html>