<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_17"><br class="calibre3"/>Hayretlere düşüren Hayrullah </h2>
				<p class="normal1">Yukarıda çevriyazılı metinlerin ortaya çıkardığı bazı sorunlara örnekler vererek bakmaya çalıştık. Şimdi inceleyeceğimiz metnin bazı sorunları da bu kabilden. Yarattığı bazı yeni sorunları ise nasıl adlandıracağımı bile bilmiyorum. Söz konusu metin Profesör Belkıs Altuniş-Gürsoy'un çevriyazısını yaparak yayıma hazırladığı bir eser. Şair Abdülhak Hâmid'in babası, hekim, tarihçi ve devlet adamı Hayrullah Efendi'nin 1864'te Avrupa'ya dair yazmış olduğu bir "yolculuk kitabı" veya Altuniş-Gürsoy'un yayımladığı adıyla <span class="ideitalik">Avrupa Seyahatnamesi</span>.<sup class="calibre5"><a class="footnote-link" href="tarih_split_158.html#footnote-102-31" id="footnote-102-31-backlink" name="footnote-102-31-backlink">[31]</a></sup> Kitabın kapağında Altuniş-Gürsoy'un katkısı "Günümüz Yazı ve Diline Aktaran" olarak nitelense de yayımlanan metin günümüzün diline bir çeviriyi içermediği için yapılanın bir çevriyazısı çalışması olduğu söylenebilir. Şu var ki, Altuniş-Gürsoy, çevriyazılı metni vermekten öte yapıta kısa bir önsöz yazmış ve ayrıca yirmi sayfalık bir özet ve tahlil yazarak Hayrullah Efendi'nin metnini tanıtmaya çalışmıştır.</p>
				<p class="normal1">Hayrullah Efendi üzerine birincil kaynaklara ve var olan literatüre dayanarak ayrıntılı ve mükemmel bir ansiklopedi makalesi yazan Profesör Ömer Faruk Akün'ün nitelemesiyle Hayrullah Efendi'nin "en orijinal eseri"<sup class="calibre5"><a class="footnote-link" href="tarih_split_159.html#footnote-102-32" id="footnote-102-32-backlink" name="footnote-102-32-backlink">[32]</a></sup> denmeye gerçekten layık olan bu eserin Osmanlı toplumunda yaratmış olabileceği etkiler açısından bakıldığında, yazıldığı dönemde basılamamış olmasına gerçekten hayıflanmamak elde değil. Çünkü Hayrullah Efendi'nin eseri Osmanlı'da türünün ilk örneklerinden biri olan kullanışlı bir rehber ve güzel bir seyahatname olmaktan çok ileride bir yerlerde duruyor. Osmanlı tarihinin kırılma noktalarından birinde, bir yandan yeni bir sözcük dağarcığı oluşturan, diğer yandan bu nev-icâd sözcük dağarcığı ile toplumuna konuşan bir Osmanlı entelektüelinin zihniyet dünyasına açılan bir büyük pencere niteliği arz ediyor. Burada herhangi bir analize kalkışmaksızın eserin sadece zihniyet tarihi ve sosyal tarih açısından değil dil ve edebiyat tarihçileri açısından da tam bir hazine olduğunu belirtmekle yetinelim.</p>
				<p class="normal1">Tabii ki çok gecikmiş de olsa eserin okuyucuyla gerçekleşen bu randevusuna yine de müteşekkir olmak gerekiyor. Çünkü Akün'ün, Hayrullah Efendi maddesinde müstakilen beş sütunluk bir yer ayıracak kadar önemli gördüğü eserle hiçbir zaman buluşamamak da bir olasılıkmış. Bunu yine Akün'ün ansiklopedi maddesinden anlıyoruz:</p>
				<p class="indentmetin">Abdülhak Hâmid'in ölümünden sonra ona ait bazı evrak ve müsveddelerle birlikte Ankara Dil ve Tarih-Coğrafya Fakültesi'ne intikal eden ve hususi bir köşede o evrakla birlikte muhafaza olunan, başından ilk üç sayfası eksik olarak ciltlenmiş, müsveddesi ise elde bulunmayan bu biricik yazma bugün kayıp gösterildiği gibi Millî Kütüphane'deki mikrofilminin de kaybolduğu bildirilmektedir.<sup class="calibre5"><a class="footnote-link" href="tarih_split_160.html#footnote-102-33" id="footnote-102-33-backlink" name="footnote-102-33-backlink">[33]</a></sup></p>
				<p class="normal1">Ta başından itibaren yayımlanmak amacıyla kaleme alınan bir eserin başına bundan daha büyük ne felaket gelebilir ki? Altuniş-Gürsoy'un önsözündeki teşekkürlerden anlıyoruz ki <span class="ideitalik">Avrupa Seyahatnamesi-Yolculuk Kitabı</span> galiba Dil ve Tarih-Coğrafya Fakültesi'nden pek uzağa gidememiş. Tuhaf olan, Akün'ün ansiklopedi maddesini aslına sadık bir şekilde özetleyen ve onun cümlelerini yineleyerek alan, fakat Akün'ü, sadece, büyük kısmı Akün'ün daha önce kullandığı kaynaklar arasında bir kaynakmış gibi gösteren Altuniş-Gürsoy'un bu kayboluş ve mutlu yeniden bulunuş hadisesini bütünüyle es geçmesi ve söz etmeye değer bulmaması! Neyse, önemli olan kaybolmuş sanılan bu önemli metnin Ankara Dil ve Tarih-Coğrafya Fakültesi'nde tekrar ortaya çıkmış olması. Sanırım yeni baştan yayımlanması gerekiyor; bunda büyük fayda var.</p>
				<p class="normal1"><span class="idebold">Boru değil Kızılelma'dır bu!</span></p>
				<p class="normal1">Çevriyazılı metnin ürettiği sorunlara gelince, bunların ilk bölüğü bu tür yayınlarda alışık olduğumuz sorunlar. Uzun bir liste oluşturacak denli çok olan yabancı asıllı sözcüklerin ve özellikle yer adlarının yanlış okunuşlarını bir yana bırakarak ve yalnızca anlamı bozacak nitelikte örnekler vererek bazılarına bakalım. Hayrullah Efendi, iki oğlu olan Abdülhâlik Nasûhî ve Abdülhak Hâmid'i kendisinden önce Paris'e gönderir. Gençler, Akdeniz-İtalya yoluyla Fransa'ya gideceklerdir. Biraz sonra başka bir bağlamda göreceğimiz gibi Nasûhî babasına uzun mektuplar yazarak Roma ve İtalya'yı anlatır. Roma için söyledikleri arasında şunlar vardır:</p>
				<p class="indentmetin">Gerek nüfusca ve gerek vüs'atce eski hâliyle nisbet kabul etmez mertebe <span class="ideitalik">güçlenmiştir</span>. Ve dünyanın pây-ı tahtlığı unvanını çoktan zayi' edip, şimdiki hâlde yüz seksen bin nüfusu havidir. Lâkin her ne kadar eski ma'mûriyyetini gaib etmiş ise de <span class="ideitalik">Bosra</span> eş Şam, Baalbek, Tedmür (gibi) (ve Mısır'da) Teb şehri misilli münkalib-i harâbiyyet olarak kalmayıp, her kaç kereler viran olmuş ise (mevki'-i mülasebesiyle) yine imar olunmuştur. Ezmine-i mutavassıta barbarlarının dest-i gadrleriyle yıkılıp, zîr ve zeber olan diyâr-ı Misriyye'den gelmiş mevzûn dikili taşlar ve amûdlar ve münakkaş mermerlerden masnû-âsâr-ı kadîme (ve statueler <span class="ideitalik">eski Musul</span>'da olduğu misilli) yer altında bırakılmayıp ihraç olunarak şimdiki şehrin mevazi'-ı münâsebesine vaz' ve rekz ile tezyîn-i şehir etmişlerdir.<sup class="calibre5"><a class="footnote-link" href="tarih_split_161.html#footnote-102-34" id="footnote-102-34-backlink" name="footnote-102-34-backlink">[34]</a></sup></p>
				<p class="normal1">Babasının kullandığı dile göre daha ağdalı ve formel bir üslup seçen genç adam burada Roma'nın, eski bayındırlığını yitirmişse de Busrâ, Baalbek, Teb kentleri gibi harabeye dönüşmediğini söylüyor. Tabii, başka şeyler de. "Eski Musul" diye bir uygarlık mı var? Sakın alıntıda daha önce iki kez geçen "Mısır" olmasın bu? Ya dünya başkentliğini çoktan yitiren, nüfusunun azaldığını cümlenin gidişinden anladığımız, bayındır filan olmayan Roma ne diye "nisbet kabul etmez mertebe" güçleniyormuş bakalım? Tabii ki öyle bir şey yok ve Osmanlıcasını göremesem bile <span class="ideitalik">"küçülmüştür"</span> sözcüğünün yanlış okunduğunu rahatlıkla söyleyebiliyorum.</p>
				<p class="normal1">Yine Roma'dayız. Hayrullah Efendi'nin oğulları San Pietro Katedrali'ni dolaşırlar. Betimlemeler çok ayrıntılıdır. Abdülhalik Nasûhî bina hakkında bir sürü istatistik verir. Ama o da ne?</p>
				<p class="indentmetin">Mezkûr kubbenin merkezi makamında olan vasatı delik olup, dışarıya doğru bir şeh-nişîn çıkmıştır. Şeh-nişînin üstü bir küçük kubbe ile mestur olmakla, alem-i kebîr ve <span class="ideitalik">Kızıl Almè</span> diye şöhret-gîr olan parlak yuvarlak orada vaki'dir. Kubbenin kutru 130 kadem olup, 166 kadem irtifa'ında olan dört amûd-ı kebîrin üzerinde mevzû'dur.<sup class="calibre5"><a class="footnote-link" href="tarih_split_162.html#footnote-102-35" id="footnote-102-35-backlink" name="footnote-102-35-backlink">[35]</a></sup></p>
				<p class="normal1">Şimdi haddimi aşıp size San Pietro'yu tarif edecek değilim ama <span class="ideitalik">Kızıl Almè</span> de ne ola acaba? Altuniş-Gürsoy tarafından yaptığı yayının yer adları dizinine konduğuna göre bir yer olmalı. Parlak, yuvarlak, pek "alem" bir yer canım! Herkes bilir, <span class="ideitalik">Kızıl Almè</span> işte, Frengistan'da meşhur bir yer! Yine de insanı pek kesmiyor bu açıklama. Ne işi var bu yerin o ulu yapının en tepesinde? Neyse ki Nasûhî imdada koşuyor, biraz daha açıklıyor:</p>
				<p class="indentmetin">Kubbe-i kebîrenin tepesine çıkmak için ruhsat almış bulun(duğumdan) (duğumuzdan) merdiveninden çıkarak, tepesine mevzû' olan şâh-nişîne vardık. Kapısının içerisinde bulunan pencerelerden kilisenin derununa baktığımızda adamları kedi kadar gördük- Oradan <span class="ideitalik">Kızıl Almè</span> demekle maruf olan alemin derununa giden minare merdiveninden çıkarak, pirinçten olup da, içi boş olan alem-i muazzamın içine çıktık. Bunun içinde on altı kişi oturacak kadar mahal vardır. Ancak güneşin pirinci kızdırmasından dolayı hâsıl olan harareti tahammül olunur şey eğil idi. Ben sıcağı sever iken bile dayanamadım. Fırın gibi idi. Fakat etrafımızı temaşa ile iktifa eyledik.</p>
				<p class="indentmetin">Mahall-i refî'-i mezkûrdan altı <span class="ideitalik">leyyiga</span> [liga okunmalı, lig H.E.] mesâfe-i bu'du olan deniz bile hayal meyal fark olunmuştur. Yarım saat kadar oradan etrafa nezaret esnasından evvelce abdestli bulunduğum cihetle San Pietro kilisesinin zeminden (426) kadem irtifâ'ı olan kubbe-i refi'anın fevkinde teberrüken salât-üz-zuhuru edâdan sonra kilisenin yeri altında olan mezaristanı görmeye indik.<sup class="calibre5"><a class="footnote-link" href="tarih_split_163.html#footnote-102-36" id="footnote-102-36-backlink" name="footnote-102-36-backlink">[36]</a></sup></p>
				<p class="normal1">Hay Allah, daha ne desin çocuk? Pirinçten yapılma alemin içine kadar çıkmış! Sakın burada <span class="ideitalik">Kızıl Almè</span> denip durulan garabet o duyageldiğimiz, şu uğruna yeniçerilerin ve sair sunûf-u askeriyenin ikide bir yollara dökülmeyi teklif edip durdukları <span class="ideitalik">Kızılelma</span> olmasın?</p>
				<p class="normal1">Öyle tabii, bakmayın siz öyle cafcaflı aksanlarla filan yazıldığına, kafiri libaslara filan büründüğüne, Osmanlı'nın kaç yüzyıllık rüyası, Kızılelma'dır bu. Daha önce hiç işitilmediği için olacak bu kadar tarife, tarifi bırakın adının söylenmesine rağmen anlaşılamamış. Tabii Nasûhî'nin San Pietro'nun tepesinde namaz kılmasının da hiçbir sembolizmi kalmamış oluyor böylece. Oysa peder bey de birkaç sayfa önce oğlunun mektubunu okuyucusuna sunarken durumu yeterince faş etmişti:</p>
				<p class="indentmetin">Mûmâ-ileyhün İtalya tafsilâtına dair bana irsal ettiği mektup, İtalya tarikiyle azimetimi husûsen dünyanın her bir tarafında <span class="ideitalik">Kızıl Almè</span> demekle şöhret şiâr olan Roma nam şehrin ahvâl-i dâhiliyyesinin hikâyesinden ibaret olmakla, bu kitaba derc ve ilhakı tensip olunduğundan, dördüncü defa olarak gönderdiği mektuba dahi zikrolunan İtalya hikâyesinin zeyli olmakla ayniyle yazılmıştır.<sup class="calibre5"><a class="footnote-link" href="tarih_split_164.html#footnote-102-37" id="footnote-102-37-backlink" name="footnote-102-37-backlink">[37]</a></sup></p>
				<p class="normal1">San Pietro'nun kubbesinin en üstünde bulunan pirinç küreden giderek Roma'nın da kızıl elma oluşuna bir referans ve başka bir şey değil! Peki, o zaman o dizine konan <span class="ideitalik">Kızıl Almè</span> şehri hangi tarafa düşüyor?</p>
				<p class="normal1"><span class="idebold">Paris'e git bir gün evvel, akl u fikrin var ise</span></p>
				<p class="normal1"><span class="idebold">âleme gelmiş sayılmaz gitmeyenler Paris'e!</span><sup class="calibre5"><a class="footnote-link" href="tarih_split_165.html#footnote-102-38" id="footnote-102-38-backlink" name="footnote-102-38-backlink">[38]</a></sup></p>
				<p class="normal1">Oğulları önceden eğitim için Paris'e giden Hayrullah Efendi bir yıl sonra onlara katılır. Üç ay orada kalacaktır. Yeni bir ev tutarlar. "Alaturka" yemek pişirildiği için Champs-Elysées'deki bir restoranın müdavimi olurlar. Efendi'nin boğazına düşkün olduğu anlaşılıyor. Yemekleri ayrıntılı anlatır: "Sebzevat enva'ından ıspanak, enginar, kuşkonmaz, taze fasulye ekl olunur ise de, <span class="ideitalik">suret tıbkı</span> Türkistan'daki yemekler gibi değildir."<sup class="calibre5"><a class="footnote-link" href="tarih_split_166.html#footnote-102-39" id="footnote-102-39-backlink" name="footnote-102-39-backlink">[39]</a></sup> "Türkistan" dediği kolay, Türkiye yani Osmanlı İmparatorluğu diyor. Osmanlıcasını görme imkânım olmamasına karşın yukarıda pek bir anlam ifade etmeyen <span class="ideitalik">"suret tıbkı"</span> sözcüklerinin ise <span class="ideitalik">"suret-i tabhı"</span> olarak okunmasını öneriyorum. Sebzelerin pişirme şeklinin Türkiye'deki gibi olmadığını söylüyor. Yoksa sebzelerin görünüşlerinin Fransa'da farklı olduğunu söylemiyor.</p>
				<p class="normal1">Altıncı Dâire-i Belediye Meclisi'nin başkanlığını yaptığı için şehircilik konusunda da duyarlı olan Hayrullah Efendi Paris'in "omnibus arabalarını" uzun uzun ve överek anlatır:</p>
				<p class="indentmetin">Evvela omnibus denilen dolmuş arabaların devr-i hareketleri şöyledir ki, Paris'in içinde (muhtelif dakikalarda) mevâki-i müteaddideden hareket ederek, bir takım sokakları dolaşarak ve biraz mevkiflerde durarak bir mahalle varıp, oradan tekrar geldiği sokak ve mevkileri geçerek iptidaki kalktığı merkeze gitmek üzere, her merkezden beşer dakikada bir omnibus arabaları hareket eyleyip, sokaklardan yolcu alıp çıkarmak üzere gider. Bu arabaların cesameti şöyledir ki, derunu karşılıklı olarak (on iki) yukarısı dahi on (dört) (yani <span class="ideitalik">iki dişli</span> cem'an yirmi dört) nefer yolcu alacak kadar büyüktür (ve bunların içine karılar dahi binerler. Fiyatı <span class="ideitalik">derunu</span> altmış ve <span class="ideitalik">bîrûnu</span> otuz paradır...)<sup class="calibre5"><a class="footnote-link" href="tarih_split_167.html#footnote-102-40" id="footnote-102-40-backlink" name="footnote-102-40-backlink">[40]</a></sup></p>
				<p class="normal1">Efendi, omnibus arabalarının ne kadar büyük olduğunu anlatmaya çalışıyor da hesap karışık. Arabanın içine on iki, yukarısına on dört kişi biniyorsa nasıl toplam rakam yirmi dört oluyor? Neyse, var bir yanlışlık metinde diyelim ama geçemiyoruz ki! Bir de şu "iki dişli" meselesi var ki anlayan beri gelsin. Kimdir, nedir iki dişli olan? Sanırsınız ki Hayrullah Efendi bir tür dünyaya erken gelmiş Akif'tir, o sırada henüz tek dişe kalmamış olan medeniyetten konuşmaktadır! Yoksa yolcular mı böyle iki dişe kalmış? Değil tabii, <span class="ideitalik">"derûn"</span> ve <span class="ideitalik">"bîrûn"</span> kelimelerinden anlaşılmalıydı ki Efendi <span class="ideitalik">"içli dışlı"</span> diyor. Yukarıda, açıkta (dışarıda) oturanlar aşağıdakilerin (içerdekilerin) yarısı kadar para veriyorlar. Başka bir şey değil. Yoksa omnibus ile dişin ne alakası var?</p>
				<p class="normal1">Avrupa'da kadınların toplum hayatındaki yeri üzerine eserinin değişik yerlerinde bir fırsat düşürüp kelam eden efendi bakın bir seferinde ne diyor:</p>
				<p class="indentmetin">Kadınların Frengistan'da <span class="ideitalik">kaderleri</span> âli olduğundan tâife-i nisâ oturmadıkça rical oturamayıp, bir kadın meclise geldikte, hali olarak bir sandali bulamaz ise, erkeklerden biri kalkıp sandalyesini takdim etmeye mecburdur.<sup class="calibre5"><a class="footnote-link" href="tarih_split_168.html#footnote-102-41" id="footnote-102-41-backlink" name="footnote-102-41-backlink">[41]</a></sup></p>
				<p class="normal1">"Bir insanın kaderinin yüksek olması ne demek acaba?" diye düşünmeye hiç gerek yok tabii. Nasıl ki Hayrullah Efendi, rahip sınıfına ancak kilise içinde saygı gösterildiğini anlatırken "Ruhbanların kilisenin haricinde <span class="ideitalik">kadr</span> ve haysiyetleri yoktur"<sup class="calibre5"><a class="footnote-link" href="tarih_split_169.html#footnote-102-42" id="footnote-102-42-backlink" name="footnote-102-42-backlink">[42]</a></sup> derken doğru okunmuş, burada da öyle olmalıdır. "Kadr" okumak gerekir. Evet, her iki kelime de ayni (kaf-dal-re) olarak yazılıyor, ama "kader" olarak okumak bir kader midir? Bağlama da bakmak gerekmez mi? Yoksa elimizdeki metnin "kadrini kıymetini" bilmiş olur muyuz?</p>
				<p class="normal1">Başka bir sahne, Hayrullah Efendi kaplıcaları ve gölleriyle tanınan Enghien adlı bir köye gider. Gölde, hem de Osmanlı bayrağı taşıyan bir sandalda, sandal sefası yaparken su kuşları sandalı izler.</p>
				<p class="indentmetin">Mezkûr gölde yüzlerce miktarda yaban kazlarının (ve ördeklerinin ve sair su kuşlarının) ve cesîm-ül-hey'et beyaz kuğuların sandalların arkasına düşüp (<span class="ideitalik">ahâli</span> hayvanat misilli) beraber dolaştıkları başkaca zevke gidecek bir seyir idi.<sup class="calibre5"><a class="footnote-link" href="tarih_split_170.html#footnote-102-43" id="footnote-102-43-backlink" name="footnote-102-43-backlink">[43]</a></sup></p>
				<p class="normal1">Kim kiminle beraber dolaşıyor? Haydi, kuşları anladık, onlar sandalları izliyor da, acaba insanlar da onlarla düşüp kalktıkları için mi bizim efendinin hışmına uğruyorlar? Hani bir eleştiri mi söz konusu, hayvanlarla beraber dolaşıyorlar diye ahaliye hayvan gibi mi demiş oluyor? Frengistan ahalisinin bu hali mi hoşuna gitmiş? Tabii ki değil. O kelimeyi bir "ehlî" olarak okuyun, bakın her şey nasıl yerine oturuyor.</p>
				<p class="normal1">Bir de Hayrullah Efendi'nin çarpık ve çirkin kentleşmeyi ta o zamandan görmesi var ki tadından yenmez:</p>
				<p class="indentmetin">İngiliz devletinin dâr-ül-hükûmeti olan Londra şehri İngiltere cezîresinin Middlesex eyaleti dâhilinde vaki' olup, Thames nam nehrin kenarındadır. Bu şehrin vûs'at ve cesameti o mertebedir ki, güya <span class="ideitalik">betonca</span> haneler ile örtülmüş bir eyalettir.<sup class="calibre5"><a class="footnote-link" href="tarih_split_171.html#footnote-102-44" id="footnote-102-44-backlink" name="footnote-102-44-backlink">[44]</a></sup></p>
				<p class="normal1">Londra'nın bugünkü kırmızı tuğla ağırlıklı mimarisine sevinelim ve bir buçuk asır önceki beton haline üzülelim ve o haline "vah Londra vah" diyelim demesine de adamcağız kentin genişliğini ve büyüklüğünü anlatmak istiyor, evlerin hangi malzemeden yapıldığının burada ne önemi var ki? İsterseniz bu kelimeyi de <span class="ideitalik">"bütünce"</span> diye okuyalım, bakalım daha iyi oluyor mu?</p>
				<p class="normal1">Fransız parası "sous"nun metinde "suisse" olarak adlandırılmasını,<sup class="calibre5"><a class="footnote-link" href="tarih_split_172.html#footnote-102-45" id="footnote-102-45-backlink" name="footnote-102-45-backlink">[45]</a></sup> "re's" denilecek yerde "dokuz reis arslanlar"<sup class="calibre5"><a class="footnote-link" href="tarih_split_173.html#footnote-102-46" id="footnote-102-46-backlink" name="footnote-102-46-backlink">[46]</a></sup> veya "dört reis hizmetçi ihtiyare kadınlar"<sup class="calibre5"><a class="footnote-link" href="tarih_split_174.html#footnote-102-47" id="footnote-102-47-backlink" name="footnote-102-47-backlink">[47]</a></sup> denmesi gibi ufak tefek okuma ve çevriyazı yanlışlarını atlıyorum. Küçük bir dikkatle düzelebilecek, onarılabilecek şeyler bunlar. Tabii, metnin Osmanlıcası olmadığı için bu onarma faaliyetinin de bir sınırı olmalı. Örneğin, "Kezalik Champs-Elysées'de Elysée sarayı <span class="ideitalik">elemekle</span> bir saray olup"<sup class="calibre5"><a class="footnote-link" href="tarih_split_175.html#footnote-102-48" id="footnote-102-48-backlink" name="footnote-102-48-backlink">[48]</a></sup> veya "Bu köyde <span class="ideitalik">putkal,</span> saksı ve çömlek fabrikası vardır"<sup class="calibre5"><a class="footnote-link" href="tarih_split_176.html#footnote-102-49" id="footnote-102-49-backlink" name="footnote-102-49-backlink">[49]</a></sup> cümlelerindeki italikle yazdığım kelimeleri bir şekilde anlamlandırabilmiş değilim. Ama yine de bunların çoğu, çevriyazıya bulaşan herkesin başına, ben yapsam, benim de başıma gelebilecek şeyler. Dolayısıyla, başından itibaren bu bölümde şimdiye kadar bahsettiğim her şeyi "çevriyazı hoşlukları" kategorisine sokmak mümkün. Sonuç olarak okunamayan, yanlış okunan, yanlış anlamdırılan sözcüklerden söz ediyoruz. Bundan sonra ise yeni bir dünya başlıyor.</p>
				<p class="normal1"><span class="idebold">Metin bir telden, inceleme başka telden</span></p>
				<p class="normal1">Lafı fazla dolaştırmadan söyleyeyim: Altuniş-Gürsoy'un metnin başına, IX. ve XXVIII. sayfalar arasına koyduğu tanıtma veya inceleme yazısı tam bir muamma. Hayrullah Efendi'nin orijinal anlatım akışını bozan, metni dilediği gibi parçalayan ve yeniden bir araya getirdiğinde de kulağını eline veren bir özet olmasının pek bir önemi yok, insana "Bu tanıtma yazısını yazan acaba çevriyazılı metnin kendisini okumamış mı?" sorusunu sorduruyor. Buna pek şaşırıyorum işte. Ülkemizde örneği epey sık görünen kitap eleştirilerine benziyor. Hani, metne şöyle üstünkörü bir bakmış, seçtiği yerlerden bir miktar keyfi özetleme yapmış, bazı yerlerini aynen alıntılamış, gerisini de aklında kalanı yazmak suretiyle oluşturmuş gibi duruyor. Buradaki sorun tabii daha ciddi. Metni çevriyazıya aktaran ve tanıtma yazısını ve dahi önsözü yazan başka başka kişiler değil ki! Hepsi Altuniş-Gürsoy. Bakalım.</p>
				<p class="normal1">Altuniş-Gürsoy, Hayrullah Efendi'yi bize şu sözlerle tanıtıyor:</p>
				<p class="indentmetin">Görülecek yerler, kalınacak oteller, yemek yeme gibi bahislerde okuyucuyu bilgilendiren Hayrullah Efendi, genellikle gittiği yerlerin birinci sınıf otellerinde kalır. En iyi lokantalarında yemek yer. O yerleri iyi bilen özel bir rehber tutar. Kısacası pahalı zevkleri ve alışkanlıkları olan bir Osmanlı aristokratı olarak, tercihlerini her zaman en iyi olandan yana kullanır.<sup class="calibre5"><a class="footnote-link" href="tarih_split_177.html#footnote-102-50" id="footnote-102-50-backlink" name="footnote-102-50-backlink">[50]</a></sup></p>
				<p class="normal1">"Ben milletimin ahad ve esâfilinden olmayıp, hasb-el-kader bulunduğum hâl ve mevki' ve asaletim mülâbesesiyle saray gibi kâşânelerde ve cesim ve müzeyyen dîvânhaneler içinde büyümüş olduğum halde..."<sup class="calibre5"><a class="footnote-link" href="tarih_split_178.html#footnote-102-51" id="footnote-102-51-backlink" name="footnote-102-51-backlink">[51]</a></sup> diyen Hayrullah Efendi'nin kendisini bir aristokrat, daha doğrusu asalet sahibi olarak gördüğü doğru da metnin kendisi bu zevk ve alışkanlık bahsinde başka şeyler söylüyor. Mesela Viyana'da tuttuğu otel odası için "Bu hotel pahalı olmadığı gibi edna ve adî hotellerden de değil idi. Bir kişi yevmiye bir florin ve daha aşağı bir yataklı bir odayı bulabilir idi"<sup class="calibre5"><a class="footnote-link" href="tarih_split_179.html#footnote-102-52" id="footnote-102-52-backlink" name="footnote-102-52-backlink">[52]</a></sup> diyor. Paris'teki lokantalar konusunda da bir kişinin bir franktan beş yüz franka kadar karın doyurabileceğini söylüyor ve "Bunlardan en ednâsına tenezzül irtikâp ve rezalet olduğu gibi en âlâlarına dahi çıkmak mirasyedilik olduğundan mutediliyle kanaat etmek gerektir."<sup class="calibre5"><a class="footnote-link" href="tarih_split_180.html#footnote-102-53" id="footnote-102-53-backlink" name="footnote-102-53-backlink">[53]</a></sup> Tabii ki, kişiden kişiye değişir, dolayısıyla "mutedil" nedir çok tartışılabilir ama Hayrullah Efendi'nin "mutedil"i nedir. Metin sayesinde onu da biliyoruz. Café Angélina adlı İngiliz cafésinde yemeğe bir defasında iki yüz franktan fazla para harcanabileceğini söyleyen, metnin düzeltmeleri sırasında bunu üç dört yüz frank olarak açıklığa kavuşturan Hayrullah Efendi, kendisinin her zaman gittiği ve Türkiye usulü yemek pişiren lokanta için "adam başına yedi sekiz frank ile kurtulunur"<sup class="calibre5"><a class="footnote-link" href="tarih_split_181.html#footnote-102-54" id="footnote-102-54-backlink" name="footnote-102-54-backlink">[54]</a></sup> dediğine göre Altuniş-Gürsoy'un, efendinin para harcama kalıpları üzerine söylediklerine katılmak pek mümkün görünmüyor. Tabii, burada Hayrullah Efendi'nin kendi parasını nasıl harcadığından çok, Avrupa yolculuğuna çıkacak kişiler (herhalde kalburüstü Osmanlı memuru-aydınları) için yol yordam önerirken onları "orta karar" harcamalar yapmaya, yani hem mirasyedilikten uzak durmaya hem de insanı küçük düşürecek kadar düşük harcamalardan kaçınmaya davet etmesini daha önemli görüyorum.</p>
				<p class="normal1">Altuniş-Gürsoy'a göre Hayrullah Efendi'nin Roma'daki halet-i ruhiyesi şöyle:</p>
				<p class="indentmetin">Hayrullah Efendi, Roma'yı gezerken Fransa, Almanya, Rusya, İspanya gibi ülkelerin burada birer güzel sanatlar akademileri olduğunu görür. Bu akademilerin içinde bir Osmanlı akademisinin olmayışı onu mahzun eder. Bir Osmanlı akademisinin olmayışı ise üzüntüsünü büsbütün artırır.<sup class="calibre5"><a class="footnote-link" href="tarih_split_182.html#footnote-102-55" id="footnote-102-55-backlink" name="footnote-102-55-backlink">[55]</a></sup></p>
				<p class="normal1">Artırır mı gerçekten? Pardon, soruyu yanlış sordum, düzelteyim: Hayrullah Efendi Roma'ya gitmiş mi ki? Metnin ilgili yerine gittiğimizde birinin gerçekten de "sanâyi-i nefîse akademiyyaları" içinde bir Osmanlı akademisi olmamasından dolayı üzüldüğü ama daha sonra Avrupa devletlerinin "en bayağılarının" dahi bir sefarethane sahibi oldukları Roma'da, üstelik şehirde o kadar Osmanlı tebaası varken, bir Osmanlı elçiliğinin bile olmadığını hatırlaması üzerine "medrese-i ressamiye"den vazgeçtiğini görüyoruz.<sup class="calibre5"><a class="footnote-link" href="tarih_split_183.html#footnote-102-56" id="footnote-102-56-backlink" name="footnote-102-56-backlink">[56]</a></sup> Görüyoruz da bunları yazan Hayrullah Efendi değil ki! Bu düşünceler, efendinin oğlu Nasûhî'nin, babası tarafından metne dahil edilen ikinci mektubunda dile getirilmiş. Nasûhî, babasına "Ah teşrif buyrulsa da görseniz"<sup class="calibre5"><a class="footnote-link" href="tarih_split_184.html#footnote-102-57" id="footnote-102-57-backlink" name="footnote-102-57-backlink">[57]</a></sup> dediğine göre efendi Roma'yı görmemiş. Yukarıda <span class="ideitalik">Kızıl Almè</span> faslında gördüğümüz gibi oğlunun mektubunu, nasıl bir öncekine ekleyerek aynen aldığını yazıyordu. Üstelik metinde Nasûhî'nin bu mektubunun tarihi ve nereden yazıldığı belli: 14 rebiyülâhır 1279, Roma. İmzalı da: Abdülhâlik Nasûhî. 71. ve 82. sayfalar arasında!</p>
				<p class="normal1">Peki, "olmuş bir karışıklık" mı demeliyiz? Eğer öyleyse bir kez daha olmuş. Altuniş-Gürsoy'a göre metinde San Pietro'yu anlatan da yine Hayrullah Efendi imiş:</p>
				<p class="indentmetin">İtalya'daki San Pietro kilisesini anlatırken bu eseri, âdeti vechile daha ustalıklı ve süslü bir yapı olan İstanbul'daki Ayasofya ile karşılaştırma yoluna gider. Ayasofya'nın bakımsız ve tozlu hâlini hatırlamak yazarı üzer.<sup class="calibre5"><a class="footnote-link" href="tarih_split_185.html#footnote-102-58" id="footnote-102-58-backlink" name="footnote-102-58-backlink">[58]</a></sup></p>
				<p class="normal1">Doğru, o mektubun yazarı "Bizim İstanbul'umuzun Ayasofya'sı bundan daha musanna, ustalıklı ise de tozlardan ve örümcek yuvalarından taşların renk ve nukûşu malûm değildir"<sup class="calibre5"><a class="footnote-link" href="tarih_split_186.html#footnote-102-59" id="footnote-102-59-backlink" name="footnote-102-59-backlink">[59]</a></sup> diyerek üzüntü gösteriyor. Altuniş-Gürsoy bu ısrarında haklıysa, San Pietro'yu gezen gerçekten de Hayrullah Efendi ise, ama Hayrullah'a hitaben "oğlunuz" imzalı mektuplar gönderiyorsa, olay artık tasavvufi boyutlardadır: Bu "oğul" kendi babasının babasıdır, aynı zamanda babasının oğlu da olduğu için kendi babası da olmaktadır. Tabii ki kaçınılmaz olarak kendisinin büyükbabasıdır da. Sanki seyr-i sülûkta "Babamda ben baba iken babam doğurdu anamı" türü hikmetli sözler söyleyen bir azizle karşı karşıyayız.<sup class="calibre5"><a class="footnote-link" href="tarih_split_187.html#footnote-102-60" id="footnote-102-60-backlink" name="footnote-102-60-backlink">[60]</a></sup> Ama artık biliyoruz ki bu yazar Nasûhî'dir. Üstelik Nasûhî'nin ilk adını kardeşi Hâmid'inki ile karıştırıyor olsa da yayına önsöz yazan Altuniş-Gürsoy da bir şeyler biliyor: "Seyahatnamenin içinde Rothomago tercümesiyle, <span class="ideitalik">Abdülhak</span> Nasuhi Bey'in İtalya ile ilgili intibalarını ihtiva eden, babası Hayrullah Efendi'ye hitaben yazılmış iki mektup mevcuttur."<sup class="calibre5"><a class="footnote-link" href="tarih_split_188.html#footnote-102-61" id="footnote-102-61-backlink" name="footnote-102-61-backlink">[61]</a></sup> E, çevriyazıyı yapan Altuniş-Gürsoy'un da bu noktayı bilmesi doğal olduğuna göre, geriye bir tek tanıtma yazısını yazan Altuniş-Gürsoy kaldı ki, üçte iki hiç de fena bir oran değildir!</p>
				<p class="normal1">Devam edeyim. Üç kez okuduğum bir metni, biraz daha tanıyayım. Bu kez de Avrupalıların yatma kalkma alışkanlıkları:</p>
				<p class="indentmetin">Yangın tehlikesinden uzak olan Avrupalıların ev eşyaları da zengin ve gösterişlidir. Yatakları sabit olup, yerde değildir. Bizde ise sabahları toplanan yer yatakları kullanılır. Bu yatakların perdesi, yaylı şilteli döşeği, kuş tüyü yastığı keten çarşafı ve faniladan yorganı vardır. <span class="ideitalik">Bu yatakların yastıkları pullu, yorganları işlemelidir.</span><sup class="calibre5"><a class="footnote-link" href="tarih_split_189.html#footnote-102-62" id="footnote-102-62-backlink" name="footnote-102-62-backlink">[62]</a></sup></p>
				<p class="normal1">"Buna ne kulp takacaksın şimdi?" denebilir. Denmesin. Buyurun çevriyazılı metne gidelim:</p>
				<p class="indentmetin">Frengistan'da yatmak ve yatak maddesi bizim memleketimizin usulü gibi (değildir) (olmayıp) <span class="ideitalik">İptidahaneleri</span> kârgîr olduğundan, bizim evlerimiz misilli her vakit yanıp mahvolmak gece yarısı çıplak çıkmak korkuları olmadığından eşyâ-yı beytiyyeleri mükellef yatakları yerlidir. Yani bizim yataklarımız gibi akşam serilip sabah kaldırılmaz. Yatak odası başkadır... Ve her yataklıkta mahsus emtia-ı nefiseden perdeleri vardır. Döşekleri, yaylı şilteleri, bir nevi kıl ile memlu yastıkları kuş tüyleri dolu olup, çarşafları bayağı keten bezi, yorganları faniladan ibarettir. <span class="ideitalik">Bizim memalikimizde olan pullu yastıklar (ile) sırma işlemeli yorganlar yoktur.</span><sup class="calibre5"><a class="footnote-link" href="tarih_split_190.html#footnote-102-63" id="footnote-102-63-backlink" name="footnote-102-63-backlink">[63]</a></sup></p>
				<p class="normal1">Tabii ki ilk takacağım kulp, pullu yastık ve işlemeli yorganların kimliği meselesi. "Avrupa'da kimse yastığına pul iliştirmez, yorganını sırmayla işlemezdi" demiyorum tabii ama Hayrullah Efendi diyor. Eh, göz tanığı olduğu için, gördüğünü aktardığı için ona da saygı duymak lazım. Burada ki sorun ise yine metnin kendisinin başka, tanıtma-özetin başka tellerden çalması.</p>
				<p class="normal1">İkinci kulp ise orijinalinde noktalama işaretleri olmayan ve ancak yayınlayanın himmetiyle noktalı-virgüllü hale gelen bu eserin bu açıdan da sorunlu olması. Osmanlıcadan çevriyazının sorunlarından biri de budur. Yukarıdaki örnekte olduğu gibi anlamı bozacak hallerin olduğu da olur. Açayım, yukarıdan ne anlıyoruz? Adamların şilteleri yaylıymış, bir nevi kıl ile memlu (dolu) olan yastıkları kuş tüyüyle bir kez daha doluymuş! Niye kıl ile kuştüyünü karıştırsınlar ki? Tuhaf. Oysa doğru noktalamayla anlam değişecektir: "Döşekleri yaylı, şilteleri bir nevi kıl ile memlu, yastıkları kuş tüyleri dolu olup, çarşafları bayağı keten bezi, yorganları faniladan ibarettir." Ha, bir de "iptidahane" diye bir şey vardı yukarıda. Mekteb-i ibtidâiye var tabii ama "iptidahane" diye bir şey olmadığı için onu mekanik bir yanlışlık sayıyorum ve "iptida" ile "hane"yi birbirinden ayırarak geçiyorum. Bir virgülün yerinin değişmesiyle şilteler değil döşekler yaylı hale geliyor, yastıklar değil şilteler kıl ile doluyor ve kuştüyü dolu olan yastıklar bir kez de kıl ile dolmamış oluyor! Bir metni, bırakın metni, geçmişi anlamak yolunda küçük bir virgül için az iş midir bunu başarmak?</p>
				<p class="normal1">Sırayla devam ediyoruz. Altuniş-Gürsoy, özetinde Hayrullah'ın gözlerinden Viyana'yı anlatır:</p>
				<p class="indentmetin">Avusturya da Tuna nehri kenarında bulunan muntazam bulvarlar, meydan ve bahçeler anlatılır. Bulvarların iki tarafına at kestanesi, gürgen gibi ağaç cinsleri dikilmiştir. Her otuz adımda bir, bir gaz feneri direği, bir gazeteci kulubesi, bir umumî tuvalet ile müşteri bekleyen araba ve postacılar yer alır. Viyana'da tütüncü ve çubukçu dükkânlarının kapılarına Türk ve Osmanlı resimleri koyulmuştur.<sup class="calibre5"><a class="footnote-link" href="tarih_split_191.html#footnote-102-64" id="footnote-102-64-backlink" name="footnote-102-64-backlink">[64]</a></sup></p>
				<p class="normal1">Metinde Viyana'nın anlatıldığı yere gidiyorum. Tüm dikkatli okumalarıma karşı burada "Kezalik Ringstrasse dedikleri bulvar caddeleri dahi pek güzeldir" cümlesinden başka hiçbir şey bulamıyorum. Yukarıdaki alıntıda verilen ayrıntılardan hiçbiri yok. Yok, çünkü bunları görmek için Paris'te Madeleine Bulvarı'nın (Boulevard de la Madeleine) anlatıldığı yere gitmek gerek. Serde belediyecilik de olduğu için Hayrullah Efendi dikkatini çeken şeyleri ballandıra ballandıra anlatıyor. Çok uzun olduğu için atlayarak alıntılıyorum:</p>
				<p class="indentmetin">Madeleine bulvarına varıldıkta, evvelki gördüğüm müzeyyen yerlerin cümlesini hatırdan çıkartacak nice nice şeylere tesadüf olunmuştur. Çünkü bulvar denilen cadde gayet enli ve muntazam bir sokak olup... Sokağın yaya kaldırımlarının vüs'ati bizim İstanbul'un sokakları kadar vasi'dir. Ortası yani arabalar geçecek tarafın iki yanları dahi gayet âli ağaçlar ile sayelendirilmiştir. Ağaçların aralarında her otuz adımda bir gaz feneri ve bir gazete kulubesi ve bir tebevvül eyleyecek mevki'-i mahsûs vardır.</p>
				<p class="indentmetin">İşbu tebevvül hanelerde taaffün maddesi yoktur. Zira daima sular cereyan etmektedir.<sup class="calibre5"><a class="footnote-link" href="tarih_split_192.html#footnote-102-65" id="footnote-102-65-backlink" name="footnote-102-65-backlink">[65]</a></sup></p>
				<p class="normal1">Üstelik Efendi, "Bulvarların Tarifi Beyanındadır" başlığı altında hemen hemen aynı bilgileri, bulvarın iki yanına dikilen ağaçların cinslerini söyleyerek ve müşteri bekleyen arabalar faslını da ekleyerek bir kez daha anlatacak kadar önem vermiş bu bulvar kültürüne.<sup class="calibre5"><a class="footnote-link" href="tarih_split_193.html#footnote-102-66" id="footnote-102-66-backlink" name="footnote-102-66-backlink">[66]</a></sup> Tabii ki o kısım da Paris'le ilgili. Şimdi metnin cinsi bir seyahatname olsun, yazarı, oğullarının kaldığı evin kapı numarasına kadar kaydetmeyi mühimsesin, trenle içinden geçtiği birkaç yüz kişilik köylerin adı, nüfusu ve denizden yüksekliği gibi bilgileri versin fakat yayına hazırlayan mekân konusunda "Ha Viyana, ha Paris, Avrupa işte" diye özetlenebilecek bir dikkatsizlik içinde olsun, en azından tuhaf değil midir?</p>
				<p class="normal1">Neyse ki Altuniş-Gürsoy bizim bakıp da göremediğimiz şeyleri görmekte dikkatli. Onun dediğine bakılırsa dışarıda gördüğü her şeyi evdekilerle karşılaştırıp üzülen Hayrullah Efendi hiç olmazsa bir konuda bizim olan bir şeyi daha iyi bulmuş. Konu bu kez Paris'in hamamlarıdır:</p>
				<p class="normal1">Paris'in hamamları hakkında da bilgi veren yazar, yine sözü İstanbul hamamlarına getirir. Edep ve temizlik açılarından bizim hamamların tercih edilebileceğini söyler.<sup class="calibre5"><a class="footnote-link" href="tarih_split_194.html#footnote-102-67" id="footnote-102-67-backlink" name="footnote-102-67-backlink">[67]</a></sup></p>
				<p class="normal1">Eh, Türk hamamı diye meşhur ya, akla yakın geliyor. Ama yukarıda bir miktarını gösterdiğimiz "bağlantısızlık halleri" yüzünden yine diyoruz ki "Kalk, üşenme, metne gidelim". Hayrullah Efendi tam bir buçuk sayfa Paris'in hamamlarını anlatıyor. Yine atlaya atlaya alıntılıyorum:</p>
				<p class="indentmetin">Medîne-i Paris'in her mahallesinde müstakil ve mahsus hamamlar olup, bunların usulü memâlik-i mahrûsa-i Osmaniyye hamamlarına müşabih olmadığından, bazı mertebe izahat verilmiştir... İki kurnalı olan odanın ortasından bir perdesi olup, iktizasına göre çekilip kaldırılır. Çünkü peştemal tutmak âdetleri olmadığından başka, bizim hamamlar misilli bir takım çıplak heriflerin gelip ovmak hizmetini eden tellâklar dahi yoktur.</p>
				<p class="indentmetin">Binaenaleyh herkes kendi halvethanesinde yalnız olduğu cihetle peştemal olmasa da olur... <span class="ideitalik">Paris'in hamamları her ne kadar İstanbul hamamları gibi değil ise de, edep ve nezafet cihetiyle bizimkilere tercih olunabilir. Zira halkın önünde, çıplak gezmek pek memdûh bir şey değildir.</span><sup class="calibre5"><a class="footnote-link" href="tarih_split_195.html#footnote-102-68" id="footnote-102-68-backlink" name="footnote-102-68-backlink">[68]</a></sup></p>
				<p class="normal1">Ne, niçin tercih ediliyormuş veya edilmiyormuş? Hayrullah Efendi yaptığı kıyas sonucunda yine İstanbul hamamlarından geçemiyor. Ama Altuniş-Gürsoy'un anladığının tam tersine, Paris'te alıştığı hamamı bulamamış olsa da sağladığı mahremiyet ve temiz oluşlarından dolayı Paris hamamlarının bizimkilere tercih olunabileceğini gayet açık ve gerekçeli olarak söylüyor. Ne vardı burada anlamayı zorlaştıran?</p>
				<p class="normal1">Metin ve özet arasındaki irtibatsızlığı gösteren daha bir alay noktayı geçip göreli olarak önem verdiğim somut bir iki yere daha değineyim. Altuniş-Gürsoy'a göre Osmanlı okullarının ıslah edilmesi çarelerini arayan Hayrullah Efendi ile Babıâli arasında şunlar geçmiştir:</p>
				<p class="indentmetin">Paris'te gördüğü tahsil şeklinden daha iyi bir yol göremediğini söyleyen yazar, artık Maârif'te çalışmıyor olsa da, sırf vatan sevgisinin ve millî duygularının yönlendirilmesiyle hareket ederek, Paris'te kalacağı iki aylık sürede, okulları incelemek için <span class="ideitalik">resmî izin</span> alır. Hiç bir karşılık beklemeden <span class="ideitalik">bu incelemenin sonuçlarını Babıâli'ye bir mektup halinde yazar.</span></p>
				<p class="indentmetin">Hayrullah Efendi mektupta, yedi-sekiz ay evvel oğlu Abdülhak Hamit'i Paris'te tahsile gönderdiğini, oğlunun bu kısa süre içinde Fransızca okuyup yazdığını ve kendisinin de bu erken gelişmeden dolayı şaşırdığını söyler. Bunun üzerine o, <span class="ideitalik">ilkokulların ve ortaokulların müfredatı ve işleyiş şekliyle beraber okunan ders kitaplarını temin eder.</span></p>
				<p class="indentmetin">Neticede Hayrullah Efendi, az zamanda çok şey öğreten bu sistemi İstanbul'a da taşımak ister. <span class="ideitalik">Ders kitaplarını tercüme eder. Uygulamalı sanat ve zenaat okullarının işleyiş düzenini öğrenir...</span> Mektubun cevabı düşündürücüdür...<sup class="calibre5"><a class="footnote-link" href="tarih_split_196.html#footnote-102-69" id="footnote-102-69-backlink" name="footnote-102-69-backlink">[69]</a></sup></p>
				<p class="normal1">Bence, özetin kendisi de daha az düşündürücü değildir. Önce metne gidelim ve bakalım Hayrullah Efendi ile Babıâli arasında geçenler nedir, bir ara vekâleten de olsa maarif nazırlığı yapan efendi ne yapmış, ne yapmamıştır:</p>
				<p class="indentmetin">Paris'te gördüğüm usûl-i tahsîliyyeden âlâ bir kaide göremediğimden, her ne kadar şimdi o hizmette değil isem de, gayret-i vataniyye ve hamiyyet-i milliyem iktizasınca İstanbul mekteplerinde dahi icrasını temenni etmiş ve hazır Paris gibi menba-ı ulûm ü fünûn olan bir belde-i cesîmede hasb-el-iktizâ iki mah kadar ikâmet olunacağından, bunların tahkikine dair <span class="ideitalik">müsâade-i resmîyye talebinde bulunmuş idim...</span></p>
				<p class="normal1">diyen Efendi, hoş karşılanmadığını, birtakım garez sahiplerinin hakkında dedikodu yaptıklarını söyler ve anlattığının kanıtı olarak İstanbul'a gönderdiği mektubun suretini kitabında verir. Şimdi uzunca olduğu için kimi yerlerini atlayarak da olsa ona bakalım:</p>
				<p class="indentmetin">...Paris'in evvelki derecede sıbyân mekâtibi ile onların fevkinde bulunan <span class="ideitalik">mekâtib-i sâirenin nizam-nâmelerini ve bu mekteplerde okunan kitapları alıp, az vakitte çok şeyler öğrettirilmesi usulünün İstanbul mekâtibine nakl ile icrası arzusunda olmuş isem</span> de, evvela mezkûr mekteplerin her birerlerini lâyıkıyla gezmek ve usûl-i tedrisiyyelerini biletraf anlamak için Fransa maarif nezaretinden ruhsat almaya menût olup, o dahi buraca her ne kadar mümkünâttan ise de <span class="ideitalik">mezuniyetim olmadıkça hod-be-hod cesaret edememiş idim...</span> Bendeleri dahi bunca senelerden beri maârif-i umûmiyye hizmetinde bulunarak, idâre-i dâhiliyyesinin ilerlemesi hususunda çok tecrübeler etmiş ve şimdi dahi Carlsbad sularına gitmek için biraz daha Paris'te işsiz bulunacağım cihetle mekâtib-i umûmiyyenin her sınıfına mahsus olan klâsik kitapları memâlik-i devlet-i Aliyye'nin usulüne tatbiken tercüme ile beraber en lâzımlı sanatları dahi iktiza eden numunelerini tedarik etmek üzre Fransa mekâtib-i umûmiyyesiyle sanayi' ve hiref mahallerinin <span class="ideitalik">teftişine me'zuniyet-i resmîyye inayet buyurulur ise,</span> sanâyi' ve hirefin merkez ve menba'ı makamında olan Paris'e muvâsalat-ı bende-gânemin semere-i matlûbesini o zaman görmüş olacağımın beyanıyla işbu arizamı takdim ederim...<sup class="calibre5"><a class="footnote-link" href="tarih_split_197.html#footnote-102-70" id="footnote-102-70-backlink" name="footnote-102-70-backlink">[70]</a></sup></p>
				<p class="normal1">Efendi'nin bu mektubuna İstanbul'dan eğitimin yolunda olduğu ve "Avrupa mekteplerinin kaidesine lüzum olmadığı" cevabı gelir. Hayrullah Efendi'nin önerisi kabul edilmez. Proje yatar. Efendi de bundan acı acı yakınır. Peki, o zaman, efendi okulların yönetmeliklerini ve kitaplarını almış olur mu? Yok. Okullarda inceleme yapmış olur mu? Yok. Yazdığı mektup, incelemelerinin sonuçlarını mı anlatır? Yok. Ders kitaplarını tercüme etmiş midir? Yok. En lazımlı sanatlar için örnekler edinmiş midir? Yok. İstemiş olduğu resmi izni almış mıdır? Yok. Adamcağız bunları yapmak için izin istemiş, İstanbul savmış. Hepsi bu. Ona da yapa yapa ancak bir kreş ziyareti yapmak kalmış!</p>
				<p class="normal1">Hayrullah Efendi'nin metninin sonunda bir de bir Bursa bahsi vardır. Hep Avrupa'yı anlatan yazar, değişik zamanlarda Bursa'ya yaptığı üç geziden kalan izlenimleri buraya koymayı uygun bulur. Altuniş-Gürsoy'a göre yazarımız bu bahiste bir konuda endişeliymiş. Konu büyük tabii: Baş örtme- açma meselesi. Ta o zamanlarda akıllı kişileri endişeye sevk etmez de ne yapar?</p>
				<p class="indentmetin">Muradiye taraflarında yüzden ziyade koza fabrikası vardır. Müslüman ve Hristiyan kızları bu kozaları müştereken işlerler. Bu kızların başında ince bir tülbent vardır. Zaman içinde göz alışınca bu tülbentler açılabilir ve bu kızlar ile halk arasında ihtilaf başlayabilir düşüncesi yazarı endişeye sevkeder.<sup class="calibre5"><a class="footnote-link" href="tarih_split_198.html#footnote-102-71" id="footnote-102-71-backlink" name="footnote-102-71-backlink">[71]</a></sup></p>
				<p class="normal1">Buyurun, dört başı mamur bir sosyal çatışma teorisi. Başı açık işçi kızlar bir tarafta, halk diğer tarafta. Eh, kızlar ile halk arasında bir ayrılık, uyuşmazlık olursa tabii Altuniş-Gürsoy'un Hayrullah Efendisi endişelenir. Peki, acaba bizim Hayrullah Efendi de aynı fikirde mi? Bir bakalım:</p>
				<p class="indentmetin">Şehrin Muradiye tarafında yüz bâbdan ziyade koza fabrikaları olup, devletin fabrikaları dahi oradadır. İşbu fabrikalarda Müslüman ve Hristiyan kızları karışık olarak işlerler.</p>
				<p class="indentmetin">Ustaları dahi kadın olduğundan, iki millet arasında bu münasebet ile ülfet ve muhabbet husule gelmektedir. Fakat bu kızlar başlarına birer ince tülbent örtüp, cümlesi muhteliten birlikte bulunduklarından, ustaları olan Frenk ile yüz göz alışınca mezkûr tülbentlerin kalkacağına iştibah olmadığı misilli, açık olarak halk ile <span class="ideitalik">ihtilâta</span> başlayacaklarına dahi istidlâl olunur.<sup class="calibre5"><a class="footnote-link" href="tarih_split_199.html#footnote-102-72" id="footnote-102-72-backlink" name="footnote-102-72-backlink">[72]</a></sup></p>
				<p class="normal1">Burada Efendi'nin sosyolojik denebilecek bir gözlem yaptığı, bir işyerinde, koza fabrikasında başlangıcını gördüğü bir değişmenin tüm topluma yayılacağı kehanetinde bulunduğu açık. Müslüman ve Hıristiyan kızlar karışık olarak çalışıyor, ustaları da kadın olduğu için önce işyerinde tülbenti kaldıracaklar, oradan da anlaşılıyor ki başları açık olduğu halde halkın içine karışacakları zaman da yakındır. Bu bir çıkarsama ve o kadar. Bir endişe belirtme hali, bir değer yargısı durumu var mı? Artık nasıl olabiliyorsa metindeki <span class="ideitalik">ihtilât</span> (karışma) özette olmuş <span class="ideitalik">ihtilâf</span>! Peşinden gelsin teoriler.</p>
				<p class="normal1">Meraklısına not kabilinden söyleyelim, Donald Quataert'in <span class="ideitalik">Ottoman Manufacturing in the Age of the Industrial Revolution</span><sup class="calibre5"><a class="footnote-link" href="tarih_split_200.html#footnote-102-73" id="footnote-102-73-backlink" name="footnote-102-73-backlink">[73]</a></sup> adlı kitabına müracaat edilirse, yıl 1892'ye geldiğinde ipek işçisi kadınların fabrika içindeyken hepsinin başlarının açık olduğunu gösteren bir fotoğraf, dahası halı üretiminde kadın ve erkeklerin birlikte çalıştığını gösteren bir diğeri dikkate çarpar. Demek ki ince tülbent çıkmış. Şimdi siz söyleyin, sosyolojik çözümlemede Hayrullah Efendi mi, Altuniş-Gürsoy mu daha başarılı? Bu arada, şunu da araya sıkıştırayım, Efendi'den öğreniyoruz ki Osmanlı ülkesinde kadınların çalışma hayatına ilk kez öyle "muallime hanım" filan olarak girdiği doğru değil, basbayağı sanayi işçisi olarak giriyorlar!</p>

		</body>
</html>