<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_22"><br class="calibre3"/>Altın dipnotlu makale </h2>
				<p class="normal1">TBMM Kültür, Sanat ve Yayın Kurulu 2002'de Osmanlı'nın Son Döneminde Ermeniler adlı bir kitabı ve İngilizcesini yayımladı.<sup class="calibre5"><a class="footnote-link" href="tarih_split_316.html#footnote-104-1" id="footnote-104-1-backlink" name="footnote-104-1-backlink">[1]</a></sup> Türkkaya Ataöv'ün editörlüğünü yaptığı bu çok yazarlı kitap yine Türkkaya Ataöv, İlber Ortaylı ve Stanford Shaw'un "danışman"lığında hazırlanmıştı. Arka kapağında belirtildiği üzere, "Osmanlı- Ermeni ilişkilerine yeni bir gözle bakmak" amacındaydı. Ermenilerin, başka devletlerin yasama organlarını zorlayarak soykırıma uğradıklarına dair "bir yasa" çıkarmaya çalışmaları, bu kitabın yazılışını gerekli kılmıştı. Bu yabancı devletlerin parlamentolarının belirttiği görüşlerin ne derece bağlayıcı veya "yasa" oldukları konusuna hiç girmeyelim ama anlaşılan TBMM'nin yabancı parlamentoları aydınlatması gerektiği düşünülmüştü. Hazırlanan eserin "bilimsel" olduğu ise şu sözcüklerle vurgulanıyordu: "Ermeni yanlısı görüş, bu yapıtın ortaya koyduğu gibi, <span class="ideitalik">yansız bilimsel incelemeler</span> ışığında ayakta kalacak cinsten değildir."<sup class="calibre5"><a class="footnote-link" href="tarih_split_317.html#footnote-104-2" id="footnote-104-2-backlink" name="footnote-104-2-backlink">[2]</a></sup></p>
				<p class="normal1">Burada bu kitabın tüm makalelerinin içerik analizini yapmak, çürütmek veya doğrulamak gibi bir kaygım yok. İşin doğrusu makalelerden yalnızca bir tanesi ilgimi çekti ve onun üzerinde durmak istiyorum. Bu özel ilgimin nedenini de söyleyeyim: Bilimsel olduğu belirtilen derlemedeki bu makale tek bir dipnot kullanılarak yazılmış! Yılmaz Öztuna'nın "Ermeni Sorununun Oluştuğu Siyasal Ortam" başlığını taşıyan makalesi "bilimsel" olduğu beyan edilen bir kitapta yer aldığına göre, o makaleye gazete veya popüler tarih yazılarına baktığımız gözden başka bir gözle bakmaya hakkımız vardır sanıyorum.</p>
				<p class="normal1">O gözle baktığımızda ise enva-i tür referans sorunu baş gösteriyor. Her şeyden önce makale pek çok sayı ve istatistiği içeriyor. Dediğimi somutlaştırmak için affınıza sığınarak bir alıntı yapmak istiyorum:</p>
		  <p class="indentmetin">Ermeni sorununa girmeden önce, konuyu kavrayabilmek için, 19. yüzyılın son çeyreğinde Avrupa dengesini ve dünya şartlarını <span class="ideitalik">hatırlamak</span> gerekir. Dünya nüfusu 1900'de 1.491.000.000, 1915'te 1.782.000 (sic), 1925'te 1.965.000'dir (sic). Bağımsız devlet sayısı 1900'de 53, 1915'te 55, 1925'te 67'dir. Nüfusun en büyük bölümü, köyde ve kasabada, küçük şehirlerdedir. 1900'de milyonun üzerinde 17, yarım-bir milyon arası 30, 100.000-500 bin arası 144 şehir, 1915'te milyon üzeri 25, yarım-bir milyon arası 50, 100.000-500 bin arası 327. 1925'te 2 milyonun üzerinde 10, 1-2 milyon arası 30, yarım- bir milyon arası 61, 100.000-500 bin arası 375 şehir vardır.<sup class="calibre5"><a class="footnote-link" href="tarih_split_318.html#footnote-104-3" id="footnote-104-3-backlink" name="footnote-104-3-backlink">[3]</a></sup></p>
				<p class="normal1">Şimdi bu istastiki bilgilerin sıralanmasının herhalde Ermeni meselesiyle derinden bir ilgisi vardır. İhata yetisi ve edebi üslubunun gücüyle tanınan bir tarih yazarının bunları vermesinde de bir hikmet olsa gerektir. Sadece bir almanak veya yıllıkta bulunabilecek sayıları hiç referans vermeden yazdığına ve bunları bize "hatırlattığına" göre Sayın Öztuna'da dehşetli bir hafıza olduğuna ve bunları hiçbir yere bakmadan yazdığına hükmetmeliyiz. Yine de herhalde ilk kez olsun öğrenirken bir yerlere bakmıştır. Metin içinde olsun adını duysaydık bu kaynak veya kaynakların, daha iyi olmaz mıydı?</p>
				<p class="normal1">Kaldı ki, 21 sayfalık bu makalenin tek dipnotu da böylesi bir kaynağa, <span class="ideitalik">Almanach de Gotha</span>'ya ait. Demek ki istenince verilebiliyor. Bağlam şöyle; Öztuna, 1875 yılına kadar Osmanlı'nın 4 632 km demiryolu yaptığını söylüyor. Sonra "Öte yandan, 1875'te henüz ne Çin'de, ne Japonya'da hiçbir demiryolu yoktu" diyerek bu ifadesine ve belki Osmanlı için verdiği rakama da referans olarak <span class="ideitalik">Almanach de Gotha</span>'nın 1873 yılı sayısını veriyor.<sup class="calibre5"><a class="footnote-link" href="tarih_split_319.html#footnote-104-4" id="footnote-104-4-backlink" name="footnote-104-4-backlink">[4]</a></sup> Varlığıyla koca makaleyi şereflendiren bu tek dipnota "altın dipnot" demeyip de ne diyeceğiz? Ha, 1875 yılına ait istatistiklerin nasıl olup da iki yıl önce, 1873'te yayımlanan bir almanakta bulunduğunu ise ben açıklayamam!</p>
				<p class="normal1">Bu yukarıdaki "altın dipnot"tan başka makalede eksik de olsa iki tane metin içi referans olduğunu da belirteyim ve haksızlık yapar bir konuma düşmeyeyim. Bunlardan birincisi <span class="ideitalik">Le Sultan Rouge</span> (Kızıl Sultan) deyimini Abdülhamid için ilk kez Fransız tarihçi Albert Vandal'in kullandığı<sup class="calibre5"><a class="footnote-link" href="tarih_split_320.html#footnote-104-5" id="footnote-104-5-backlink" name="footnote-104-5-backlink">[5]</a></sup> diğeri de 1905'teki "bomba olayı"nın aktörlerinden Jorris'in sonradan Abdülhamid'e bilgi topladığını Tahsin Paşa'nın kaydettiği.<sup class="calibre5"><a class="footnote-link" href="tarih_split_321.html#footnote-104-6" id="footnote-104-6-backlink" name="footnote-104-6-backlink">[6]</a></sup> Ne Vandal'in, ne Tahsin Paşa'nın eserlerinin adı zikredilmiş. Yine de hiç yoktan iyidir diyoruz. Bunların dışında kaynaklara ne metin içinde bir gönderme var, ne dipnot, ne sonnot!</p>
				<p class="normal1">Kesinlikle referans gerektiren ayrıntılı istatistiklerin referanssız kullanıldığını gördük, şimdi de çarpıcı iddialar taşıdıkları veya diğer kaynaklardan doğrulanamadıkları için kanıtlama yükü yazarının omuzlarında olan bazı kısımlara bakalım. Sayın Öztuna yine o tarihi arkaplanı çizme kaygısıyla Ermeni sorunuyla doğrudan bağlantılandırılması güç bilgi parçaları vermiş. Ermeni sorununu anlamamızı kolaylaştıracakları yerde kendi başlarına pek çok sorun üretiyor bunlar. Birkaçına yakından bakalım. Öztuna, kölelik üzerine şöyle demiş: "Birleşik Amerika köleliği, Türkiye'den çok sonra 1865'te, Rusya ve Brezilya ise daha da sonra ilga edebildiler."<sup class="calibre5"><a class="footnote-link" href="tarih_split_322.html#footnote-104-7" id="footnote-104-7-backlink" name="footnote-104-7-backlink">[7]</a></sup> Ucundan kıyısından da olsa özelde Osmanlı, genelde dünya köleliği tarihine bulaşmış bir kişi olarak, burada oldukça revizyonist bir tutum takınan Öztuna'nın şu kısacık alıntıda yaptığı "aykırı" tespitlere referans vermesini ne kadar çok isterdim anlatamam.</p>
				<p class="normal1">Ne olmuş? Önce bu ifadeden çıkan sonuçları yazalım: 1. Türkiye (herhalde Osmanlı kastediliyor) 1865'ten önceki bir tarihte köleliği ilga etmiş. 2. Rusya ve Brezilya, köleliği Türkiye ve Amerika'dan sonra, yani 1865'ten de sonra ilga etmişler. Maalesef her iki sonuç da benim bildiğim başka her şeyle çelişiyor. Kendi araştırmalarım esnasındaki ısrarlı aramalarıma karşın Osmanlı'da köleliğin bir kurum veya hukuki statü olarak ilgasına dair hiçbir kayıt ve belge bulamamıştım. Bilakis gördüğüm belgelere yansıyan Osmanlı tutumu "Hukuki olarak ilga edemediğimiz köleliği nasıl olur da zayıflatırız" şeklinde özetlenebilecek bir tema etrafında şekilleniyordu.<sup class="calibre5"><a class="footnote-link" href="tarih_split_323.html#footnote-104-8" id="footnote-104-8-backlink" name="footnote-104-8-backlink">[8]</a></sup> Dolayısıyla evvela bu Osmanlı'da köleliliğin ilgası tarihini bilmek isterim!</p>
				<p class="normal1">Böyle, önermenin ilk kısmının yanlış olduğunu söyledikten sonra kalanının doğru olmasına mantıken olanak yok ama biz devam edelim. Rusya'da da (köleliği değil) serfliği 1861'de kaldıran Çar II. Aleksander olduğu için, eh, bu da 1865'ten sonra değil, önce olduğu için fakat bu olay Öztuna'nın anlatımında 1865 sonrası bir tarihe atıldığı için buna da bir referans gerekir. Geriye kaldı Brezilya. Brezilya 1888'de köleliği ilga ettiği zaman Osmanlı'da hâlâ kölelik olduğu için, ayrıca Rusya'nın serfliği kaldırma tarihi 1861 olduğu için önerinin bu kısmı da benim diğer bildiklerimle çelişiyor. Burasına da referans ister. Yok, tarih yazarı dediklerini referanslarla destekleyemiyorsa revizyonizmi bırakmalı, bilinen tarihlerle ve olgularla idare etmelidir.</p>
				<p class="normal1"><span class="idebold">Mükemmeli ararken</span></p>
				<p class="normal1">Yılmaz Öztuna'nın makalesi doğrudan Ermeni sorunundan bahsetmeye başladığı zaman da yine birtakım referans sorunları yaratmaya devam ediyor. Öztuna, Ziya Gökalp'e atfedilen ünlü "mukatele"<sup class="calibre5"><a class="footnote-link" href="tarih_split_324.html#footnote-104-9" id="footnote-104-9-backlink" name="footnote-104-9-backlink">[9]</a></sup> tezine değinirken şöyle diyor:</p>
				<p class="indentmetin">Ziya Gökalp 'katl-i âm' değil , 'mukatele', yani karşılıklı öldürme olduğunu yetkiyle söylemiştir. 'Onlar bizi, biz onları öldürdük' demiştir. Gökalp, Diyarbakır milletvekili ve iktidardaki İttihad-ü Terakkî partisinin <span class="ideitalik">kâtib-i umûmîsi</span> (genel sekreteri), partinin ünlü Merkez-i Umûmî üyesi ve partisinin fikir babasıydı. Diyarbakırlı olduğu için o coğrafyayı çok iyi biliyordu.<sup class="calibre5"><a class="footnote-link" href="tarih_split_325.html#footnote-104-10" id="footnote-104-10-backlink" name="footnote-104-10-backlink">[10]</a></sup></p>
				<p class="normal1">İlk referans sorunu tabii ki Gökalp'in tırnak içinde verilen sözlerinin hangi kaynakta bulunduğunun belirtilmemesi. Hadi mebusluğunu yaptığı Ergani Madeni'ni Diyarbakır saydık, ikinci referans sorunu ise Gökalp'in İttihad ve Terakki'nin ne zaman kâtib-i umumisi olduğuna dair bir referansın olmaması. Hatta bir adım daha ileri gidelim: "Gökalp, İttihad ve Terakki'nin kâtib-i umumiliğini mi yaptı ki?" diye açıktan soralım. Benim bildiğim, ulaştığım kaynaklarda Gökalp'in böyle bir görev üstlendiğine dair bilgi yok. Ancak Hacı Adil Bey ve sonra Midhat Şükrü (Bleda) Bey'in kâtib-i umumilik görevinde bulunduğunu biliyorum.<sup class="calibre5"><a class="footnote-link" href="tarih_split_326.html#footnote-104-11" id="footnote-104-11-backlink" name="footnote-104-11-backlink">[11]</a></sup> Sayın Öztuna'nın verdiği bu spesifik ve diğer kaynaklarda bulunmayan bilgi için bir kaynak göstermesi gerekmez mi? Yoksa referansa dayanmayan bu "aykırı" bilgi kırıntısını da sineye çekmeli miyiz?</p>
				<p class="normal1">Yukarıda kendilerine müstakil bir yer ayırdığımız iki büyük tarihçi çekmiş görünüyorlar. İttihat ve Terakki'nin fikri yapısını iki safhada değerlendirmemiz gerektiğini ve bunlardan birincisinin "Osmanlıcılık" ikincisinin "Turancı milliyetçilik" olduğunu söyleyen bu tarihçiler Öztuna'dan mülhem olarak Ziya Gökalp'in kâtib-i umumiliğini kabul ediyor ve bakın bunun üstüne neler inşa ediyorlar:</p>
				<p class="indentmetin">İkinci safha ise, tam manasıyla Tûrancı milliyetçilik felsefesidir ki, Arap ve Kürt isyanlarına sebep olan da bu düşüncedir. 1913 yılından itibaren bu felsefe hâkim olmaya başlamıştır. Zaten bu safhada Ziya Gökalp de partinin <span class="ideitalik">Genel Sekreteridir</span>.<sup class="calibre5"><a class="footnote-link" href="tarih_split_327.html#footnote-104-12" id="footnote-104-12-backlink" name="footnote-104-12-backlink">[12]</a></sup></p>
				<p class="normal1">Tabii tam nasıl cereyan etmiş olaylar, tartışılır. Ziya Gökalp genel sekreter olduğu için mi parti Turancı milliyetçi olmuş, yoksa parti Turancılığa kaydıktan sonra mı Gökalp'i genel sekreter yapmışlar? Bilinmez. Ama emin oldukları bir şey var: Ziya Gökalp'in genel sekreterliği. Ondan da ben emin değilim. Referans görmek isterim! Öztuna olmasın lütfen.</p>
				<p class="normal1">Bir de bir örnekle Öztuna'nın tarihi olayları nasıl aktardığını görelim. Konu , "Banka vak'ası" veya "ikinci Ermeni patırtısı" adıyla bilinen 1896 yılı İstanbul olaylarıdır. Pek çok kaynakta 26 ağustos 1896<sup class="calibre5"><a class="footnote-link" href="tarih_split_328.html#footnote-104-13" id="footnote-104-13-backlink" name="footnote-104-13-backlink">[13]</a></sup> olarak verilen bu olayların tarihini Öztuna "bilimsel" makalesinde 26 eylül 1896 olarak farklı verdiğine göre bu iddiasını destekler bir referans göstermesi gerekir. Ama göstermiyor ve şöyle diyor:</p>
				<p class="indentmetin">Asker ve polise tutuklama emri verilmiş, ateş emri verilmemişti. Hiçbir tutuklama yapılamadı. Asker, kapıları aşıp evlere girmedi. Derhal Ermeni mahallesini boşalttı.</p>
				<p class="indentmetin">İstanbul liman hamalları, o zaman, çok kalabalık ve lonca teşkilâtlı bir zümreydi. Aynı gece Yıldız'daki marangozhanelerde yaptırılmış sopalar (coplar), liman hamallarına dağıtıldı (çoğu, Ermenilerden canı çok yanmış Kürtlerdi). Hiçbir ateşli ve <span class="ideitalik">kesici silâh</span> taşımamaları <span class="ideitalik">emrini</span> almışlardı. Ermeni mahallesinin sokaklarına daldılar. <span class="ideitalik">Rastladıkları genç Ermeniler'i sopalarla dövdüler ama kadın, çocuk ve ihtiyarlara kesinlikle dokunmadılar.</span> O tarihten bu yana İstanbul Ermenileri, şiddet içeren eylemden kaçınmışlardır. Patrik İzmirliyan azledildi, Kudüs'e sürüldü. Büyük Devletler, başlarını böylesine belâya soktukları Ermeniler'i kendi hâllerine bıraktılar.<sup class="calibre5"><a class="footnote-link" href="tarih_split_329.html#footnote-104-14" id="footnote-104-14-backlink" name="footnote-104-14-backlink">[14]</a></sup></p>
				<p class="normal1">Söylemeye gerek yok artık, ama burada da hiç referans verilmemiş. Oysa belli bir günde olan belli bir olaydan söz ediliyor, gayet spesifik bilgiler veriliyor. Örneğin, sopaların Yıldız'da yapılması ciddi bir ithamdır, bunun belgesel veya metinsel kanıtı nedir? Emirleri kim veriyor? Belli değil. Tabii, son olarak da şu söylenebilir: Resmi Türk görüşlerini dünyaya anlatmak için İngilizceye de çevrilerek yayımlanan bu metni okuyan bu "banka vak'asında" can kaybı olduğunu düşünmez bile. Olsa olsa birilerinin sopalarla dövülmesi söz konusu. Oysa benim bildiğim, üstelik Öztuna'nın başka yazdıklarından bildiğim başka türlü.</p>
				<p class="normal1">Sayın Öztuna'nın bu makalesinde tarihi olayları aktarırken belki de nihai "dinleyici" kitlesini yani potansiyel yabancı okurları düşünerek ciddi bir "inşa" ve "yansıtma" faaliyetine giriştiği anlaşılıyor. Bu faaliyet içindeyken kendini referans vermekle yükümlü hissetmemiş olsa gerek. Bu makalenin de içinde bulunduğu külliyatın editörü olan ve eseri sunarken diğer katılımcıların hangi kimlikle ve hangi otoriteye dayanarak katkıda bulunduklarını belirten Türkkaya Ataöv de, bu eksikliğin farkında olsa gerek ki şöyle yazmış: "Yılmaz Öztuna, <span class="ideitalik">kapsamlı yapıtlarla süslediği genel tarih bilgisiyle</span>, 'Ermeni sorunu'nun uluslararası alana aşağı, yukarı taşındığı siyasal koşulların çözümlemesini yaptı."<sup class="calibre5"><a class="footnote-link" href="tarih_split_330.html#footnote-104-15" id="footnote-104-15-backlink" name="footnote-104-15-backlink">[15]</a></sup> Gerçekten de Öztuna'nın bilimsel olduğu ilan edilen bir çalışmada referans kullanmaya itibar etmeden yazmasının nedeni "kapsamlı yapıtlarla süslediği genel tarih bilgisi" olabilir mi? Öztuna burada yazdıklarını zaten daha önce yazmış ve burada söz konusu olan o bilgisini kullanarak yaptığı bir tekrardan mı ibarettir? Bu soruların cevabını verebilmek için Öztuna'nın diğer yazdıklarına bakmak gerekecek.</p>
				<p class="normal1">Velut bir tarih yazarı olan Yılmaz Öztuna'nın yapıtlarına bakıldığında referans veya dipnot kullanma gibi bir alışkanlığının pek gelişmemiş olduğu görülecektir. <span class="ideitalik">Türk Tarihinden Yapraklar</span>,<sup class="calibre5"><a class="footnote-link" href="tarih_split_331.html#footnote-104-16" id="footnote-104-16-backlink" name="footnote-104-16-backlink">[16]</a></sup><span class="ideitalik">Osmanlı Padişahlarının Hayat Hikâyeleri</span>,<sup class="calibre5"><a class="footnote-link" href="tarih_split_332.html#footnote-104-17" id="footnote-104-17-backlink" name="footnote-104-17-backlink">[17]</a></sup><span class="ideitalik">Osmanlı Hareminde Üç Haseki Sultan</span>,<sup class="calibre5"><a class="footnote-link" href="tarih_split_333.html#footnote-104-18" id="footnote-104-18-backlink" name="footnote-104-18-backlink">[18]</a></sup><span class="ideitalik">II. Sultan Mahmud</span><sup class="calibre5"><a class="footnote-link" href="tarih_split_334.html#footnote-104-19" id="footnote-104-19-backlink" name="footnote-104-19-backlink">[19]</a></sup> gibi popüler nitelikli yayınlar bir yana dursun, referans kitabı niteliği taşıyan <span class="ideitalik">Devletler ve Hânedânlar</span><sup class="calibre5"><a class="footnote-link" href="tarih_split_335.html#footnote-104-20" id="footnote-104-20-backlink" name="footnote-104-20-backlink">[20]</a></sup> serisi bile çok yetersiz referanslarla yazılmıştır. Sayın Ali Birinci, Öztuna'nın bu devasa yapıtını bağımsız bir kitapçık boyutunda bir yazıyla ayrıntılı olarak eleştirdiği için onun üzerinde durmuyorum bile.<sup class="calibre5"><a class="footnote-link" href="tarih_split_336.html#footnote-104-21" id="footnote-104-21-backlink" name="footnote-104-21-backlink">[21]</a></sup> Ama aynı olgunun on iki ciltlik <span class="ideitalik">Başlangıcından Zamanımıza Kadar Türkiye Tarihi</span>,<sup class="calibre5"><a class="footnote-link" href="tarih_split_337.html#footnote-104-22" id="footnote-104-22-backlink" name="footnote-104-22-backlink">[22]</a></sup> on dört ciltlik <span class="ideitalik">Büyük Türkiye Tarihi</span>,<sup class="calibre5"><a class="footnote-link" href="tarih_split_338.html#footnote-104-23" id="footnote-104-23-backlink" name="footnote-104-23-backlink">[23]</a></sup> on ciltlik <span class="ideitalik">Büyük Osmanlı Tarihi</span><sup class="calibre5"><a class="footnote-link" href="tarih_split_339.html#footnote-104-24" id="footnote-104-24-backlink" name="footnote-104-24-backlink">[24]</a></sup> veya Öztuna'nın bu "kapsamlı" yapıtlarının bir muhassalası veya usaresi niteliği taşıyan iki ciltlik <span class="ideitalik">Osmanlı Devleti Tarihi</span><sup class="calibre5"><a class="footnote-link" href="tarih_split_340.html#footnote-104-25" id="footnote-104-25-backlink" name="footnote-104-25-backlink">[25]</a></sup> için de geçerli olduğunu söylemekle yetineyim.</p>
				<p class="normal1">Şimdi yukarıda değindiğimiz "Banka Vak'ası" olayının 1967'de, <span class="ideitalik">Büyük Türkiye Tarihi</span>'nde nasıl anlatıldığına bakarak sorduğumuz sorulara yanıt bulmaya çalışalım:</p>
				<p class="indentmetin">Sultan Hamid, bütün asker, hattâ polisi Ermeni mahalle ve evlerinden çektikten sonra, başta İstanbul limanının o zaman çok kalabalık bir kitle teşkil eden hamalları olmak üzere, <span class="ideitalik">sivil halktan gönüllüleri</span>, mütecaviz Ermeniler'in üzerine <span class="ideitalik">saldı.</span> Ateşli silâh kullanılmasını kesin şekilde yasaklıyan, mecbur olmadıkça kesici silâh da kullanılmamasını istiyen padişah, kalın sopalar <span class="ideitalik">dağıttırmıştı.</span> O gece <span class="ideitalik">Türkler</span>, yolda ellerine geçirdikleri Ermeniler'i bu sopalarla <span class="ideitalik">hakladılar. Bu suretle birkaç gün ve gece içinde yüzlerce Ermeni öldürüldü.</span> Türkler'den de ölen oldu.<sup class="calibre5"><a class="footnote-link" href="tarih_split_341.html#footnote-104-26" id="footnote-104-26-backlink" name="footnote-104-26-backlink">[26]</a></sup></p>
				<p class="normal1">1978'e geldiğimizde de Öztuna'nın bu ifadelerini neredeyse hiç değiştirmeden koruduğunu görüyoruz.<sup class="calibre5"><a class="footnote-link" href="tarih_split_342.html#footnote-104-27" id="footnote-104-27-backlink" name="footnote-104-27-backlink">[27]</a></sup> Dolayısıyla iki metni bir sayalım ve kurgulanış biçimi farklılığına karşın 2002'de yazılan makalenin bu eski metne dayandığını söyleyelim. Farklar ise ilginç. Burada emirleri verenin Abdülhamid olduğu belli. Hamalların "canı yanmış" Kürtler olduğu söylenmiyor, kesici silah taşınmasının yasaklandığı gibi bir şey yok, Ermenilerin örgütlü bir pogromla cezalandırıldıkları, büyük can kaybı olduğu bütün çıplaklığıyla anlatılmış. Öztuna'nın kapsamlı tarih bilgisinin değişik zamanlar ve değişik dinleyiciler için değişik görünümler alabileceğine iyi bir örnek!</p>
				<p class="normal1">Biraz sıkıcı olma pahasına Öztuna'nın 2004'te aynı olayı hangi sözcükleri kullanarak anlattığına da bakalım:</p>
				<p class="indentmetin">Osmanlı polis, jandarma ve askeri, Ermeni mahallesinin sokaklarına girince, balkon ve pencerelerden silâh ve hakaaretle karşılandılar. Bunun üzerine İkinci Abdülhamid, polis ve askeri Ermeni mahallelerinden çekti. O zaman çok kalabalık ve sendikalaşmış çoğu Kürt ve aileleri doğuda Ermeni zulmü görmüş bir grup olan İstanbul liman hamalları, hiç bir ateşli ve kesici silâhları olmaksızın, sopaları ile Ermenî sokaklarına daldı. Bu sopaların Yıldız atölyelerinde husûsî surette îmâl edildiği anlaşılmıştır. Yüzlerce Ermenî bu sopaları yedi ve artık bir daha İstanbul'da ayaklanma olmadı. İzmirliyan azledilip Kudüs'e sürüldü. Büyük Devletler, başlarını böylesine belâya soktukları Ermenîler'i kendi hâllerine bıraktılar.<sup class="calibre5"><a class="footnote-link" href="tarih_split_343.html#footnote-104-28" id="footnote-104-28-backlink" name="footnote-104-28-backlink">[28]</a></sup></p>
				<p class="normal1">Geçmişte gerçekte ne olduğu sorusu bir yana dursun, tarih yazarı burada, artık aradığı ortodoksiye ulaşmış gibidir. Aileleri Doğu'da Ermenilerden zulüm görmüş olan Kürt hamallarının "hiç" ateşli ve kesici silah taşımaksızın "Ermeni sokaklarına" "dalmaları" söz konusudur. "Yüzlerce Ermeni" de "bu sopaları yemiştir". O kadar. 1967'deki anlatımda temayüz eden "sivil halktan gönüllülerin" Abdülhamid'ce "mütecaviz Ermenilerin" üzerine "salınmasını" veya "Türklerin" (Kürtlerin değil) "yolda ellerine geçirdikleri Ermenileri bu sopalarla" "haklamalarını" hiç aramayın, bulamazsınız. Tarih yazarının 1967'den 2004'e uzanan seyahati esnasında olayın oluş şekli, saikleri, aktörleri, sonuçları ve daha nice şey değişmiş, tek bir şey baki kalmıştır: Öztuna, aynı olayı hangi kalıba sokarak anlatırsa anlatsın hiçbir şekilde kendini referans vermekle yükümlü görmüyor!</p>
				<p class="normal1">Bu 1896 olayları konusu özelinde bilimsel bir yaklaşımın nasıl olabileceğini merak edenlere, "...[M]evcut belgelerin kritik bir okuması sayesinde muhtemel gerçeğe daha fazla yaklaşılıp yaklaşılamayacağının sınanmasının faydalı olabileceğini düşünmek gerekir" diyen Edhem Eldem'in makalesini okumalarını salık veririm.<sup class="calibre5"><a class="footnote-link" href="tarih_split_344.html#footnote-104-29" id="footnote-104-29-backlink" name="footnote-104-29-backlink">[29]</a></sup> İşin tuhafı, Öztuna'nın, Eldem'in yoğun olarak kullandığı ve 1994'te Osmanlı Arşivi Daire Başkanlığı'nca basılan ve dönemin Zaptiye Nazırı Hüseyin Nâzım Paşa'ya ait olan resmi evrak derlemesine ne 2002'de ne de 2004'te tenezzül buyurmuş olması!<sup class="calibre5"><a class="footnote-link" href="tarih_split_345.html#footnote-104-30" id="footnote-104-30-backlink" name="footnote-104-30-backlink">[30]</a></sup> Aslında, buna pek de gerek yok gibi, nasıl olsa insanın eski yazdıklarını yeni ihtiyaçların dayatması neticesinde revize etmesinin yeterli görüldüğü ve kişiye bilimsellik kisvesi bahşettiği bir ortamda yaşıyoruz. Galiba büyük müverrihlerin yazmaktan okumaya vakitlerinin kalmamasını doğal karşılamak gerek!</p>
				<p class="normal1"><span class="idebold">O katkıları yapan bunları da yaptı</span></p>
				<p class="normal1">Her anlamıyla bir "müverrih-i mâderzad" yani anadan doğma bir tarihçi olan Yılmaz Öztuna'nın külliyatının kapsamlı bir eleştirisini yapmaya kalkışmak belki de o külliyatın kalınca birkaç cildi ebadında yeni bir metin üretmek demek olacağı için, bu haddimi, amacımı ve takatımı aşar. Özel olarak bir şey aramaksızın gözüme takılanları ise elinizdeki şu kitabın başka bir bölümünde ağırlamak, konuklamak da pekâlâ mümkün olurdu. Ama mademki "referans" dedik, o vadide kalayım.</p>
				<p class="normal1">Yılmaz Öztuna mahsul-i ömrü olan en son ve özlü yapıtında, <span class="ideitalik">Osmanlı Devleti Tarihi</span>'nde Kayı boyundan başka bir şey olabileceklerini bir an için olsun aklına getirmediği Osmanlı'nın zuhurunu tartışırken bakın ne diyor: "Kayı aşiretinin, Ahlat yakınlarındaki otlaklara yerleştiği ve aşiret beyleri olan Osmanoğulları'nın atalarının Ahlat şehrinde pek çok mezar taşı olduğu bilinmektedir."<sup class="calibre5"><a class="footnote-link" href="tarih_split_346.html#footnote-104-31" id="footnote-104-31-backlink" name="footnote-104-31-backlink">[31]</a></sup> Aman muhterem müverrih, siz biliyorsunuz mutlaka, ama bir referans verseniz de biz de bilsek! Az şey midir Osmanlı'nın atalarının mezar taşlarının bilinmesi, böyle yazılı ve kesin bir kanıtın elde olması? Bahusus erken Osmanlı'yla ilgili pek az şey bilinirken! İlim âlemi bir şeyler bilmek için debelenirken.<sup class="calibre5"><a class="footnote-link" href="tarih_split_347.html#footnote-104-32" id="footnote-104-32-backlink" name="footnote-104-32-backlink">[32]</a></sup> Hangi mübarek âlim koca mezarlığı dolaşmış da Osmanoğullarının atalarının mezarlarını tespit etmiş? Bu mezar taşlarının üzerinde "ileride imparatorluk kuracak olan Osmanoğullarının dedesi falanca filan burada yatıyor" mu yazıyormuş? Böyle bir şey olamayacağına göre, bizim o muhayyel ve mubarek âlimimiz bir yazılı kaynakta mı okumuş bu ataların adlarını da neyi aradığını bilerek aramış bulmuş?</p>
				<p class="normal1">Hele Osman'ın dedesi Gündüz Alp'in "muhtemelen Mardin Artukoğulları'nın 6. meliki olan Melikü'l-Mansûr Nâsırüddin Artuk-Arslan'ın hizmetinde, ikinci derecede bir bey" olduğu iddiası? Bu "ihtimali" tarihçiye ne düşündürtmüştür? Okuyucu görmek istemez mi? Ahlat'ta bulunduğu tahayyül edilen Gündüz Alp ne diye başka bir şehirde, Mardin'de hükümdar olan Artuk Arslan'ın hizmetinde olsun? Üstelik Öztuna bu Gündüz Alp'in Ahlat'tan ayrılış tarihini verdiğine ve bunun "1229 yılına doğru" olduğunu söylediğine göre Ahlat'ın o tarihte kimin idaresinde olduğunu bulmak o kadar zor mudur? Ahlat'ı 1207'de Sökmenli hanedanından devralan Eyyubiler o tarihte hâlâ şehre hâkim değil midir? Ahlat biraz sonra, 1230'da da Celaleddin Harezmşah'ı yenen Selçuklulara geçmemiş midir?<sup class="calibre5"><a class="footnote-link" href="tarih_split_348.html#footnote-104-33" id="footnote-104-33-backlink" name="footnote-104-33-backlink">[33]</a></sup> Böylece "Gündüz Alp"in olsa olsa Eyyubi hizmetinde olması gerektiği kendiliğinden ortaya çıkmaz mı? Ha, yok, Gündüz Alp'in 1229'da Ahlat'tan ayrılarak Mardin'e gittiği ve Artuk Arslan'ın hizmetine girdiği söylenmek isteniyorsa, bir adet referans rica edeyim lütfen! Bütün bunlar hafızadan koskoca bir <span class="ideitalik">Devletler ve Hânedanlar</span> külliyatı yazmış olan müverrih için sır mıdır?</p>
				<p class="normal1">Peki, Yemen Beylerbeyi Üveys Paşa'nın Yavuz'un "gayrimeşru oğlu" olduğu,<sup class="calibre5"><a class="footnote-link" href="tarih_split_349.html#footnote-104-34" id="footnote-104-34-backlink" name="footnote-104-34-backlink">[34]</a></sup> Babür'ün "bir Osmanlı topçu taburu ile" Hindistan'ı fethetmesi,<sup class="calibre5"><a class="footnote-link" href="tarih_split_350.html#footnote-104-35" id="footnote-104-35-backlink" name="footnote-104-35-backlink">[35]</a></sup> Abdülhamid döneminde İstanbul ve İzmir'de elektrikli tramvay kullanılması,<sup class="calibre5"><a class="footnote-link" href="tarih_split_351.html#footnote-104-36" id="footnote-104-36-backlink" name="footnote-104-36-backlink">[36]</a></sup> "Enderûn" kelimesinin "Farsça'da bir şeyin dış tarafı olup 'Bîrûn' kelimesinin zıddı"<sup class="calibre5"><a class="footnote-link" href="tarih_split_352.html#footnote-104-37" id="footnote-104-37-backlink" name="footnote-104-37-backlink">[37]</a></sup> demek olduğu, Gelibolulu Mustafa Âlî'nin "paşa" rütbesi taşıdığı ve "bir ara Şam beylerbeyisi"<sup class="calibre5"><a class="footnote-link" href="tarih_split_353.html#footnote-104-38" id="footnote-104-38-backlink" name="footnote-104-38-backlink">[38]</a></sup> olduğu, Osmanlı devletinde köleliğin ilga edildiği,<sup class="calibre5"><a class="footnote-link" href="tarih_split_354.html#footnote-104-39" id="footnote-104-39-backlink" name="footnote-104-39-backlink">[39]</a></sup> Odesa kentinin Türkçesinin "Hocapaşa"<sup class="calibre5"><a class="footnote-link" href="tarih_split_355.html#footnote-104-40" id="footnote-104-40-backlink" name="footnote-104-40-backlink">[40]</a></sup> olduğu ve daha bunlara benzer bir nice şey! Bu aykırı bilgi parçalarına acaba referans gerekmez mi? Bunları ve daha yüzlercesini düzeltmeye kalkacakların mesaisine yazık değil mi? Hangisini düzeltmeli ki? Mesela, muhterem müellif <span class="ideitalik">magnum opus</span>'unun her yerinde bizi bilgilendiriyor ki Odesa kentinin Türkçesi "Hocapaşa"dır. Ben, Osmanlı kaynaklarından "Hocabey" olarak biliyorum. Hocapaşa ise İstanbul'un meşhur bir mahallesi. Yangını bile var. Peki, Hocabey'e Hocapaşa demek nereden çıktı derseniz, basit bir karışıklık: Ha bey, ha paşa! Öztuna, bu kentin Türkçe adını böyle bellemiş. 1978 yılında ürettiği metinde de bunu görmek olası.<sup class="calibre5"><a class="footnote-link" href="tarih_split_356.html#footnote-104-41" id="footnote-104-41-backlink" name="footnote-104-41-backlink">[41]</a></sup> Doğru bildiğinden zerre kadar kuşku duymaksızın, tutmuş elinden ta bugünlere getirmiş bu yanlışı. 1978'den 2004'e tam 26 sene boyunca kendisi hiç mi dikkat etmemiş? Bir Allah'ın kulu çıkıp da bir şey dememiş mi? Ama tabii her zaman bir ihtiyat payı bırakmak gerek. Belki de "Hocapaşa"nın Odesa için kullanıldığı da vardır. Eh, o zaman da yine referans görmek isterim! Yalnız, dikkat etmek gerek, bu referanslar Öztuna'nın rahle-i tedrisinden geçen, Osmanlı tarihini kuşaklar boyu onun yazdıklarından öğrenenler tarafından verilmiş olmasın!</p>
				<p class="normal1">"Büyük bir müverrihten böyle eften püften ayrıntılar için referans mı istenirmiş? Önemli olan tarihe yaklaşımı..." diyebilecekler için iki küçük örneğim daha var. Üstelik bunlardan biri hâlâ o sevimsiz, küçük hatalar cinsindenmiş gibi görünüyor. Sadece hataya konu malzemesi olanlar büyük: Osmanlı ailesi! Bağlam, I. Ahmed'in ölümünden sonra yerine kimin, nasıl geçtiği tartışmaları.</p>
				<p class="indentmetin">Birinci Sultân Ahmed Hân öldüğü zaman <span class="ideitalik">tahta büyük oğlu ve velîahdi Sultan Osmân'ın oturtulması gerekiyordu.</span> Ancak henüz delikanlılık çağına girmiş bu çocuğun babasından da sert olan karakteri, çok kişiyi ürkütmüştü. Bilhassa Birinci Ahmed'in gözde kadını "Kösem" denen Mâhpeyker Haseki, kendi oğullarına zarar verebilecek bu cülûsu önlemek için, bütün servetini ve bütün şeytanî zekâsını ortaya döküp saçtı. <span class="ideitalik">Birinci Ahmed'in hasta küçük oğlu Sultan Mustafa, kaanunlar çiğnenerek tahta oturtuldu.</span><sup class="calibre5"><a class="footnote-link" href="tarih_split_357.html#footnote-104-42" id="footnote-104-42-backlink" name="footnote-104-42-backlink">[42]</a></sup></p>
				<p class="normal1">Ah, demek ki Osmanlı İmparatorluğu'nda bir sultan öldükten sonra kimin, nasıl tahta geçeceği konusunda bu dönemde böyle durmuş, oturuşmuş kurallar varmış! Öztuna'nın tarifinden anlıyoruz ki bu kural aynen Avrupa ülkelerindeki gibi <span class="ideitalik">primo geniture</span> imiş. Yani ölen hükümdarın ilk doğan oğlu hükümdar olmalıymış! Bu kanun da çiğnenmiş! Bunu da Kösem Sultan yapmış. Çünkü büyük şehzade dururken hem de hasta olan küçüğünü tahta geçirmişler. Peki, nasıl oldu da bunu herkes atladı? Yani, sadece tarihçilerden söz etmiyorum, Osmanlılar da atladı? Böyle bir kanun varsa ne diye o kadar saltanat kavgası, o kadar iç savaş, o kadar şehzade çekişmesi oldu? Bakın, Osmanlı'da <span class="ideitalik">primo geniture</span> kuralı olduğu, başından itibaren "veliahtlık" kurumu olduğu söyleniyor. Önemlidir. Bilinenlere aykırıdır. Referans ister.</p>
				<p class="normal1">Ama o da ne, öyle çok uzaklara gitmeksizin aynı sayfadan "öğreniyoruz" ki, Sultan Mustafa, I. Ahmed'in oğlu değil, kardeşidir! Hay aksi, basit bir kalem sürçmesi; "küçük kardeşi" diyecek yerde "küçük oğlu" demiş müverrih. "Olur. Beşer, şaşar" deyip geçmeli miyiz? Peki, yukarıdaki o tahta çıkış "kaanunlarının" çiğnendiği yolundaki anlatımı ne yapacağız? Gerçekten de Osmanlı'da tahta hep "büyük oğullar"ın mı geçmesi kanundu? Tahta çıkacağı önceden belirlenmiş veliahtlar mı vardı? O zaman sorumuzu soralım: Osmanlı tarihinde bu "kaanun" acaba kaç kez "çiğnenmiştir"? Acaba kaç zavallı "veliahdın" hakkı yenmiş ve yerlerine küçük kardeşleri geçmiştir? Retorik sorular olduğu için cevap vermeyelim ve bu çiğnenme hadisesinin kaç kez vuku bulduğunu bulmayı tarihşinas okura bırakalım!</p>
				<p class="normal1">Söylemeye bile gerek yok ki I. Ahmed'in ölümünden sonra olan hadise, bir padişahın oğullarından biri yerine ilk kez kardeşinin tahta geçmesinden ibarettir. İmparatorlukta kardeş katlini gerektiren veraset usulü konusundaki kuralsızlığı kaldırarak "ekberiyet" kuralını koymak yolunda bir adımdır.<sup class="calibre5"><a class="footnote-link" href="tarih_split_358.html#footnote-104-43" id="footnote-104-43-backlink" name="footnote-104-43-backlink">[43]</a></sup> Uzaktan yakından verasetle ilintili olup çiğnenen bir kanun varsa o da "Ve her kimesneye evlâdumdan saltanat müyesser ola, karındaşların nizâm-ı âlem için katl itmek münâsibdür" diyen Fatih'in kanunudur.<sup class="calibre5"><a class="footnote-link" href="tarih_split_359.html#footnote-104-44" id="footnote-104-44-backlink" name="footnote-104-44-backlink">[44]</a></sup> Çiğneyen de sonradan oğulları doğmasına karşın kardeşi Mustafa'yı idam ettirmeyerek sağ bırakan I. Ahmed'dir!</p>
				<p class="normal1">Peki, mademki bu metnin referans sorunları bölümündeyiz, saded harici olmasın, başka bölümlere daha uygunmuş gibi duran örnekler seçmeyelim. Bu kez zaman ve mekân şunlar: 29 mayıs 1453 ve İstanbul. "Yok artık. Bunların da ne referans ihtiyacı olacak?" denebilir. Yok tabii. Tek başlarına bu tarih ve yere bir referans göstermesi gerekmiyor Öztuna'nın. Ama öyle bir İstanbul'a giriş nitelemesi var ki insan "Acaba benim bildiğimden başka bir İstanbul'un fethi mi var?" diye şüpheye düşüyor. İşte ona bir referans ister. Hem de en sağlam cinsinden. Buyurun, metne gidelim:</p>
				<p class="indentmetin">Osmanlılar, pek çok şehre olduğu gibi, İstanbul'a da kan dökmeden girdiler. Zîrâ, Peygamber'in müşrik Mekke'ye giriş üslûbu, Osmanlı terbiyesinin esâsıdır.<sup class="calibre5"><a class="footnote-link" href="tarih_split_360.html#footnote-104-45" id="footnote-104-45-backlink" name="footnote-104-45-backlink">[45]</a></sup></p>
				<p class="normal1">Şimdi, tarih yazarı, yerli yabancı o kadar görgü tanığı kaynağın söylediklerinin tam aksini söylüyorsa, buna bir referans vermek durumunda değil midir? Osmanlılar neredeyse iki aylık uzun bir kuşatmanın ardından demek ki kan dökmeden girmişler İstanbul'a! Üstelik "zira" sözcüğünün peşinden gelen açıklamada beyan buyrulduğu gibi bunun nedeni Hz. Muhammed'in Mekke'ye girişini taklit etme arzusuymuş! Bir yanda kuşatılan, zorla girilen, sokaklarında sert çarpışmalar yaşanan, bu çarpışmalarda imparatorunu bile yitiren ve bu şekilde direndiği için de yağmalanan ve ahalisi esir edilen bir kent, diğer yanda yükselen yeni dine daha fazla direnmenin anlamsız olduğunu kestirdiği için eski bir sakinine gönüllü olarak kapılarını açan ve kitlesel olarak dinini değiştiren bir başka kent ve bunlar benzer tecrübeler yaşamışlar, öyle mi? İstanbul'un fethinden söz ediyoruz!<sup class="calibre5"><a class="footnote-link" href="tarih_split_361.html#footnote-104-46" id="footnote-104-46-backlink" name="footnote-104-46-backlink">[46]</a></sup></p>
				<p class="normal1">Tam "Tarih yazarının giriştiği bu inşa faaliyetinde kantarın topuzunun kaçtığı anlaşılıyor" diyecektim ki aklıma, Öztuna'nın kendisinin İstanbul fethini ayrıntılı olarak hikâye ettiği yere bakmak geldi. Atlayarak alıntılıyorum. Buyurun:</p>
				<p class="indentmetin">Topkapısı ile Eğrikapı (Caligaria/Charsias Kapısı) arasındaki kesim, iki taraf için de, insan cesedinden geçilemeyecek hâle gelmişti... Türk askerini şehirde gören, görenlerden işiten halk, panik hâlinde Ayasofya istikaametinde yığınlaştı. Ric'at yolu kesilen Bizans askeri şiddetle mukavemet etti. Dar bir sahada o kadar asker birikti, birbirine girdi ki, yaralanmış olan imparator, yere düştü, ayaklar altında ezildi. Bir azab neferi hükümdara sonuncu darbeyi vurdu... Son mukaavemet yuvalarını temizleyen Orduy-ı Hümâyûn, muntazam şekilde, halkın toplandığını gördüğü Ayasofya istikaametinde ilerlemiye başladı... Ayasofya'daki onbinlerce insanın burnu kanamadı.<sup class="calibre5"><a class="footnote-link" href="tarih_split_362.html#footnote-104-47" id="footnote-104-47-backlink" name="footnote-104-47-backlink">[47]</a></sup></p>
				<p class="normal1">Evet, çeşitli anlatımları birleştirmeye çalışan bu anlatımın ayrıntıları üzerinde durmasak bile bu sahnelerin Mekke'ye girişle ne alakası var? Ordu "son mukaavemet yuvalarını" sünger ve sabunla mı temizliyormuş? Anlaşılan dahili tutarlılık gibi kaygılarla özünü pek muazzeb etmeyen muhterem müverrih I. Mustafa'yı nasıl I. Ahmed'in bir oğlu, bir kardeşi yapmışsa burada da İstanbul'a kâh ceset dağları yığmış, kâh damla kan döktürmemiş. Eserinin değişik yerlerinde değişik hikâyeler anlattığına bakılırsa belki de emin değildir.</p>
				<p class="normal1">Oysa Öztuna'nın adı gibi emin olduğu tarihler, tarihi olaylar, kuruluş tarihleri de vardır:</p>
				<p class="indentmetin">Cumhuriyet devrinde Türk ordusunun kuruluş târihi olarak uzun zaman 1363 yılı kâbul edildi. Tamamen yanlış bir târihti. 1974'te <span class="ideitalik">Türk Kültürü</span> dergisine yazdığım bir başmakaale ve <span class="ideitalik">Dünyâ</span> gazetesine yazdığım bir makaale neticesinde, Genel Kurmay tarafından bu yanlış düzeltilerek Türk ordusunun kuruluş tarihi olarak M.Ö.209 yılı kabûl edildi ki, Mete'nin tahta geçtiği yıldır.<sup class="calibre5"><a class="footnote-link" href="tarih_split_363.html#footnote-104-48" id="footnote-104-48-backlink" name="footnote-104-48-backlink">[48]</a></sup></p>
				<p class="normal1">Tuhaftır. Daha dün denebilecek bir tarih için kendi şehri İstanbul'da elektrikli tramvay seferlerinin ne zaman başladığını bilmeyen ve belki de umursamayan tarih yazarı "Türk" ordusunun milattan önceki kuruluş tarihini hem de yanlışları düzeltebilecek bir katiyetle biliyor! İtidal gösterip Türk deniz kuvvetlerinin kurucusu olarak Çaka Bey'e ve 1081 yılına razı olması şayan-ı hayrettir.<sup class="calibre5"><a class="footnote-link" href="tarih_split_364.html#footnote-104-49" id="footnote-104-49-backlink" name="footnote-104-49-backlink">[49]</a></sup> Orta Asya nehirlerinde küçük bir kayık boyutunda olsun herhangi bir tekne yüzdürememiş midir atalarımız? Cık... Cık! Hele, ancak 163. kuruluş yılını kutlayan Türk polis teşkilatının kuruluş tarihindeki bu "vahim yanlışı" bertaraf etmeye iltifat etmeyişine ise tarih adına şükran duymamak elde değildir!</p>

		</body>
</html>