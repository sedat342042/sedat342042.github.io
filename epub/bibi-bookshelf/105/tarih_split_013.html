<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_18"><br class="calibre3"/>Bir abdal dünyaya bedeldir</h2>
				<p class="normal1">Yukarıda çevriyazısı yapılan bir metinle o metni okuyucuya sunan "inceleme" kısmının birbirini tutmadığı bir örnek gördük. Öyle görünüyor ki günümüz Türk akedemiyasında bu durum ne çok şaşırtıcı ne de sanılabileceği kadar nadir. Bir örnek üstünde daha duralım ve sonra bu durumu açıklamak değilse de nasıl tanımlayabileceğimizi düşünelim.</p>
				<p class="normal1">Prof. Dr. Abdurrahman Güzel 1999 yılında, doğrudan tarih türüne girmese de geçmiş İslam toplumlarının inanç örüntüleri, özellikle de popüler seviyedeki heterodoks inançları hakkında bizi haberdar eden "velayetname" türünden bir eser yayınladı: <span class="ideitalik">Abdal Mûsâ Velâyetnâmesi</span>.<sup class="calibre5"><a class="footnote-link" href="tarih_split_201.html#footnote-102-74" id="footnote-102-74-backlink" name="footnote-102-74-backlink">[74]</a></sup> Bu, Rum abdallarından olan ve XIII. yüzyılın sonu ve XIV. yüzyılın başında Teke (Antalya) bölgesinde faaliyet gösterdiği kabul edilen bir veli veya azizin menkıbevi yaşamöyküsünü aktaran bir metin. Kimin, ne zaman kaleme aldığı bilinmiyor. Prof. Güzel, dil özelliklerine bakarak incelemesine konu edindiği 1630-1631 yılına ait nüshanın daha önceleri, XV. veya XVI. yüzyılda yazıya aktarılmış bir metinden istinsah edildiğini düşünüyor.<sup class="calibre5"><a class="footnote-link" href="tarih_split_202.html#footnote-102-75" id="footnote-102-75-backlink" name="footnote-102-75-backlink">[75]</a></sup> Abdal Musa Sultan'ın piri Hacı Bektaş Veli kadar, müridi Kaygusuz Abdal da ünü bugünlere kadar taşan bir abdal. Prof. Güzel, Kaygusuz Abdal'ın menkıbelerini aktaran bir diger metni de başka bir incelemesine konu etmiş durumda<sup class="calibre5"><a class="footnote-link" href="tarih_split_203.html#footnote-102-76" id="footnote-102-76-backlink" name="footnote-102-76-backlink">[76]</a></sup> ama biz burada <span class="ideitalik">Abdal Mûsâ Velâyetnâmesi</span>'nin, daha doğrusu Güzel'in bu yayınının ürettiği birkaç sorun üzerinde duracağız.</p>
				<p class="normal1"><span class="idebold">Abdalım soyun boyun nedir?</span></p>
				<p class="normal1">Güzel, "Abdal Mûsâ'nın Tarihî Hayatı" bahsinde abdalın ailesi, doğum yeri, doğum tarihi gibi birtakım kişisel bilgileri verirken Hoca Sadeddin'e dayandığını söyleyerek şöyle der:</p>
		  <p class="indentmetin">Abdal Mûsâ'nın doğum yeri bir rivâyete göre Azerbaycan'ın Hoy şehridir. Bu durum Tâcü't-Tevârih'de 'Bilâd-ı Âcem'den Hoy'da tevellüd eylemişlerdür' şeklinde belirtilmiştir.</p>
				<p class="indentmetin"> </p>
				<p class="indentmetin">Kim ne bilür bizi biz ne soydanuz</p>
				<p class="indentmetin">Ne bir zerre od'dan ne hod <span class="idebolditalik">Su'</span>danuz</p>
				<p class="indentmetin">Bizüm hususumuz marifet söyler</p>
				<p class="indentmetin">Biz Horasan mülkindeki <span class="idebolditalik">Boy'</span>danuz...</p>
				<p class="indentmetin">Neslimüzi sorarsan asıl <span class="idebolditalik">Hoy'</span>danuz</p>
		  <p class="indentmetin"> </p>
				<p class="indentmetin">mısraları ile veriliyor. Bu tarih ve mısralar Abdal Mûsâ'nın Horasan'daki bir Türk boyu olan Hoy'dan geldiğini belirtiyor.<sup class="calibre5"><a class="footnote-link" href="tarih_split_204.html#footnote-102-77" id="footnote-102-77-backlink" name="footnote-102-77-backlink">[77]</a></sup></p>
				<p class="normal1">Burada bir karışıklık olsa gerek. Güzel, Hoca Sadeddin'den bir alıntı yaptıktan sonra <span class="ideitalik">Abdal Mûsâ Velâyetnâmesi</span>'nin metninden alınmış olduğu izlenimini veren bazı dizeleri sıralamış ama bu mısralarla verilen nedir? Anlaşılmıyor. "Bu tarih" derken kastettiği nedir o da anlaşılmıyor çünkü ortada bir tarih yok!</p>
				<p class="normal1">Bunun da ötesinde, Hoca Sadeddin, Abdal Musa'nın Hoy'lu olduğunu söylediğine, Güzel de Hoy'un Azerbaycan'da olduğunu kendisi yazdığına göre, abdalın "Horasan'daki bir Türk boyu olan Hoy'dan" gelmesi nasıl söz konusu olabiliyor? Horasan'da veya başka bir yerde "Hoy" adlı bir "Türk boyu" var mı sorusunu bir an için bir yana bırakalım, Hoy, Azerbaycan'da bir şehir midir yoksa Horasan'da bir Türk boyu mudur? Her şeyden önce bunlardan birine karar vermek gerekmez mi? Kısacık bir metin içinde nasıl olur da bir adam hem Hoy adlı bir şehirden, hem de Hoy adlı bir boydan gelir? Ne olmuş? Horasanlı bu "meşhur Türk boyu" Azerbaycan'a yerleşmiş ve adını orada bir kente mi vermiş? Yoksa Güzel, abdalın Azerbaycan'ın Hoy'undan olmasını bir "rivayet" olarak verdiğine göre Hoy adlı Türk boyundan (!) gelmesi de başka bir rivayet midir? Eh, ne de olsa "Biz Horasan mülkindeki <span class="idebolditalik">Boy'</span>danuz... Neslimüzi sorarsan asıl <span class="idebolditalik">Hoy'</span>danuz" dizeleri böyle bir anlamaya elverişli gibi.</p>
				<p class="normal1">Biraz daha ilerleyelim. Güzel'in çalışmasının "Eserde Yer Alan Toponomik Bilgiler" kısmında "Şehir ve Yer Adları" bahsinde abdalın nereli olduğu konusuna yine değinilmiş. Buna göre abdalımız Hoy'lu imiş. Hoy'u da Güzel, şu sözcüklerle tanıtıyor: "1) Hoy*; Bu gün (sic), İran hâkimiyeti altında kalan Güney Azerbaycan sınırları içerisinde olup, <span class="ideitalik">Ürmiye Gölü</span>'nün kuzey-batısında ve <span class="ideitalik">Çaldıran</span> ovasının güney-doğusunda yer alır. 1950'lerdeki nüfusu 30.000 civarındır."<sup class="calibre5"><a class="footnote-link" href="tarih_split_205.html#footnote-102-78" id="footnote-102-78-backlink" name="footnote-102-78-backlink">[78]</a></sup> Demek ki Hoy kentinin nüfus istatistiklerinde bir kesinti oldu ki yarım asır sonra basılan bir çalışmada hâlâ 1950'ler rakamı kullanılıyor. Ne yapalım? Geçelim. Peki, abdalın nereli olduğuna dair bilgi? Ha, o yine velayetnamenin metninden geliyor:</p>
				<p class="indentmetin"><span class="ideitalik">Velâyetnâme</span>'nin sonunda Abdal Musa, kendi soyunu, kendi diliyle,</p>
				<p class="indentmetin"> </p>
				<p class="indentmetin">Neslimüz sorarsan <span class="ideitalik">"asl-ı Hoy'</span>danuz</p>
				<p class="indentmetin">Ali oldum Âdem oldum bahâne</p>
				<p class="indentmetin">Abdal Mûsâ oldum geldim cihâne</p>
				<p class="indentmetin">Ârif anlar bizi nice <span class="idebolditalik">Sır'</span>danuz</p>
				<p class="indentmetin"> </p>
		  <p class="indentmetin">böyle ifâde etmektedir. Bundan dolayı biz de Abdal Musa'nın "soy"unun Hoy'dan Anadolu'ya geldiğini kabul etmekteyiz.<sup class="calibre5"><a class="footnote-link" href="tarih_split_206.html#footnote-102-79" id="footnote-102-79-backlink" name="footnote-102-79-backlink">[79]</a></sup></p>
				<p class="normal1">Burada "asıl Hoy'danuz" ifadesi "asl-ı Hoy'danuz" olmuş ama daha da önemlisi Güzel, buradaki asteriks işaretinde bize şu değerli bilgiyi veriyor: "*<span class="ideitalik">Hoy,</span> bâzı metinlerde <span class="ideitalik">Hû</span> olarak da geçmektedir. Fakat biz <span class="ideitalik">Hoy'</span>u tercih ettik."<sup class="calibre5"><a class="footnote-link" href="tarih_split_207.html#footnote-102-80" id="footnote-102-80-backlink" name="footnote-102-80-backlink">[80]</a></sup> "Hoy" mudur "Hû" mudur? Hangisinin söz konusu olduğu tabii ki çok şey değiştirir. Biri "hı-vav-ye" ile diğeri "he-vav" ile yazılıyor. Biri Batı İran'da bir kent, diğeri tasavvufta Allah demek ama bir akademisyenin, bir naşirin tercihi de tercihtir. Bir faninin, Tanrı'nın soyundan gelmesi gibi çetrefilli bir meseleye dalmaktansa abdal da olsa o faniyi Hoy gibi zararsız bir kentten veya Hoy adlı bilinmeyen bir Türk boyundan getirmek daha müreccah olmalıdır! Naşir, neşrettiğinin inceleme kısmında böyle açık bir tercihte bulunduğuna göre ufak tefek karışıklık veya kararsızlıklara karşın buraya kadar bir sorun yok. Ha, Hoy'lu olmanın ancak ariflerin anlayacağı bir sır olmasının nereden ileri geldiği yolunda veya Ali'nin, Âdem'in bu "Hoy'lu" oluşa niye karıştırıldığı vadisinde kafanızda küçük birtakım sorular uyanıyorsa, ne yapalım, bahtınıza küsün. Yayınlayanın buradaki derdi bunlar değil ki, toponomi!</p>
				<p class="normal1"><span class="idebold">Neslimüz sorarsan asl-ı hû'danuz</span></p>
				<p class="normal1">Eh, bu kadar sözden sonra çevriyazısı verilen ana metne, velayetnamenin kendisine gidiyoruz. Velayetnamedeki bağlam şöyle bir şey; Abdal Musa'nın çıplak eliyle ocağı karıştırıp keramet göstermesi üzerine müritleri olan diğer abdallar arasında Musa'nın acaba nasıl bir soydan geldiği yani insan olup olmadığı merak konusu olur. İşin içinden çıkamazlar ama içlerinden de sırra vâkıf olmak dilerler. "Abdâllara bu müşkil oldı. Gönül evinden bunı istediler" demekte metin. Ermiş olmak hasebiyle bu arzuyu sezen Abdal Musa da soruya cevap olmak üzere şu aşağıdakileri söyleyiverir:</p>
				<p class="indentmetin"> </p>
				<p class="indentmetin">Kim ne bilür bizi nice Soy'danuz</p>
				<p class="indentmetin">Ne bir zerre od'dan ne hod Su'danuz</p>
				<p class="indentmetin"> </p>
				<p class="indentmetin">Bizüm hususımız marifet söyler</p>
				<p class="indentmetin"><span class="ideitalik">Biz Horâsân mülkindeki bâb'danız</span></p>
				<p class="indentmetin"> </p>
				<p class="indentmetin">Yedi Denüz bizüm keşkülümüzde</p>
				<p class="indentmetin">Hacım umman oldı biz ol göldenüz</p>
				<p class="indentmetin"> </p>
				<p class="indentmetin">Hızır İlyâs bizüm yoldaşımuzdur</p>
				<p class="indentmetin">Ne zerrece günden ne hod aydanuz</p>
				<p class="indentmetin"> </p>
				<p class="indentmetin">Yedi Tamu bize nev-bahar oldı</p>
				<p class="indentmetin">Sekiz Uçmağ içindeki <span class="ideitalik">kobdanuz</span></p>
				<p class="indentmetin"> </p>
				<p class="indentmetin">Mûsâ turup biz münâcat eylerüz</p>
				<p class="indentmetin"><span class="ideitalik">Neslimüz sorarsan asl-ı "hû" danuz</span></p>
				<p class="indentmetin"> </p>
				<p class="indentmetin">Ali oldum Âdem oldum bahâne</p>
				<p class="indentmetin">Âbdâl Mûsâ oldum geldim cihane</p>
<p class="indentmetin">Ârif anlar bizi nice Sır'danuz.<sup class="calibre5"><a class="footnote-link" href="tarih_split_208.html#footnote-102-81" id="footnote-102-81-backlink" name="footnote-102-81-backlink">[81]</a></sup></p>
				<p class="normal1">Hay Allah! Prof. Güzel, <span class="ideitalik">"Hoy,</span> bâzı metinlerde <span class="ideitalik">Hû</span> olarak da geçmektedir. Fakat biz <span class="ideitalik">Hoy</span>'u tercih ettik" diyordu. Sanırsınız ki Prof. Güzel başkalarının metinleri için veya kendi yayına hazırladığı nüshadan farklı nüshalar için bu değerlendirmeyi yapıyor. Doğal olarak ben de öyle düşünmüştüm. İyi de, yukarıda alıntıladığımız bölüm başkasının hazırladığı bir metinden gelmiyor ki. Güzel'in kendi elindeki metinden yaptığı çevriyazıdan geliyor! Ne diyeceğiz şimdi? Abdurrahman Güzel'in tercihleri kendi yayının inceleme kısmında başka, metin yayını kısmında başka surette mi tecelli eylemiş?</p>
				<p class="normal1">Ayrıca, bu farklı "tercihler" veya farklı okumalar sadece Hoy-Hû bahsiyle sınırlı değil ki. Güzel, yayının inceleme kısmında,</p>
				<p class="indentmetin">Biz Horasan mülkindeki <span class="idebolditalik">Boy'</span>danuz...</p>
				<p class="indentmetin">Neslimüzi sorarsan asıl <span class="idebolditalik">Hoy'</span>danuz</p>
				<p class="normal1">diyor, sonra da bu okumaya dayanarak abdalımızı Horasanlı bir "Türk" boyu olan Hoy'dan getiriyordu. Yayınladığı velayetname metnine baktığımızdaysa evvela bu iki dizenin alt alta gelip bir beyit oluşturduğunu görmüyoruz. Güzel'in yöntemiyle aradakileri atlayarak iki ayrı yerde bulunan iki ayrı dizeyi alt alta koyduğumuzda ise manzara şöyle bir şey oluyor:</p>
				<p class="indentmetin"><span class="ideitalik">Biz Horâsân mülkindeki bâb'danız</span></p>
				<p class="indentmetin"><span class="ideitalik">Neslimüz sorarsan asl-ı "hû"danuz</span></p>
				<p class="normal1">Burada Horasan ülkesindeki "boy"u gören var mı? Eski haliyle bile Horasan'daki bir boyun otomatik olarak neden "Türk" olması gerektiğini hiç anlamamıştım ama Güzel'in çevriyazı metninden anlaşılıyor ki o tartışma külliyen zaid çünkü metinde "boy" filan yok, "ev, kapı" anlamına gelen bir "bâb" var ki sanırım Türkçe "ocak" anlamında kullanılmış. Abdalımız Horasanlı Hacı Bektaş ocağından olduğunu söylüyor. Yok, aynı şekilde yazılan (be-elif-be) fakat Arapça değil de Farsça olan "bâb"<sup class="calibre5"><a class="footnote-link" href="tarih_split_209.html#footnote-102-82" id="footnote-102-82-backlink" name="footnote-102-82-backlink">[82]</a></sup> söz konusu ise o da "baba" veya "manevi baba" anlamına geliyor ki bağlama o da uygun düşer. Fakat her halükârda sözcüğü "boy" olarak okumayı gerektiren bir şey yok!</p>
				<p class="normal1">Bunun böyle olduğunu görmek için ne yapmalıyız? Güzel'in yayınında metnin Eski Türkçesi de tıpkıbasım olarak verildiğine göre oraya gitmeliyiz. Gidiyor ve okuyoruz. Metindeki "ot" yerine "od", "uçmak" yerine "uçmag" okunması gibi önemsizce birkaç fark ve bir sözcüğün bütünüyle yanlış okunması dışında Güzel'in Eski Türkçe metinden yaptığı çevriyazının gayet isabetli olduğunu görüyoruz. Yanlış okunan sözcük Güzel'in çevriyazı alfabesiyle "kaf" ile yazılmış olarak gösterdiği "kobdanuz" sözcüğü. Böyle bir sözcük var mıdır-yok mudur tartışmasına hiç girişmeksizin metinde "kef" ile başlayan ve rahatlıkla okunabilen bir "köydenüz" sözcüğü var ve tabii ki öyle okunmalıydı. Ha, bir de "Ali oldum Âdem oldum bahâne" şeklinde okunan dizeyi "Ali oldum Âdem oldı bahane" veya başka bir olasılıkla da "Ali oldum adım oldı bahane" şeklinde okuyorum ama bunlar genel anlamı pek değiştirmiyor. Dolayısıyla, Güzel'in çevriyazısı, inceleme kısmında alıntıladığı dizelere göre gayet doğrudur. Temiz bir şekilde "bâb" sözcüğünü ve üzerinde lüzumsuz bir nokta bulunsa da he-vav ile yazıldığı gayet açık olan bir "hû" sözcüğünü biz de rahatlıkla okuyoruz. Yani bu esas metinde ne "Hoy" var, ne de "boy"!</p>
				<p class="normal1">Hal böyleyse, Güzel, çevriyazısını kendisinin yaptığını varsaydığımız metni, yayınının inceleme kısmında kullanmıyor, kullanmayı tercih etmiyorsa o zaman bu "hoy-boy" faslı nereden çıkıyor?</p>
				<p class="normal1"><span class="idebold">Yanlışlığın oluşturduğu gelenek</span></p>
				<p class="normal1">Orhan F. Köprülü, büyük ölçüde babası Fuat Köprülü'nün araştırmalarını esas alarak yazdığı bir ansiklopedi makalesinde Abdal Musa'nın aslen Azerbaycan'ın Hoy şehrinden olduğunu belirtiyor.<sup class="calibre5"><a class="footnote-link" href="tarih_split_210.html#footnote-102-83" id="footnote-102-83-backlink" name="footnote-102-83-backlink">[83]</a></sup> Nitekim, Fuat Köprülü, 1935'te yayımladığı ve Orhan F. Köprülü tarafından 1973'te yeniden yayımlanan "Abdal Musa" makalesinde Bektaşi şairlerinden Geda Muslu'nun bir nefesindeki bilgileri özetliyor ve bu meyanda şöyle diyor:</p>
				<p class="indentmetin">...bu nefeste Elmalı, Buğaz Hisarı, Abdal Musa'nın mekânı olan Tanrı Dağı, Gelibolu, Sarı Kız gibi coğrafî adlarla Seyyid Ali Sultan ve Nevruz beyleri gibi tarihî adlara tesadüf olunur ve Abdal Musa'nın Horasan'da Hoy (Xoy) şehrinden olduğu (Hoy, malûm olduğu gibi, Azerbaycan'dadır; Horasan'da gösterilmesi, meşhur Horasan erenleri an'anesinin tesiri iledir) söylenir.<sup class="calibre5"><a class="footnote-link" href="tarih_split_211.html#footnote-102-84" id="footnote-102-84-backlink" name="footnote-102-84-backlink">[84]</a></sup></p>
				<p class="normal1">Gerçekten de Gedâ Muslu'nun söz konusu nefesinde şöyle deniyor:</p>
				<p class="indentmetin">Horasan mülkünden Hoy'dandır aslı</p>
				<p class="indentmetin">Şah İman Hasan'dır Pirimin nesli</p>
				<p class="indentmetin">Mürşidine bend ol ey Gedâ Musli</p>
<p class="indentmetin">Kıyamette olsun elin eline.<sup class="calibre5"><a class="footnote-link" href="tarih_split_212.html#footnote-102-85" id="footnote-102-85-backlink" name="footnote-102-85-backlink">[85]</a></sup></p>
				<p class="normal1">Yine Fuat Köprülü'nün aynı makalesinden öğreniyoruz ki, Bektaşi yazarlarından Nâbî Efendi, Sâfî adlı bir şairin eserine dayanarak Abdal Musa'nın Hoy'lu olduğunu söylemiş.<sup class="calibre5"><a class="footnote-link" href="tarih_split_213.html#footnote-102-86" id="footnote-102-86-backlink" name="footnote-102-86-backlink">[86]</a></sup> Ne var ki, Fuat Köprülü, "Tarihî mahiyette olduğu iddia edilen bu rivayetlerin de, nihayet menkıbelere ve indî tefsirlere dayandığı açıkça görünmektedir"<sup class="calibre5"><a class="footnote-link" href="tarih_split_214.html#footnote-102-87" id="footnote-102-87-backlink" name="footnote-102-87-backlink">[87]</a></sup> diyerek açık bir uyarıda bulunuyor ve doğal olarak Hoy'un Horasan'da olmadığının altını çiziyor.</p>
				<p class="normal1">Fuat Köprülü'nün eleştirel yaklaşımı ortada olduğuna göre, Abdal Musa'yı Hoy'lu göstermek için acaba ne gibi mücbir bir neden vardır? Ama bir dakika, Prof. Güzel, tam referans vererek Hoca Sadeddin'in <span class="ideitalik">Tâcü't-Tevârih</span>'inde "Bilâd-ı Âcem'den Hoy'da tevellüd eylemişlerdür" şeklinde bir kayıt olduğunu belirttiğine göre, bir yargıda bulunmazdan önce <span class="ideitalik">Tâcü't-Tevârih</span>'in anılan sayfasına gitmek durumundayız sanırım. Gidiyoruz. Gidiyoruz da orada öyle bir kayıt yok! Hoca Sadeddin, Orhan döneminin şeyhleri hakkında bilgi verirken andığı Abdal Musa için Sultan Orhan ile Bursa fethinde bulunduğu kaydını düşüyor, ona atfedilen bir kerameti aktarıyor ve toplam yedi satırlık girişte abdalın nereli olduğuna dair hiçbir şey söylemiyor!<sup class="calibre5"><a class="footnote-link" href="tarih_split_215.html#footnote-102-88" id="footnote-102-88-backlink" name="footnote-102-88-backlink">[88]</a></sup> Yalnız, Hoca Sadeddin, aynı sayfada, başka bir şeyh, Geyikli Baba hakkında "İsm-i şerifleri meşhur değildir. Ahuya süvar oldukları cihetden bu namla iştihar bulmuşlardır. <span class="ideitalik">Bilâd-ı Acem'den Hoy'da mütevellid olmuşlardır"</span> kaydını düşmüş.<sup class="calibre5"><a class="footnote-link" href="tarih_split_216.html#footnote-102-89" id="footnote-102-89-backlink" name="footnote-102-89-backlink">[89]</a></sup> Peki, Hoca Sadeddin'in bir şeyh için söylediği diğeri için sehven kullanılmış desek belki bir noktaya kadar açıklayıcı olabiliriz ama ifadeler de aynı değil ki! Birinde "tevellüd eylemişlerdür" diğerinde "mütevellid olmuşlardır" deniyor. <span class="ideitalik">Tâcü't-Tevârih</span>'in de sadece bir Osmanlıca baskısı olduğuna göre, ben işin içinden çıkamadım! Söylemeye gerek bile yok ama bu, tabii ki, Abdal Musa'nın Hoy'lu olmadığını göstermez, sadece bu bilgi <span class="ideitalik">Tâcü't-Tevârih</span>'ten gelmiyor, o kadar. Anlaşılan o ki Abdal Musa'nın Hoy'lu olduğuna dair bazı Bektaşi kayıtları var ve Prof. Güzel de eserinin inceleme bölümünde bunları dikkate almayı yeğlemiş.</p>
				<p class="normal1">"Boy" işine gelince, onun için de <span class="ideitalik">Velayetname</span>'nin daha önce yayınlanan versiyonlarına gitmek gerekecek. Mesela, S. Nüzhet Ergun tarafından yayımlanan ve Musa Seyirci'nin bir kez daha aynen yayımladığı velayetname metnine gidelim:</p>
				<p class="indentmetin"> </p>
				<p class="indentmetin">Kim ne bilür bizi biz ne soydanuz</p>
				<p class="indentmetin">Ne bir zerre oddan ne hod sudanuz</p>
				<p class="indentmetin"> </p>
				<p class="indentmetin">Bizüm hususumuz marifet söyler</p>
				<p class="indentmetin"><span class="ideitalik">Biz Horasan mülkindeki boydanuz</span></p>
				<p class="indentmetin">...</p>
				<p class="indentmetin"> </p>
				<p class="indentmetin">Mûsâ Tûr'da durup münâcât eyler</p>
				<p class="indentmetin"><span class="ideitalik">Neslimüz sorarsan asıl Hoy'danuz</span><sup class="calibre5"><a class="footnote-link" href="tarih_split_217.html#footnote-102-90" id="footnote-102-90-backlink" name="footnote-102-90-backlink">[90]</a></sup></p>
				<p class="normal1">İlginç olan Prof. Güzel'in daha önceki bu çalışmalardan haberdar olması. Güzel neden yeni bir <span class="ideitalik">Abdal Musa Velâyetnâmesi</span> yayını yapmak gerektiğini söylerken şöyle diyor:</p>
				<p class="indentmetin"><span class="ideitalik">Abdal Mûsâ Velâyetnâme</span>'si, bugüne kadar ilmî olarak da neşredilmemiştir. Ancak S. N. Ergun, Naci Kum'dan aldığı bir <span class="ideitalik">Velâyetnâme</span> nüshasını <span class="ideitalik">"Türk Şairleri"</span>inde neşretmiştir... Biz bu çalışmamızda; hususî kütüphanemizde; AG (Abdurrahman Güzel) Nüshası olarak bulunan, 1040/1630'larda <span class="ideitalik">Veli Dede</span> tarafından istinsâh edilen nüshayı esas alarak; S. N. Ergun, S. F. Erten ve diğer amatörce hazırlanıp yayınlanan bâzı <span class="ideitalik">Velâyetnâme</span> metinlerini de göz önünde bulundurarak yeni bir Abdal Mûsâ Velâyetnâme'si Metnini ortaya koyarak yayınlamayı uygun bulduk.</p>
				<p class="normal1">Dolayısıyla sorulması gereken soru da şu olmalıdır: Yeni ve bilimsel bir yayın yapma noktasından hareket eden Prof. Güzel, niçin kendi hazırladığı metni ve kendi okumalarını dikkate almamış ve "amatörce hazırlanıp yayınlanan" metinleri ve başkalarının okumalarını tercih etmiştir? Yanlışlığın oluşturduğu gelenek bu kadar güçlü müdür? Oysa Prof. Güzel kendi okumalarını tercih etmiş olsaydı <span class="ideitalik">Abdal Musa Velâyetnâmesi</span>'nin bu kısmının görünürde ürettiği karmaşayı bir düzene koymak ve metni bir bağlam içinde anlamlandırmak olanaklı olacaktı. Sonuçta Abdal Musa ne diyordu? Soyunu kimselerin bilmediğini, ateşten ve sudan yaratılmadığını, güneşten veya aydan gelmediğini, Horasan ülkesindeki ocaktan olduğunu, yedi denizin çanağına sığdığını, "Hacım" dediği şeyhin takipçisi olduğunu, Yedi Cehennem'in kendisini yakmaya yetmeyeceğini, Sekiz Cennet halkından olduğunu, dünyaya Ali olarak da gelse, Âdem olarak da gelse aslının tanrısal olduğunu ama kimliğinin marifet sahiplerine gizli olamayacağını, ariflerin bu sırrı anlayacağını söylüyor ve tasavvufi anlamda tanrısallık iddiasında bulunuyordu! Bu tür bir okuyuş mu heterodoks inançları daha iyi yansıtır, yoksa abdalı olmayan "Türk" boylarından getirmek mi? Karar tabii ki sizin.</p>
				<p class="normal1">Sanırım bu bahsi de kapamanın zamanı artık geldi. Öyle görünüyor ki bazı eski metin yayınlarındaki inceleme ve özet kısımlarıyla yayını yapılan metni barıştırmak bir türlü mümkün olmayacak. Yazarken hep bu durumu nasıl açıklayabileceğimi düşündüm. "Bir metni yayına hazırlayanın o metni bu kadar az özümsemesinin nedenleri ne olabilir, nedendir bu ilgisizlik?" diye kafa yordum. Dişe dokunur bir şey bulduğum da pek söylenemez. Sanki incelemeyi yapan başka, metni çevriyazıya döken ve yayıma hazırlayan başka kişilerdir! Dolayısıyla çevriyazılı metinlerin ürettiği sorunlar bahsine kocaman bir beşincisini ekleyip ona da müsaadenizle,</p>
				<p class="normal1">e-) Doğru yapılmış olsa da çevriyazılı metni yine anlamamak, anlamazdan gelmek, dikkate almamak</p>
				<p class="normal1">diyorum ki az şey değildir yani. Hele, çevriyazıyı yapanla dikkate almayan aynı kişiler olursa...</p>

		</body>
</html>