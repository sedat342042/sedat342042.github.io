<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_14"><br class="calibre3"/>Medet ya Cevdet!</h2>
				<p class="normal1">Ünlü tarihçi ve devlet adamı Ahmed Cevdet Paşa'nın son dönem Osmanlı tarihiyle ilgilenen ve uğraşanlar tarafından çok iyi bilinen, üzerine bazı değerli çalışmalar yapılan<sup class="calibre5"><a class="footnote-link" href="tarih_split_070.html#footnote-101-23" id="footnote-101-23-backlink" name="footnote-101-23-backlink">[23]</a></sup> ve neredeyse paşanın kendisi kadar ünlü olan on iki ciltlik eseri <span class="ideitalik">Tarih-i Cevdet</span>'in çevriyazılı bir edisyonunu hâlâ beklemekteyiz. Bugün için Cevdet tarihini okumak isteyenlerin Osmanlıcasına gitmek veya sadeleştirilmiş metinlerini kullanmaktan başka seçenekleri yok.</p>
				<p class="normal1">Önce Tevfik Temelkuran tarafından sadeleştirilen ve 1974'te Üçdal Neşriyat tarafından yayımlanan <span class="ideitalik">Tarih-i Cevdet</span>, belgeler dışındaki metin kısmı Dündar Günday tarafından sadeleştirilmiş ve Mümin Çevik tarafından düzenlenmiş haliyle 1983'te bir kez daha aynı yayınevi tarafından yayımlandı.<sup class="calibre5"><a class="footnote-link" href="tarih_split_071.html#footnote-101-24" id="footnote-101-24-backlink" name="footnote-101-24-backlink">[24]</a></sup> Burada Günday tarafından sadeleştirilmiş olan metin üzerinde duracağım. Örneklerimi, <span class="ideitalik">Tarih-i Cevdet</span>'in başka bir araştırmam için yoğun olarak kullandığım 11. ve 12. ciltlerine karşılık gelen 6. ciltten seçtim. Ama sanırım bu kadarı bile nasıl bir metin karşısında olduğumuza ilişkin bazı fikirler verebilir. Kişi, yer ve unvan adlarının çok yanlış ve en ufak bir tutarlılık kaygısı olmadan metnin değişik yerlerinde başka başka okunması veya başka başka çevrilmesi üzerinde de gereğinden fazla durup bu satırları şişirmek istemiyorum. Dolayısıyla, burada daha çok anlamı bozan, çarpıtan, tam tersini veren anlama yanlışları, atlamalar ve saplamalar üzerinde duracağım.</p>
				<p class="normal1"><span class="idebold">Rum duraklaması</span></p>
				<p class="normal1">Genel bağlam Osmanlı reayası olan Rumların 1821'de başlayan ayaklanmasıdır. Biz de bizatihi ayaklanmaya Osmanlıların verdiği addan başlayalım. Bakalım sadeleştirilmiş metin ne diyor, Osmanlıcası ne diyor?</p>
				<p class="indentmetin">Hal böyle iken birden bire Eflâk, Boğdan, Mora civarında ve Akdeniz adalarının çoğunda isyanlar çıkmış olmakla devleti son derece huzursuz etmişti. <span class="ideitalik">Rum duraklaması</span> dedikleri işte bu ihtilâl olayıdır.<sup class="calibre5"><a class="footnote-link" href="tarih_split_072.html#footnote-101-25" id="footnote-101-25-backlink" name="footnote-101-25-backlink">[25]</a></sup></p>
				<p class="normal1">Rumlar niye duraklasın? Adamlar bağımsızlık için ayaklanmış, öyle veya böyle bu bağımsızlığa kavuşmuşlar da. Herhangi bir Yunanlıya sorun bakalım "Yunan Devrimi"ni bir duraklama olarak görüyor mu? Cevdet Paşa bunun böyle olduğunu bilmez mi? Bakalım:</p>
				<p class="indentmetin">...Memâlik-i Osmaniye'nin ekseri hâl-i iğtişaş ve ihtilâlde iken birden bire Eflak ve Boğdan ve Mora ve civârında ve ekser Cezayir-i Bahr-i Sefid'de isyân zuhûr ile devleti fevkalâde bî-huzûr eylemişdir. <span class="ideitalik">Rum Fetreti</span> dedikleri işte bu vak'a-i ihtilâliyedir.<sup class="calibre5"><a class="footnote-link" href="tarih_split_073.html#footnote-101-26" id="footnote-101-26-backlink" name="footnote-101-26-backlink">[26]</a></sup></p>
				<p class="normal1">"Fetret" burada iki saltanat arası (fasıla-i saltanat <span class="ideitalik">/interregnum</span>) anlamında veya "uyuşukluk"<sup class="calibre5"><a class="footnote-link" href="tarih_split_074.html#footnote-101-27" id="footnote-101-27-backlink" name="footnote-101-27-backlink">[27]</a></sup> manasında kullanılmadığına göre, düpedüz karmaşa, karışıklık demek. Öyle yapılsa veya aynen bırakılsa daha iyi olmaz mıydı?</p>
				<p class="normal1">Peki, ayaklanmadan önce Rumların durumu nasılmış, Müslüman komşularına, pardon "Türklere" ne gözle bakarlarmış?</p>
				<p class="indentmetin">Hâlbuki Rumlar din ve dilce, gelenek ve edebiyatça <span class="ideitalik">Türklerden</span> ayrı idiler. Bunun için <span class="ideitalik">Türkiye</span>'de kendilerine ait bir âlemde yaşarlardı. İslâmların içinde misafir gibi dururlardı. Kalabalık oldukları yerlerde de müslümanlara <span class="ideitalik">zavallı</span> gözü ile bakarlardı.</p>
				<p class="indentmetin">Bütün <span class="ideitalik">azınlıklara</span> devletin lisânını öğretmek, onları <span class="ideitalik">Türk</span> edebiyatına, gelenek ve göreneklerine alıştırmak ve <span class="ideitalik">Türklere</span> ısındırmak devletin yapması gereken husus olmakla beraber geçmişlerimizin bu konudaki hata ve müsamahaları asla inkâr edilemez.<sup class="calibre5"><a class="footnote-link" href="tarih_split_075.html#footnote-101-28" id="footnote-101-28-backlink" name="footnote-101-28-backlink">[28]</a></sup></p>
				<p class="normal1">Cevdet Paşa'nın "Türkiye", "Türk", "azınlık" gibi kavramlardan habersiz olduğunu iddia edecek değilim. Ama buradaki alıntının orijinalinde de bunlar var mı, bir bakalım:</p>
				<p class="indentmetin">Hâlbuki Rumlar din ve lisânca ve âdet ve edebiyatça <span class="ideitalik">millet-i hâkimeden</span> ayru oldukları cihetle <span class="ideitalik">Memâlik-i Osmaniye</span>'de kendilerine mahsus bir âlemde yaşarlardı. Ve ehl-i İslâm içinde misafir gibi dururlardı. Galebelik oldukları yerlerde dahi ehl-i İslâma <span class="ideitalik">Bî-gâne</span> nazarile bakarlardı. <span class="ideitalik">Bilcümle tebaaya</span> hükümet lisânını öğretmek ve onları <span class="ideitalik">edebiyat-ı Osmaniye ve âdât-ı hasene-i İslâmiyeye</span> alışdırmak ve <span class="ideitalik">millet-i hâkimeye</span> ısındırmak ve bu veçhile râbıta-ı tâbiyet ve metbûiyete kuvvet vermek müterettib-i zimmet-i hükümet iken eslâfımızın bu bâbda rû-nümâ olan hatâ' ve müsâmahaları kabil-i inkâr değildir.<sup class="calibre5"><a class="footnote-link" href="tarih_split_076.html#footnote-101-29" id="footnote-101-29-backlink" name="footnote-101-29-backlink">[29]</a></sup></p>
				<p class="normal1">Cevdet Paşa'nın sık sık söz ettiği "millet-i hâkime"den genelde Müslümanları, bazen de bağlama göre özelde ve özellikle "Türk milletini" kastettiği anlaşılabilir. Bunun klasik Osmanlı siyasi düşüncesinden kaynaklanmayan modern bir yaklaşım olduğunu ve dönemi Avrupası'nın yönelimlerinden etkilenen Cevdet'in burada milliyetçilik yaptığını hemen belirteyim. Sonuç olarak paşa, daha 1850'lerde, kitabının ilk baskısında, klasik "İslam milleti" anlayışı çerçevesinin dışına taşarak Arap ve Türk milletlerini ayırmış, <span class="ideitalik">"Arab ve Türk milletleri</span> muktezâ-yı mevâkileri olmak üzere aralık aralık cûş u hurûşa gelerek ve seyl gibi etrâf ve eknâfa cereyân ederek biddefaat âlemi istilâ etmiş <span class="ideitalik">iki millet</span>-i azîme olub..."<sup class="calibre5"><a class="footnote-link" href="tarih_split_077.html#footnote-101-30" id="footnote-101-30-backlink" name="footnote-101-30-backlink">[30]</a></sup> demiş bir tarihçidir. Ayrıca "millet-i hâkime"nin karşıtı olarak kullandığı "millet-i mahkûmeden"<sup class="calibre5"><a class="footnote-link" href="tarih_split_078.html#footnote-101-31" id="footnote-101-31-backlink" name="footnote-101-31-backlink">[31]</a></sup> de "yenilmiş millet, tahakküm altına düşmüş millet" veya biraz daha yorumlama yaparak "azınlık" demek istediğini bile anlayabiliriz. Ama "millet-i hâkime"yi "Türk milleti", "Memâlik-i Osmaniye"yi "Türkiye", "edebiyat-ı Osmaniye"yi "Türk edebiyatı", "âdât-ı hasene-i İslâmiye"yi "Türk âdetleri" olarak karşılamak ne derece doğru olur, doğrusu şüphelerim var. Cevdet Paşa, üstü kapalı olarak bir şeyler söylemek istiyorsa, sadeleştirilmiş metinde de öyle kalmalıdır. Burada "hükümet lisânı" ifadesine nasıl "Türkçe" denerek bir açıklık getirilmemişse diğerleri de o şekilde bırakılmalıdır. Bunun ötesinde "bilcümle tebaa"yı "bütün azınlıklar" olarak Türkçeleştirmenin doğru olmadığını, "bîgâne" (kayıtsız, ilgisiz) sözcüğünden yola çıkarak "zavallı" sözcüğüne ulaşılmasının ise tamamen yanlış olduğunu düşünüyorum.</p>
				<p class="normal1">Sadece burada değil sadeleştirilmiş metnin her tarafında "Osmanlı", "İslam", "ehl-i İslam", "Müslim" ve "Müslüman" sözcüklerini "Türk" ile karşılamakta bir sakınca görülmemiş. Müslüman ve Türk sözcüklerinin eşanlamlı olarak kullanılmasının anakronizmler doğuracağı açık olduğu gibi bazen de Cevdet Paşa'nın vermek istediği nüanslar ortadan kalkmış. Soruyu şu şekilde sorayım: Böyle olursa Cevdet Paşa'nın gerçekten de "Türk" sözcüğünü kullandığının nasıl farkına varacağız? Buna biraz sonra somut bir örnek vereceğim ama önce sadeleştirilmiş metinde "Müslüman" ve "Türk" özdeşleştirilmesine dair birkaç tane daha örnek vermek istiyorum.</p>
				<p class="normal1">Mora Ayaklanması başlamıştır. Yakınlardaki küçük kasabalardan ve köylerden kaçabilen Müslümanlar eyalet merkezi olan Trapoliçe'ye (Tripolitsa, Tripolis) sığınmış ve orada kuşatılmışlardır. Açlık baş göstermiştir.</p>
				<p class="indentmetin">Oysa zahire tükenmiş, yiyecek bir şey kalmamıştı. Bazı gözü pek kişiler ara sıra kaleden çıkıp muharebe ederek eşkiyanın yiyeceğinden biraz şey çarparak açlığı giderirdi. Ama her çıkışta üç-beş şehit veriliyordu. Bu yiğitlerin sayısı azalıyor, <span class="ideitalik">Türklere</span> üzüntü ve bezginlik geliyordu. Kasaba dışından ve köylerden gelip de Tripoliçe'ye sığınan <span class="ideitalik">Türkler</span> de bu duruma bakıp üzülüyorlardı. Sonra eşkıya reisleriyle gizlice anlaşarak açık kapalı takım takım yurtlarına gider oldular.</p>
				<p class="indentmetin">Eşkıya ise onları aldatıyor, yanlarına adam katıp yurtlarına götürüyordu. Bir tarafdan da tertipledikleri şekilde eşkıya onları basıp yollarda öldürüyor, kadın ve çocuklarını esir ediyorlardı. <span class="ideitalik">Biçare Türk</span> köylüsü birbirinden habersiz yok olup gidiyordu. Böylece Tripoliçe <span class="ideitalik">Türklerinin</span> sayısı azalıyor, zahire sıkıntısı ise günden güne çoğalıyordu.<sup class="calibre5"><a class="footnote-link" href="tarih_split_079.html#footnote-101-32" id="footnote-101-32-backlink" name="footnote-101-32-backlink">[32]</a></sup></p>
				<p class="normal1">Aynı yeri bir de Cevdet Paşa'nın dilinden görelim:</p>
				<p class="indentmetin">Hâlbuki zahire tükenmiş yiyecek bir şey kalmamış olduğundan bazı şüc'ân ara sıra kaleden hurûc ve harb ederek ve eşkıyanın me'kûlâtından biraz şey çarparak sedd-i ramak ederlerdi. Lâkin her çıkışda üçer beşer şehid verilmekle şüc'ânın adedi azalmakda ve <span class="ideitalik">ehl-i İslâm'a</span> yeis ve fütûr gelmekde idi. Ber vech-i balâ haric-i kasaba ve karyelerden gelüb de Trapoliçe'de barınmış olan <span class="ideitalik">ehl-i İslâm'ın</span> ekseri bu hallere bakub me'yûs olmağla hafiyeten rüesa-yı eşkıya ile muhâbere ve memleketlerinde iskân olunmak üzere mukavele ederek hafî ve celî takım takım memleketleri canibine gider oldular. Eşkıya ise anları iğfal ve yanlarına birer mikdar âdem bilterfik memleketleri canibine i'zâm ile beraber bir tarafdan dahi tertib eyledikleri eşkıya anları birer mahalde basub kendülerini i'dâm ve evlad ve iyâllerin esir etmekde ve <span class="ideitalik">bu biçareler</span> birbirinden bîhaber olarak mahvolub gitmekde idiler. Bu cihetle Trapoliçe'de <span class="ideitalik">ehl-i İslâm'ın</span> adedi azalmakda ve zahire muzayakası ise günden güne çoğalmakda olduğundan...<sup class="calibre5"><a class="footnote-link" href="tarih_split_080.html#footnote-101-33" id="footnote-101-33-backlink" name="footnote-101-33-backlink">[33]</a></sup></p>
				<p class="normal1">"Biçare Türk köylüsü"nü ben hiç göremiyorum, siz görüyor musunuz?</p>
				<p class="normal1">Yine Rum ayaklanmasının bu kez başka bir sahnesine gidelim. Çamlıca ve Sisam adalarından gelen Rumların saldırısından korunmak için Sakız Muhafızı Vahit Paşa Müslüman halkı kalenin içine aldırır ve kuşatılırlar. Sadeleştirilmiş metne bakalım:</p>
				<p class="indentmetin">Bu sırada Çeşme yakasında epeyce sayıda <span class="ideitalik">kahraman Türk</span> yardıma hazırdı. Kalenin sağını, solunu ve ada kıyılarını baştan başa eşkıya kaplamıştı. Liman burcundan başka yere asker çıkarmaya eşkiya gemileri engel oluyordu. Lâkin Çeşmeli Ömer adlı reis kayığına doksan iki <span class="ideitalik">kahraman Türkü</span> alıp gece eşkiya gemileri arasından geçerek gece yarısı liman burcuna geldi.<sup class="calibre5"><a class="footnote-link" href="tarih_split_081.html#footnote-101-34" id="footnote-101-34-backlink" name="footnote-101-34-backlink">[34]</a></sup></p>
				<p class="normal1">Şimdi aslına gidelim:</p>
				<p class="indentmetin">Ol esnada Çeşme yakasında bir hayli <span class="ideitalik">dilâveran-ı İslâm</span> âmâde bulunmuşlar ise de kalenin yemin ve yesârını ve sevâhil-i cezireyi sertaser eşkıya kaplamış olduğu cihetle burc-u limandan gayrı mahale asker ihracı kabil olamayub oraya asker ihracına dahi sefain-i eşkıya mani idi. Lâkin Çeşmeli Ömer nam reis kayığına doksan iki <span class="ideitalik">merd-i dilir</span> alub geceleyin sefain-i eşkıya arasından mürûr ile gece saat altı sularında burc-u limana vâsıl oldu.<sup class="calibre5"><a class="footnote-link" href="tarih_split_082.html#footnote-101-35" id="footnote-101-35-backlink" name="footnote-101-35-backlink">[35]</a></sup></p>
				<p class="normal1">Haydi, İslam dilaverlerinin "Türk" olduğunu anladık, peki en fazla "yigit adam" olarak verilebilecek "merd-i dilir"in "Türk" olması gerektiğini nasıl anladık?</p>
				<p class="normal1"><span class="idebold">"Türk", terk olunca...</span></p>
				<p class="normal1">Yukarıda Cevdet Paşa "Türk" sözcüğünü bilmez değil demiştim. Bilir ve yerli yerinde, bağlamına uygun bir şekilde kullanır. Söz konusu ettiği bir topluluğun içinde Türkler ve Arnavutlar ve diyelim ki Araplar varsa, Müslümanların etnik aidiyetini vurgulamak istemiyorsa veya soyut bir düzeyde Müslümanlardan bahsediyorsa "ehl-i İslam" demeyi tercih eder. Genelde tarihinde yaptığı da budur. Dönemin arşiv belgelerinde bazen pek ortada olan bu etnik referansları kendi kitabını yazarken çoğunlukla "ehl-i İslam" şemsiyesi altına saklamayı daha uygun bulmuştu paşa. Ama ender de olsa, iki Müslüman unsurun birbirlerine göre konumunu önemli buluyorsa veya bunların etnik aidiyetlerinin olaylar üzerinde etkisi olduğunu düşünüyorsa o zaman doğrudan etnonimlerini kullandığı da olur. Mesela şöyle der:</p>
				<p class="indentmetin">Tepedelenli Ali Paşa'nın afv olunmaz suçlarından biri dahi budur ki Tırhala Sancağı'nın ehl-i İslâm'ı <span class="ideitalik">Türk</span> olmak hasebile anın çekisine gelmediklerinden biçareleri kırdı dökdü perişan etdi. Ol havalideki <span class="ideitalik">kuvve-i İslâmiyenin</span> zaafına sebeb oldu.<sup class="calibre5"><a class="footnote-link" href="tarih_split_083.html#footnote-101-36" id="footnote-101-36-backlink" name="footnote-101-36-backlink">[36]</a></sup></p>
				<p class="normal1">Şimdi her "ehl-i İslâm" veya "İslam" gördüğümüz yerde bunu düşünmeksizin "Türk" olarak çevirseydik şu alıntı ne hale gelirdi? "Tırhala Sancağı'nın Türkleri Türk olmak nedeniyle" gibi totolojik bir şey çıkmaz mıydı ortaya? Ya Cevdet Paşa başka bir yer için, tutalım ki Avlonya veya İşkodra için "ehl-i İslam'ı Arnavut olmak hasebile" demiş olsa onu ne yapacaktık? "İşkodra'nın Türkleri Arnavut olmak hasebile" mi diyecektik?</p>
				<p class="normal1">Anlaşılan buradaki bu "Türk" sözcüğü çevirenin de beklemediği bir şey olmalı ki çevirmemiş! Daha doğrusu okuyamamış. Bakalım:</p>
				<p class="indentmetin">Tepedelenli Ali paşanın af olunmaz suçlarından biri de budur ki Tırhala sancağının islâm halkı <span class="ideitalik">kaçıp</span> onun çekisine gelmediklerinden onları kırıp, <span class="ideitalik">dövmüş</span> ve perişan etmiştir. O havalideki islâm kuvvetlerinin zayıflamasına sebeb olmuştur.<sup class="calibre5"><a class="footnote-link" href="tarih_split_084.html#footnote-101-37" id="footnote-101-37-backlink" name="footnote-101-37-backlink">[37]</a></sup></p>
				<p class="normal1">Kaçmak da nereden çıktı demeyin, "Türk"ü "terk" okuyunca oldurulmuş! Cevdet Paşa ne de olsa "Vavlı Türklerden" değil ya, daha doğrusu Türk'ü "vav" yani "ü" ile yazmak modasından önce, bilinen "terk" imlasıyla yazmış ya, "terk olmak" diye okunmuş ve o da "kaçıp" şeklinde sadeleştirilmiş. Oysa "cehennem" bile olunan Türkçede "terk olmak" diye bir deyim yok. Aynen "kırıp dövmek" diye bir deyim olmadığı gibi. Bir an için sadeleştirenin mantığını kabul edelim, ne yapmış Tepedelenli? Kaçıp giden adamları geri çevirip mi dövmüş? Tabii ki kimsenin kaçtığı yok. Cevdet Paşa, Tepedelenli'nin sıkıntısına- tahakkümüne katlanamayan etnik Türklerin cezalandırıldığını, kırılıp döküldüğünü söylüyor. Hemen bütün metinde "İslam" ve "Müslim" namına ne varsa hepsini "Türk" yapan Günday'ın, "Türk"ün adıyla sanıyla geçtiği ender durumlardan birinde sözcüğü farkında olmaksızın "terk" okuyup "İslam halkı" ile yetinmesi bir ironi değil de nedir?</p>
				<p class="normal1">"Canım nereden bilsin sadeleştiren XIX. yüzyıl başı Balkanları'nda etnik Türk ve etnik Arnavut çekişmesini?" gibisinden bir gerekçe aradım ama diğer kaynaklar bir yana dursun Cevdet'in kendisi bile izin vermedi böyle bir düşünceye. Üstelik de şu Tırhala hikâyesinin anlatıldığı yerden daha önceki sayfalarda genelde siyaseten pek doğrucu olan paşamız bakın ne diyor? Hurşid Paşa, Yanya Kalesi'ne kapanan Tepedelenli Ali Paşa'yı kuşatmış, kuşatma uzamıştır. Bir çare arayan Ali Paşa kendisinin Rum bölükbaşılarından Ulise'yi (meşhur Ulyses) Osmanlı ordusuna gönderir. Ulise'nin görevi Arnavut ve Türkleri birbirine düşürmektir.</p>
				<p class="indentmetin">Ulise ise dışarıda bulunan Arnavud askerlerinin ezhânını ihlâl etmekle takım takım firâra başladılar ve Arnavudlar ile <span class="ideitalik">Türk uşağı</span> arasına tefrika düşürmekle yekdiğere izhâr-ı adâvet eder oldular.<sup class="calibre5"><a class="footnote-link" href="tarih_split_085.html#footnote-101-38" id="footnote-101-38-backlink" name="footnote-101-38-backlink">[38]</a></sup></p>
				<p class="normal1">İlginç olan, bu kısmın Günday tarafından özünün pek bozulmamış bir şekilde çevrilmesi:</p>
				<p class="indentmetin">Olise ise dışarda bulunan Arnavud askerlerinin zihnini bozduğundan hepsi takım takım kaçmaya başladılar. Arnavudlar ile Türk askerleri arasında ayrılık çıkınca birbirine düşman oldular.<sup class="calibre5"><a class="footnote-link" href="tarih_split_086.html#footnote-101-39" id="footnote-101-39-backlink" name="footnote-101-39-backlink">[39]</a></sup></p>
				<p class="normal1">Söylemeye gerek yok ki Arnavutlar ve Türk uşağı arasındaki ayrılık kendi kendine çıkmıyor, bunu Ulise beceriyor. Her ne hal ise, burada "Türk"ü doğru okuyan Günday'ın aynı dikkati Tırhala için de göstermesi gerekirdi.</p>
				<p class="normal1">Benzer bir şekilde, Cevdet'in "Memâlik-i mahrûse" ifadesini hep "Türkiye" diye çevirmekte hiçbir sakınca görmeyen Günday, ancak ve ancak "Türkiye" olarak çevrilebilecek bir sözcük zuhur edince yine atlıyor. Örnekleyelim. Hem de bağlamı aynı olan bir yerden, Cevdet'in bize gizli Rum örgütü Philiki Hetaireia'nın faaliyetlerini anlattığı kısımdan örnekler verelim. Önce sadeleştirilmiş metinden, peşine Cevdet'ten izleyerek bir "Memâlik-i mahrûse" ve "Türkiye" özdeşleştirmesi görelim. Bu sadeleştirmeden:</p>
				<p class="indentmetin">Eterya reisleri işte bu şekilde çalışmalarını <span class="ideitalik">Türkiye'nin</span> birçok yerine gizlice yaymışlardır. Lâkin arka arkaya meydana gelen büyük masraflar onların tahammül ve iktidarından çok fazla idi. Fakat Penayot Şkeri'nin önce ve sonra verdiği paralar bu masraflara yetiyordu.<sup class="calibre5"><a class="footnote-link" href="tarih_split_087.html#footnote-101-40" id="footnote-101-40-backlink" name="footnote-101-40-backlink">[40]</a></sup></p>
				<p class="normal1">Bu da Cevdet'ten:</p>
				<p class="indentmetin">Eterya reisleri işte bu suretle keyfiyeti <span class="ideitalik">Memâlik-i Mahrûse</span>'nin ekser mevâkiine hafiyeten neşr etmişlerdir. Lâkin peyderpey vuku' bulan mesarif-i kesire anların tahammül ve iktidarından efzûn olub fakat Panayot Şkeri'nin mukaddem ve muvahhar verdiği mebâliğ-i kesire bu mesârıfa medâr olayordu.</p>
				<p class="normal1">Yine aynı şey. Cevdet "Türkiye" ya da onun tam karşılığı olan bir sözü bilmez değildir ama burada kullanmıyor. Memâlik-i Mahrûse diyor!</p>
				<p class="normal1">Philiki Hetaireia'nın kurucuları "Manuel Iksanto" (Emmanuil Xanthos) ve arkadaşları Nikola Uskufu (Nikolaos Skouphas) ve Atnaş Çakalof'un (Athanasios Tsakalov) düşüncelerini aktarırken ise Cevdet Paşa öyle "Korunmuş Ülkeler" gibi belirsiz değil de adını vererek daha somut bir ülkeden söz ediyor. Iksanto "Rumların ilerü gelenlerinden ve silah kullanur kaptanlarından mürekkeb bir (eterya) teşkil olunsa Yunanlıların" bağımsızlıklarını kazanabileceklerini düşünüyormuş. Bir gün de arkadaşlarıyla sohbet ederken, <span class="ideitalik">"Türkistan'da</span> ve alelhusus Arnavudluk ve Mora ve <span class="ideitalik">Cezayir-i Bahr-i Sefid</span>'de olan dindaşlarının" uğradıkları haksızlık ve çektiği sıkıntılardan bahsetmişler.<sup class="calibre5"><a class="footnote-link" href="tarih_split_088.html#footnote-101-41" id="footnote-101-41-backlink" name="footnote-101-41-backlink">[41]</a></sup> Bu kısım sadeleştirilen metinde şöyle:</p>
				<p class="indentmetin">[Iksanto] Rumların ileri gelenlerinden ve silah kullanır kaptanlardan müteşekkil bir (Eterya) kurulsa, Yunanlıların bağımsızlık kazanmalarının mümkün olacağını da düşünmekte imiş. Bir gün dostlarından Nardeli Nikola Uskufu ve Yanyalı Atnaş Çakalof ile sohbet ederken <span class="ideitalik">Türkistan</span>'da ve özellikle Arnavutluk, Mora ve <span class="ideitalik">yedi adalarda</span> bulunan dindaşlarının çektikleri sıkıntı ve eziyetlerden söz edildiği sırada...<sup class="calibre5"><a class="footnote-link" href="tarih_split_089.html#footnote-101-42" id="footnote-101-42-backlink" name="footnote-101-42-backlink">[42]</a></sup></p>
				<p class="normal1">Görüldüğü gibi Cevdet Paşa'nın Osmanlı İmparatorluğu ile eşanlamlı olarak kullandığı "Türkistan" sadeleştirilmiş metinde aynen bırakılmış. Oysa tam "Türkiye" diye çevrileceği zamandı. Diğer türlü, bugün yaygın olan kullanımdan dolayı Arnavutluk, Mora ve Akdeniz Adalarının Orta Asya'da olduğu gibi bir anlam çıkıyor. Yeri gelmişken, <span class="ideitalik">"Cezayir-i Bahr-i Sefid"</span>in yani Osmanlı'nın "Akdeniz Adaları" dediği Ege Adaları'nın burada İyon Denizi'ndeki Yedi Adalar yani <span class="ideitalik">Cezayir-i Seba</span> ile karıştırılmış olduğunu da belirtelim.<sup class="calibre5"><a class="footnote-link" href="tarih_split_090.html#footnote-101-43" id="footnote-101-43-backlink" name="footnote-101-43-backlink">[43]</a></sup></p>
				<p class="normal1">Malum, gizli bir örgütten söz ediyoruz. Adamların birtakım hiyerarşileri ve birbirlerini tanıyabilmeleri için özel işaretleri olması çok doğal. Bu örgütsel hiyerarşi içinde bir Anadolu kasabasının adının kötüye kullanılması ise tam bu Rum fesedesine yakışacak bir davranış! Philiki Hetaireia'nın meşhur "Tosyalı" rütbesinden bahsediyorum. Bakın nasıl:</p>
				<p class="indentmetin">O sıralarda eterya mensupları derecelere ayrılıp başkanlarına (çoban), ikinci sınıfa (Papas), üçüncü sınıfa <span class="ideitalik">(Tosyalı),</span> dördüncü sınıf olan kimselere de (zararsız) adlarını vermişlerdi.<sup class="calibre5"><a class="footnote-link" href="tarih_split_091.html#footnote-101-44" id="footnote-101-44-backlink" name="footnote-101-44-backlink">[44]</a></sup></p>
				<p class="normal1">Madem bu Anadolu kasabalarını karalama işine girmişler, ne diye dördüncü sınıfa da, sözün gelişi, "Andavallı" dememişler diye meraka düşüyor insan. Bu merakı dindirmek için asıl metne gidiyoruz ve heyhat, bir yanlış okumadan başka hiç bir şey değil. Cevdet Paşa açık açık "tavsiyelü"<sup class="calibre5"><a class="footnote-link" href="tarih_split_092.html#footnote-101-45" id="footnote-101-45-backlink" name="footnote-101-45-backlink">[45]</a></sup> diyor, yani tavsiye edilmiş, önerilmiş anlamında. Nereden çıktı Tosya?</p>
				<p class="normal1">Peki, bir yerde görünce birbirlerini nasıl tanıyorlarmış? "Eterya mensupları birbiri ile karşılaştıklarında <span class="ideitalik">tanışmak</span> için farmasonlar ve <span class="ideitalik">binbaşılar</span> gibi birtakım söz ve işaretler kullanırlardı" deniyor sadeleşmiş metinde. Nasıl yani? Masonları anladık da "binbaşılar" diye bir gizli örgüt, cemiyet, dernek, tarikat neyin nesi ise öyle bir şey mi var? Bu kez asıl metin de sorunumuzu çözmüyor. "Ve Eterya ashâbı ledeltesadüf yekdiğeri tanımak üzere farmasonlar ve <span class="ideitalik">bekbaşılar</span> gibi birtakım elfâz ve işârât-ı mahsusa isti'mâl edilirdi."<sup class="calibre5"><a class="footnote-link" href="tarih_split_093.html#footnote-101-46" id="footnote-101-46-backlink" name="footnote-101-46-backlink">[46]</a></sup> "Be-kef-be-elif-şın-ye-lam-re" olarak yazılan bu sözcüğü belki başka şekillerde okumak da olası. Ama asla "binbaşı" olarak okunamaz. Çünkü o zaman "be-ye-kef-be-elif-şın-ye" olarak yazmak gerekirdi. Tabii ki Cevdet Paşa'nın kastettiği fakat dizgicinin ve musahhihin kurbanı olan sözcük <span class="ideitalik">Bektaşiler.</span> Ancak o zaman bu giz dolu ifade anlam kazanıyor. Elimiz değmişken kadim bir yanlışı da düzeltmiş olalım.</p>
				<p class="normal1">Sadeleştirilmiş metinde kendi başına pek anlaşılmayan başka bir yere bakalım. Rum ayaklanmasından hemen önceki dönemdir. Adalı Rumların usta denizciler olarak epey bir ünleri vardır:</p>
				<p class="indentmetin">O esnada adalı rumları ayartıp Rusya'ya göç ettirmek üzere Rus konsolosları tarafından gösterilen gayrete karşı Bâb-ı Âli de adalılara yumuşak davranırdı. <span class="ideitalik">Diğer devletlerin gemileri için onları çeşitli şekillerde överdi.</span><sup class="calibre5"><a class="footnote-link" href="tarih_split_094.html#footnote-101-47" id="footnote-101-47-backlink" name="footnote-101-47-backlink">[47]</a></sup></p>
				<p class="normal1">Ne yapardı hakikaten? Anlaşılmıyor. "Benim adalı Rumlarımın üstüne denizci yoktur" mu diyor devlet? Böylece onların başka devletlerin gemilerinde istihdam edilmelerini mi istiyor? O zaman Rusların gayretine ne diye karşılar? Asıl metne gidiyoruz:</p>
				<p class="indentmetin">Ol esnada adalu Rumları ayardub Rusya diyârına hicret etdirmek üzere Rusya konsolosları tarafından sarf olunan mesaiye mukabil Bâb-ı âli dahi adalulara rıfk ve mülâyemetle muamele eyler ve <span class="ideitalik">akvâm-ı saire sefainine karşu anları enva-ı fevaide mazhar eder idi.</span><sup class="calibre5"><a class="footnote-link" href="tarih_split_095.html#footnote-101-48" id="footnote-101-48-backlink" name="footnote-101-48-backlink">[48]</a></sup></p>
				<p class="normal1">Ortada bir övgü filan yok. Sadece Bâb-ı âli'nin diğer "kavimlerin" gemilerine karşı kendi adalılarına çeşitli yararlar sağlaması var. "Mazhar" etmek övmek mi demek? Cevdet'ten anlaşılan o ki, bu politika yine de pek bir işe yaramamış.</p>
				<p class="normal1"><span class="idebold">Kutsal ittifak ve sünnet işleri</span></p>
				<p class="normal1">İyi bir anlatıcı olan Cevdet Paşa, sonunu gayet iyi bildiği konuların evveliyatını bilmezden gelip ayrıntılı bir şekilde anlatınca okuyucuda epey bir merak uyandırabiliyor. Sadeleştirilen metnin de bu merakı zenginleştirdiği söylenebilir. Cevdet, sık sık kullandığı kaynaklardan biri olan Şânîzâde'ye dayanarak Rumların ayaklanmasını kolaylaştıran nedenleri anlatırken şöyle diyor, sadeleşmiş, ama nev-icad Osmanlıca sözcüklerle zenginleşmiş metinde:</p>
				<p class="indentmetin">Yine Şânî-zâde Tarihinde anlatıldığı üzere 1808 ve 1809 senelerinde Bec şehrinde bazı Avrupa devletlerinin mukaddes ittifak manasına <span class="ideitalik">"sened-i ilyan"</span> dedikleri anlaşmalarında bütün hristiyan toplumların bağımsızlığını hepsinin kabul etmiş oldukları her tarafa yayıldı. Her ne kadar bunların hakkında açıkça söylenmiş bir söz değilse de <span class="ideitalik">isyana yatkın olan güvenilir kimseleri de</span> emele düşürmeleri rumların ayaklanmalarında ayrı bir sebeb olmuştur.<sup class="calibre5"><a class="footnote-link" href="tarih_split_096.html#footnote-101-49" id="footnote-101-49-backlink" name="footnote-101-49-backlink">[49]</a></sup></p>
				<p class="normal1">İçinde hiçbir özel kelime olmadığı için son cümleden başlayalım. Bütün kelimeleri bilmeme karşın gerçekten hiçbir şey anlamıyorum. Bir kişi isyana yatkınsa nasıl güvenilir oluyor? Bu Şânîzâde, <span class="ideitalik">Etnik-i Eterya</span>'nın (hemen isyan etmeyin, aşağısını okuyun) tarihçisi mi ki bu isyana yatkın kimseleri güvenilir bulsun?</p>
				<p class="normal1">Beç'i anladık, Viyana kenti, peki şu <span class="ideitalik">"sened-i ilyan"</span> ne ola ki? Bizim sened-i ittifak gibi bir şey mi? Hem de "mukaddes ittifak" anlamına geliyormuş! Tabii böyle işin içinden çıkamadığımız için, toparlanın, asıl metne gidiyoruz:</p>
				<p class="indentmetin">Yine Şâni-zâde tarihinde beyan olunduğu üzere (1808) ve (809) sene-i mîlâdiyelerinde Bec şehrinde bazı düvel-i Avrupa'nın İttifak-ı Mukaddes manasına <span class="ideitalik">(Sent Alyan)</span> tabir etdikleri muahadelerinde bilcümle akvâm-ı Hıristiyaniyenin serbestîsini cümlesi iltizâm etmiş oldukları şâyi' olmuşdu. Ve eğerçi bunların hakkında bir musarrah bir söz değil ise de müstaidd-i isyân olan <span class="ideitalik">eshab-ı ümniyyeyi</span> emele düşürmekle Rumların tuğyânına bu dahi bir sebeb olmuşdur.<sup class="calibre5"><a class="footnote-link" href="tarih_split_097.html#footnote-101-50" id="footnote-101-50-backlink" name="footnote-101-50-backlink">[50]</a></sup></p>
				<p class="normal1">Şimdi Kutsal İttifak'tan açık açık söz ettiğine göre, üstelik parantez içinde verdiğine göre Osmanlıca olmayan, Frenkçe kelimelerle karşı karşıyayız değil mi? <span class="ideitalik">La Sainte Alliance</span> olmuş bizimkilerin dilinde "Sent Alyan!" Peki, <span class="ideitalik">Sened-i İlyan</span> diye okunan şeyin bir anlamı var mı ki yazıyoruz? Her şeyden önce "sin-nun-te" ile yazılan ilk kelimeyi ne kadar zorlarsak zorlayalım "sened" olarak okuyamayız, çünkü o "sin-nun-dal" ile yazılır. Biz bunun Osmanlıca olduğunu düşünüyorsak "sünnet" olarak okumalıyız. Tüm aramalarımıza karşın "ilyan" diye bir şey bulamadık. O sözcük de "elif-lam-ye-elif-nun" ile yazılıyor. Redhouse imdadımıza koşuyor, aynı yazılışla bulduğumuz kelime "elyan" diye okunuyor ve anlamı aynen şöyle <span class="ideitalik">"large in the buttocks"</span><sup class="calibre5"><a class="footnote-link" href="tarih_split_098.html#footnote-101-51" id="footnote-101-51-backlink" name="footnote-101-51-backlink">[51]</a></sup> yani erkekler için koca kıçlı! Hay Allah! En fazla <span class="ideitalik">"Sünnet-i Elyan"</span> okunacak bu terkip ancak koca kıçlı birinin sünneti gibi bir anlam veriyor Osmanlıcada ki, tam bir icattır! Peki, mademki sehven de olsa "sened" okunmuş, haksızlık etmeyelim, onu şerh edelim. O ne demek olacaktı ki? Koca kıç seneti! Bu daha mı iyi?</p>
				<p class="normal1">Gelelim "isyana yatkın olan güvenilir kimseler" bahsine. "Müstaidd-i isyan olan ashâb-ı ümniyyeyi" "isyana yatkın arzu sahipleri" olarak çevirsek ve biraz hantal olan bu ifadeyi "isyan etmek hevesinde olanlar" şeklinde düzeltsek, sorun da çözülecektir. Anlaşılan "ashâb-ı emniyye" gibi bir şey okunmuş ve ona da "güvenilir kimseler" manası verilmiş. Kutsal İttifak'ın yılı olarak verilen tarihler ve yeri olarak verilen kent konusunda ise sadeleştirene tabii ki bir şey demeyeceğiz. Paris ile Viyana, 1808-9 ile 1814 karışmış, olur o kadarcık.</p>
				<p class="normal1">Biraz önce ne anlama geldiği anlaşılmayacak şekilde yanlış okunmuş, Latin alfabesinde yazılmış görülse bile belirli bir anlam yüklenemeyecek bazı sözcüklerin üzerinde durduk. Şimdi ise ne olduğu açıkça görülen, gayet iyi bilinen, bu anlamda şüphe uyandırmayacak ama kolay kolay tarihi bağlama oturtulamayacağı için yanlış olabileceğini düşünmemiz gereken sözcüklere bir örnek vereyim.</p>
				<p class="normal1">Rum örgütü Eterya'ya Ermeniler de üyeymiş. Bakın nasıl: "Eterya'ya dahil olan <span class="ideitalik">Ermeniler</span> de onun sırlarını bildikleri için Halet efendinin bu işi çıkaracağını anlayarak Mora'da isyan sebeplerinin tamamlanmasına çalışıyorlardı."<sup class="calibre5"><a class="footnote-link" href="tarih_split_099.html#footnote-101-52" id="footnote-101-52-backlink" name="footnote-101-52-backlink">[52]</a></sup> Bildiğimiz her şeye ters değil mi? Ermeniler de Rumların örgütüne katılmışlarsa onlara ne diye "millet-i sadıka" dedi bu Osmanlı? Öte yandan, ihanet kataloglaması yapmaya meraklı iseniz ve Osmanlıca bilip aslına gidemiyorsanız bulunmaz bir nimet. "Millet-i sadıka olarak bilinen Ermenilerin <span class="ideitalik">Etnik-i Eterya'ya</span> (biraz daha sabır) girdiklerine dair dikkatten kaçmış önemli bir kayda göre Ermenilerin de çok erken bir aşamada isyan hazırlıkları içinde oldukları anlaşılıyor" der çıkarsınız işin içinden. "Rum milli örgütünde Ermenilerin ne işi var?" diyebilecek şüphecileri de susturmak kolay: "Rumların yanında staj yapıyorlardı!" Biz en iyisi mi yine Cevdet Paşa'ya gidelim: "Eterya'ya dahil olan <span class="ideitalik">Fenerlüler</span> dahi anın esrarına vâkıf oldukları cihetle Halet Efendi'nin bu işi fiile getüreceği meczûmları olduğundan heman Moraca esbab-ı isyâniyenin istikmaline çalışıyorlardı."<sup class="calibre5"><a class="footnote-link" href="tarih_split_100.html#footnote-101-53" id="footnote-101-53-backlink" name="footnote-101-53-backlink">[53]</a></sup> Aslında kolayca kaçınılabilecek basit okuma yanlışlarının tarihi olgulara bütünüyle ters düşen önemli ve yeni "bilgiler" verdiği durumlara bir örnektir bu. Ama "Fenerlüler" kelimesinin nasıl "Ermeniler" okunabildiğine dair en ufak bir fikrim yok, bu noktada havlu atmış durumdayım.</p>
				<p class="normal1">Sadeleştirilmiş metnin bazı yerlerinde ise birden çok ve değişik nitelikli yanlışın aynı anda varlığı söz konusudur. Biraz uzun olmasına karşın içinde yanlış aktarma, anlamın tam tersini verme ve okuma yanlışı bulunan şu pasaja bakalım. Yanya'da Hurşid Paşa ordusunun kuşatması altında olan Tepedelenli Ali Paşa'nın son günleri yaklaşmaktadır. Hurşid Paşa çeşitli garantiler vererek Ali Paşa'nın adamlarını ondan ayırmaktadır.</p>
				<p class="indentmetin">Bu suretle Ali Paşa'nın etrafında toplananlar dağılarak <span class="ideitalik">46 adamı</span> ile kalmıştı. Eğer taarruz edilecek olursa cephaneye ateş vermek üzere bizzat cephanenin bulunduğu yeri Hurşit Paşa biliyordu. O da taarruzdan <span class="ideitalik">kaçmadı,</span> aman vererek Ali Paşa'yı teslime davet etti. Aralarında birçok haberleşme ve mektuplaşma geçtikten sonra nihayet İstanbul'a gidip Osmanlı Devleti tarafından gösterilecek yerde, oturup verilecek maaşa kanaat etmek şartıyla canına aman verildiğine dair Hurşit Paşa tarafından senet verildi. Ali Paşa da beş on adamı ile kaleden çıkıp İstanbul'a gidinceye kadar kalmak üzere Yanya gölünde bulunan adaya geçti. <span class="ideitalik">Karayel</span> altına alınıp durum padişaha bildirildi.<sup class="calibre5"><a class="footnote-link" href="tarih_split_101.html#footnote-101-54" id="footnote-101-54-backlink" name="footnote-101-54-backlink">[54]</a></sup></p>
				<p class="normal1">Nasıl anlamalıyız? Ali Paşa'nın yanında kalan adam sayısı yaklaşık değil kesin olarak verilmiş, taarruz edilmesi durumunda cephaneye ateş verecek olan Hurşid Paşa imiş, Hurşid taarruz etmekten kaçmamış (o zaman neden cephaneyi ateşlememiş?), biraz tuhaf ama Hurşid saldırırken aynı zamanda Tepedelenli'ye aman vermiş, yazılı garanti vermiş, sonra Tepedelenli "karayel" diye bir şeyin altına alınmış. Asıl metne gidip bu karışık anlatımın içinden çıkmaya çalışalım:</p>
				<p class="indentmetin">Bu suretle Ali Paşa'nın cemiyeti dağılarak <span class="ideitalik">kırk elli</span> nefer etbaıyla kalmışdı ve şayed hücum olunacak olur ise cebehaneye ateş vermek üzere bizzat <span class="ideitalik">cebehanenin üzerinde oturduğu</span> Hurşid Paşa'nın malûmu olmağla o dahi hücumdan <span class="ideitalik">ictinâb</span> ederek rey ve aman itasıyla Ali Paşa'yı teslime davet edüb miyanede hayli muhabere ve mükâtebe cereyanından sonra nihayet İstanbul'a gidüb devlet-i âliye tarafından tahsis olunacak mahalde ikamet ve ihsan buyurulacak maaşa kanaat eylemek şartıyla canına aman verildiğini mübeyyin Hurşid Paşa tarafından memhûr sened verildiğine mebni Ali Paşa beş on adamile kaleden çıkub İstanbul'a azimet edinceye dek ikamet eylemek üzere Yanya Gölü'nde kâin adaya güzar etmekle <span class="ideitalik">karağol</span> altına alınub keyfiyet der-i devlete arz ve inha olunmuşdu.<sup class="calibre5"><a class="footnote-link" href="tarih_split_102.html#footnote-101-55" id="footnote-101-55-backlink" name="footnote-101-55-backlink">[55]</a></sup></p>
				<p class="normal1">Böylece, Ali Paşa'nın yanında kırk elli kişi kaldığını, saldırılması durumunda cephaneyi havaya uçuracağı bilindiği için Hurşid'in bundan çekindiğini ve adaya gönderildiği zaman kaçmaması için gerekli güvenlik önlemlerinin (karakol) alındığını öğreniyoruz.</p>
				<p class="normal1">Bu metnin ciddi anlama sıkıntısı doğuran bütün eksikliklerini veya yanlışlarını bulduğumu öne sürecek değilim, öyle bir iddiam yok. Burada zaten değindiklerimin ötesine geçerek yüzlerce okuma yanlışını da sıralamak istemiyorum. Yalnız, yayınevinin 1994'te bu metni tıpkıbasım olarak bir kez daha yayımlamasından öyle anlıyorum ki en azından kendileri durumdan şikâyetçi değiller. Bana ise son dönem Osmanlı tarihinin en önemli kaynak metinlerinden biri olan <span class="ideitalik">Tarih-i Cevdet</span>'in bir an önce düzgün ve güvenilir bir çevriyazıyla okuyucuyla buluşturulmasını temenni etmek kalıyor. Sadeleştirme ve kısaltmayı da ondan sonra yapmak gerek.</p>

		</body>
</html>