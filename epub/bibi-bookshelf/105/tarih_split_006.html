<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_12"><br class="calibre3"/>La Fontaine'nin şeyhülislamı</h2>
				<p class="normal1">Ama galiba abartıyorum. Şükürler olsun ki bu tür "sadeleştirmeler" sadece benim hayallerimin bir ürünü. Ehil ellerde ve dimağlarda unvanların bile bihakkın günümüz Türkçesindeki tam karşılığı bulunuyor. Benimkisi de tam bir kuruntu, gereksiz bir duyarlılık. Öyle mi? Toplumsal Dönüşüm Yayınları 1997 yılında "tarihi sevdiren adam" olarak tanıdığımız geç imparatorluk-erken cumhuriyet döneminin velut tarihçisi Ahmet Refik'in (Altınay) 1933 yılında, dolayısıyla Latin harfleriyle yayımladığı <span class="ideitalik">Osmanlı Devrinde Hoca Nüfuzu</span> adlı kitabı 1997'de "günümüz Türkçesine" çevirerek yeniden yayımladı. Çeviriyi yapan Güven Akçağ. Yayınevi gerekçelerini kitabın arkasındaki tanıtma yazısında şöyle ifade etmiş:</p>
				<p class="indentmetin">Asıl işleri insanlara din bilgisi vermek ve onlara dinsel pratiklerini yerine getirmede yardımcılık olan imamlar, hatipler, hocalar ve şeyhülislamlar XVII. yy. (sic) itibaren Osmanlı yönetimini avucuna aldı... Toplumsal Dönüşüm Yayınları Ahmet Refik'in bu kitabını yıllar sonra yeniden günyüzüne çıkararak günümüz siyasetindeki "hoca nüfuzu"na gönderme yapmak istedi.</p>
				<p class="normal1">Eh, yayınevi, 1997 Türkiyesi'nde soylu bir amaçtan yola çıkmış gibi duruyor. Bakın yeterince dramatik bir olay olan Sultan İbrahim'in tahtından indirilmesi bahsi nasıl aktarılmış:</p>
				<p class="indentmetin">Sultan İbrahim'i tahtından indirmek için saraya giden heyetin arasında da ulema vardı.</p>
				<p class="indentmetin">Özellikle Karaçelebizade ile Şehislam Abdürrahim Efendi bu heyetteki en önemli simalardı. Sultan İbrahim etrafını çeviren Ağalara hayretle bakıyordu. O sırada gözü Şehislam Abdürrahim Efendi'ye ilişti, öfkeyle bağırdı:</p>
				<p class="indentmetin">– Bire Abdürrahim! Ben seni müfti etmedim mi?</p>
				<p class="indentmetin">Şehislam sükûnetle cevap verdi:</p>
				<p class="indentmetin">Hayır. Sen beni müfti etmedin. Allah eyledi.</p>
				<p class="indentmetin">Sultan İbrahim bu cevap üzerine şaşırdı. Bir zamanlar <span class="idebold">"şehülislamı enam"</span> <span class="ideitalik">(Şeyhülislam denilen hayvan.)</span>'ın kendisine yaptığı yaltaklanma ve el-etek öpmeyi düşündü.<sup class="calibre5"><a class="footnote-link" href="tarih_split_048.html#footnote-101-1" id="footnote-101-1-backlink" name="footnote-101-1-backlink">[1]</a></sup></p>
				<p class="normal1">Çeviren bu tür terimleri hep parantez içinde açıkladığı için öğreniyoruz ki "şeyhülislam-ı enam" unvanının karşılığı <span class="ideitalik">"Şeyhülislam denilen hayvan"</span>dır! Aynı yayının 45. sayfasındaki üçüncü dipnotta "Müftiyülenam: Şehislamlık" açıklamasını verdiğine göre, müfti'l-enam veya bazen de burada olduğu gibi şeyhülislam-ı enam'ın Osmanlı şeyhülislamlarına verilen bir unvan olduğundan sayın çevirmen de haberdar. Yani özelde nankörlüğünden olsa gerek Abdürrahim Efendi'ye takılan bir lakap değil, bütün şeyhülislamlara verilen bir unvan! Peki, bir kültür pek saygı duyduğu, yere göğe konduramadığı bir makamı işgal edenlere bizim yalın Türkçemizle böyle yenilip yutulması güç bir hakareti nasıl eder?</p>
				<p class="normal1">Şimdi zerre kadar Osmanlıca bilmesek bile bu işte bir terslik olduğunu anlamamız gerekir. "Öyle şey olur mu canım?" diyerek geçebiliriz de. Ama yüz yüze konuşma olanağımız olmayan sayın çevirmenin nereden bu sonuca geldiğini ürettiği metinden yola çıkarak açıklamak, bu "hata"nın arkeolojisini yapmakla da yükümlü hissediyorum kendimi. Bunun en iyi yolu kendimi çevirmenin yerine koymak, anlamını bilmediğim ama kamuya açıklamak arzusunda olduğum bir sözcüğün, bir terkibin ne olduğunu görmek için sözlüğe bakmak. Başımız her sıkıştığında yaptığımız veya yapmamız gerektiği gibi. Bu uygulamayı yapmak için günümüzde bile piyasada kolaylıkla bulunan ve sanırım Osmanlıcadan Türkçeye çeviri yapanların ellerinin altından eksik etmedikleri iki sözlük, Redhouse ve Devellioğlu sözlüklerini kullanacağım.</p>
				<p class="normal1">Önce <span class="ideitalik">Redhouse</span>'a bakıyorum ve "müfti-l-enâm" karşılığı olarak <span class="ideitalik">"(the Legal Counsel of Mankind) The Sheykhu-'l-Islam of the Ottoman Empire"</span> yani "İnsanların hukuk danışmanı. Osmanlı İmparatorluğu'nun şeyhülislamı" açıklamasının verildiğini görüyorum.<sup class="calibre5"><a class="footnote-link" href="tarih_split_049.html#footnote-101-2" id="footnote-101-2-backlink" name="footnote-101-2-backlink">[2]</a></sup> Şeyhülislamın insanlara dini hukuk danışmanlığı (müftülüğü) yapması bana olabilir gibi geliyor. Müftinin, müftü olduğunu günümüzden zaten biliyorum, eh "enâm" da demek ki "insanlar veya insanlık, insanoğlu" anlamlarında kullanılmış. Bu kadarıyla tatmin olup bu açıklamayı olduğu gibi almak varken içimdeki araştırıcının dürtüklemesiyle "Elif-nun-elif-mim" harfleriyle yazılmış <span class="ideitalik">"enâm"</span> sözünün anlamına da bakıyorum. Redhouse Efendi, sözlüğünün 207. sayfasında bunu <span class="ideitalik">"Mankind; the human race"</span> (İnsanoğlu, insan ırkı) olarak açıklamış. Hay Allah, baltayı taşa vurdum, minik araştırmamın daha başında "enâm" sözünün mantıklı bir açıklamasını buldum ve sayın çevirmenin şu "hayvan" sözünü nereden bulduğunu gösteremedim!</p>
				<p class="normal1">Bir de Devellioğlu'na bakayım: Hımm, "enâm" için "1. bütün mahlûklar, yaratılmış olan canlılar. 2. halk, insanlar"<sup class="calibre5"><a class="footnote-link" href="tarih_split_050.html#footnote-101-3" id="footnote-101-3-backlink" name="footnote-101-3-backlink">[3]</a></sup> diyor. Herhalde "şeyhülislam-ı enam" da "mahlukların, insanların şeyhülislamı" gibi bir anlama gelir o zaman. Yine olmadı. Yine sayın çevirmenin ulaştığı o kıvrak, o cuk oturan sonuca ulaşamadım. Öyle bakarken bir alt kelimeye takılıyor gözüm. O da günümüzde yazdığımız yazıyla rahatlıkla "enam" olarak yazılacak ve okunacak bir kelime: <span class="ideitalik">en'âm.</span> Yani aynı kelime de arada tuhaf bir kesme işareti var. Hasbelkader biraz Osmanlıca bildiğim için Arap harfleriyle yazılmış şekline bakıyorum: "elif-nun-ayın-elif-mim". Farklı yazılıyor. Anlamları da hem daha çok hem de farklı: "1. at, deve, sığır ve koyun gibi hayvanlar. 2. s. hayvan gibi kimseler. 3. i. Kur'ân-ı Kerim'de bir sûrenin adı. 4. i. bâzı ayet ve sûreleri de ihtiva eden dînî duâ kitabı."</p>
				<p class="normal1">Ah, yazılışı biraz başka ama bir "enam" sözü buldum ve bununla yalnızca birtakım hayvanata değil hayvan gibi kimselere de ulaşıyorum. Bir de bir sure adıymış ve bir tür dua kitabına verilen admış ama bunlarla şeyhülislam arasında pek bir ilişki kuramadım. Öte yandan birinci ve ikinci anlamlarını sevdim. Berbat şahsiyetler olsa da şeyhülislamların gerçek bir hayvan olmadıklarını, bunun bir mecaz veya benzetme olması gerektirdiğini kestirdiğim için sıfat olan ikinci anlamını, "hayvan gibi kimseler"i benimsedim, o kadar anlam içinde bir onu seçtim! Oldu mu size <span class="ideitalik">"Şeyhülislam denilen hayvan"</span>? A, La Fontaine'nin fablları gibi... Hangi hayvandı acaba şeyhülislam? Akıllı bir baykuş muydu? Yoksa düşünceli bir fil mi?</p>
				<p class="normal1">Valla, işin doğrucası yine olmadı. "Şeyhülislâm-ı enâm"ı "Şeyhülislâm-ı en'âm" olarak okusak da, apırsak da, köpürsek de, bin dereden su getirsek de yine olmadı. Çünkü o zaman da bu terkipten en fazla "hayvan gibi kimselerin şeyhülislamı" gibi bir anlam çıkar. Şeyhülislamların kendilerine "hayvan" unvanı verilmesi için yeter mi bu? Velev ki hayvan gibi kimselere hukuk danışmanlığı yapa yapa zaman içinde kendileri de hayvanlaşmış olsunlar da sonra kazandıkları bu nüfuzu kötü yolda kullansınlar!</p>

		</body>
</html>