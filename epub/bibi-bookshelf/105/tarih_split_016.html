<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_20"><br class="calibre3"/>Etniki Eterya, bu cehalet bize yeter ya</h2>
				<p class="normal1">Yine <span class="ideitalik">Bilinmeyen Osmanlı</span>'dan başlayacağım ama bu kez faturayı onun âlim yazarlarına kesmeyeceğim çünkü söz konusu olan yanlışlık öyle bir yanlışlık ki kitaptan kitaba aktarılarak nesiller içinde yaşatılmış, ders kitaplarında yerini almış, üniversiteye hazırlık dersanelerinde öğretilmiş ve hâlâ da öğretilmekte! Onlar ne yapsın? Yazdıkları her kelime için ansiklopedilere bakacak değiller ya. II. Mahmud dönemi hakkında bilgi verirken şöyle diyorlar:</p>
				<p class="indentmetin">Sırpların muhtâriyet elde etmesi, Patras Başpiskoposu Germanos'un liderliğinde 12 Şubat 1821'de Rum İsyanının yani Yunan İhtilâli'nin başlamasına sebep oldu.</p>
				<p class="indentmetin">Tohumları daha önceleri atılan bu ihtilâl neticesinde Yunanlılar, Mora'yı ele geçirdiler. <span class="ideitalik">İşin arkasında 1814'de gizli olarak Odesa'da kurulan Ethniki Hetaria</span> ve Fener Patriği Grigorios ile Fener Beyleri vardı.<sup class="calibre5"><a class="footnote-link" href="tarih_split_255.html#footnote-103-38" id="footnote-103-38-backlink" name="footnote-103-38-backlink">[38]</a></sup></p>
				<p class="normal1">Sırpların muhtariyeti ile "Rum fetreti" arasındaki ilişkinin bu denli birebir veya basit olmadığını söylemeden geçmeyelim ama ilginç bir durumdur bu. En başta Yunanlılar olmak üzere bütün dünya 1814'te Odesa'da kurulan cemiyetin Philiki Hetaireia olduğunda hemfikirken Türkçe literatürün çok büyük bir kısmı bunun Ethniki Hetaireia /Etniki Eterya olduğunda ısrarlı. Oysa iki cemiyet birbirlerinden çok farklı coğrafyalarda ve zamanlarda kurulmuş. Birincisini Dostluk Derneği veya Cemiyeti, ikincisini Ulusal Dernek veya Milli Cemiyet olarak çevirmek mümkün. Birincisi 1814'te Kırım'da, Odesa'da, ikincisi 1894'te Yunanistan'da, Atina'da kurulmuş. <span class="ideitalik">AnaBritannica</span>'nın ilgili maddesinde kibarca değinildiği üzere Ethniki Hetaireia, "Bazı tarihçi ve yazarlarca 1814'te kurulan Philiki Hetaireia (Dostluk Derneği) ile karıştırılır".<sup class="calibre5"><a class="footnote-link" href="tarih_split_256.html#footnote-103-39" id="footnote-103-39-backlink" name="footnote-103-39-backlink">[39]</a></sup> Ama neden karıştırılır ve bu karıştırmanın arkeolojisi yapılabilir mi? Sorumun birinci kısmına şu an için verilecek kesin bir cevabım yok. İkinci kısmı içinse kesin söylenebilecek bir şey var: Böyle bir karıştırma ancak ve ancak 1894'ten sonra yani Ethniki Hetaireia'nın kuruluş tarihinden sonra olabilir çünkü kronolojik olarak daha sonra gelmesine karşın Yunan Bağımsızlık Savaşı'nda rol alan cemiyetin de bu olduğu sanılmış, aksi geçerli olmamıştır.</p>
				<p class="normal1">Başka birkaç örnek daha verelim. Genelde dikkatli ve bilgili bir araştırmacı olan İsmail Hami Danişmend de ikisini karıştıranlardan, daha doğrusu Philiki Hetaireia'yı Ethniki Hetaireia sananlardan. Elli yıl kadar önce şöyle diyor:</p>
				<p class="indentmetin">... 'Hétairia'ların gayesi Ortodoks istiklâli ve Bizans imparatorluğunun ihyası şeklinde ortaya atılmıştır. Bunlardan 'Hétairia tôn Philikon' ilmî ve edebî bir cemiyet şeklinde meydana çıkmış ve 'Ethniki hétairia' ise gizli bir ihtilâl cemiyeti şeklinde kurulmuştur:</p>
				<p class="indentmetin">Bu ikincisinin ilkönce 18 inci asırda meşhur şâir Rhigas tarafından kurulduktan sonra onun 1798 de idâmı üzerine dağıldığından ve nihayet 1814 de Odesa'da ikisi Rum ve biri Bulgar olmak üzere üç tüccar tarafından tekrar te'sis edilmiş olduğundan bahsedilir.<sup class="calibre5"><a class="footnote-link" href="tarih_split_257.html#footnote-103-40" id="footnote-103-40-backlink" name="footnote-103-40-backlink">[40]</a></sup></p>
				<p class="normal1">Aynı şekilde Enver Ziya Karal da Yunan bağımsızlığına giden yoldaki Rum isyanlarının tarihini anlatırken defalarca "Etniki Eterya"dan söz ediyor. Birini alıntılayalım.</p>
				<p class="indentmetin"><span class="ideitalik">Etniki Eterya, Yunan</span> isyanlarını hazırlayan ve idare eden gizli cemiyettir. 1814'te Odesa'da, ikisi Rum, biri Bulgar olmak üzere, üç kişilik bir tüccar grubu tarafından kuruldu. Cemiyetin gayesi, sözde eğitim ve öğretimi Osmanlıların hristiyan tebaası arasında yaymaktı. Fakat gerçekte, İstanbul'daki <span class="ideitalik">Yunan patriğinin</span> idaresinde olmak üzere, eski Bizans İmparatorluğu'nu kurmak ülküsünü benimsemişti.<sup class="calibre5"><a class="footnote-link" href="tarih_split_258.html#footnote-103-41" id="footnote-103-41-backlink" name="footnote-103-41-backlink">[41]</a></sup></p>
				<p class="normal1">Başka inciler de içerdiği için biraz oyalanalım bu alıntı üzerinde. Etniki Eterya'yı geçiyorum. Ama Karal'ın çok temel bir ayrım olan "Yunan" ve "Rum" ayrımını yapmadığı da görülüyor. Burada "Rum" sözcüğü geçmiyor hiç, ama eserinin her yerinde "Yunan" ve "Rum" sözcüklerini birbirinin yerine kullanıyor. İsyan edenler ne zaman "Yunanlı" oldu? Onlar Yunanlı ise "Rum"lar kimdi? Üstelik İstanbul'da o zamanlar, Rum değil de, bugün bile bulunmayan bir "Yunan" patriği varmış ve Bizans İmparatorluğu yeniden kurulunca bu patrik efendi imparator olacakmış. Demek ki teokratik bir devlet varmış "Yunan" asilerinin kafasında!</p>
				<p class="normal1">Lise tarih ders kitaplarının iyicelerinden olan ve içinde pek çok Tarih Kurumu üyesini de barındıran bir komisyonun yazdığı Tarih 2 kitabı da Karal'a benzer şekilde anlatmış Etniki Eterya'yı, ama hiç olmazsa "Yunan patriğini" düzeltmişler. Peki, ona da bakalım:</p>
				<p class="indentmetin">Rumlar, XVIII. yüzyılın ikinci yarısından itibaren Yunanistan'ın bağımsızlığını sağlamak için cemiyetler kurmaya ve okullar açmaya başladılar. Bu cemiyetler içerisinde en önemli ve etkin olanı, Etniki Eteria'dır. Bu cemiyetin ideali, İstanbul'daki Ortodoks patriğinin yönetiminde, Bizans imparatorluğu'nu yeniden kurmaktı. Yunan isyanını hazırlayan bu cemiyetin başkanı, aynı zamanda Rus çarının yaverliğini yapıyordu.<sup class="calibre5"><a class="footnote-link" href="tarih_split_259.html#footnote-103-42" id="footnote-103-42-backlink" name="footnote-103-42-backlink">[42]</a></sup></p>
				<p class="normal1">Ders kitapları ve eğitim malzemesine de girmiş bu yanlışı bir de, bir üniversiteye hazırlık kitabında görelim, bakalım "Yunan Ayaklanması"nın nedenleri nasıl anlatılıyor, sayılan ilk üç neden şöyle:</p>
		  <p class="indentmetin">1. Milliyetçilik</p>
		  <p class="indentmetin">2. Dış devletlerin kışkırtması (Rusya, İngiltere, Fransa)</p>
		  <p class="indentmetin">3. Rusların çalışmaları ile kurulan <span class="ideitalik">Etnik-i Eterya</span> Cemiyeti'nin (1814) çalışmaları.<sup class="calibre5"><a class="footnote-link" href="tarih_split_260.html#footnote-103-43" id="footnote-103-43-backlink" name="footnote-103-43-backlink">[43]</a></sup></p>
				<p class="normal1">Haydi, Philiki Hetaireia'yı Ethniki Hetaireia/Ethniki Eterya yaptık, bunu bir de tuzu biberi eksik olmasın der gibi <span class="ideitalik">Etnik-i Eterya</span> tarzında yani bütünüyle saçma ve sanki Osmanlıca imiş gibi yazmak neyin nesi demeyin hiç. Çok zorlarsak "Derneğin Ulusu/ Cemiyetin Milleti" anlamını verecek bir şey çıkar belki ama bu imlanın da sevenleri çok ve asla yukarıdaki alıntının sahipleriyle sınırlı değil. İsterseniz <span class="ideitalik">"Etnik-i Eterya"</span> yazarak internette bir arayın bakalım, kaç yerde görünüyor?</p>
				<p class="normal1">Sanırım seyrek olmaktan çok uzak ve genel kabul gören bir tarih yanlışına verilecek örnekleri çoğaltmak pek de anlamlı değil. Peki, burada arkeolojik kazı sözümü tutmaya çalışarak bulabildiğim ilk "Etniki Eterya" yanlışından söz edeyim. Cemal Paşa anılarında Ermeni Meselesi'nin tarihsel arka planını anlattığı sırada bakın ne diyor:</p>
				<p class="indentmetin">Fakat zavallı Sultan Mahmut, bir taraftan memleketi içten ıslah etmek isterken, diğer taraftan bütün teşkilâtı Moskof hükümet merkezinden idare olunan <span class="ideitalik">Etniki Eterya</span>'nın daimi fesatlıkları yüzünden ayaklanmış olan Rumları teskin edebilmek için bin derde duçar olmuş ve nihayet Fransız, İngiliz ve Rusların tecavüzlerine maruz kalarak Navarin'de donanmasını kâmilen kaybettikten sonra Rum istiklalini tanımağa mecbur olmuştu.<sup class="calibre5"><a class="footnote-link" href="tarih_split_261.html#footnote-103-44" id="footnote-103-44-backlink" name="footnote-103-44-backlink">[44]</a></sup></p>
				<p class="normal1">Şimdi aynı kısmı bir de metnin İngilizcesinden görelim. Görelim de çevirmene "aferin" diyelim. Bu da sanırım, Yunan ve Osmanlı tarihlerine ta Osmanlı döneminde yapılan bir Türk katkısının uluslararasılaştırılmış halidir:</p>
				<p class="indentmetin">But while this unfortunate sovereign [Mahmud] was endeavouring to restore order in his country he found himself faced with difficulties innumerable. The Greeks were egged on through the intrigues of the <span class="ideitalik">"Ethniki Heteria",</span> an organisation founded by Russian capital, and he had all the trouble in the world to pacify them. He saw himself attacked by the French, English and Russians, lost his entire fleet at Navarino, and was at length compelled to recognise the independence of Greece.<sup class="calibre5"><a class="footnote-link" href="tarih_split_262.html#footnote-103-45" id="footnote-103-45-backlink" name="footnote-103-45-backlink">[45]</a></sup></p>
				<p class="normal1">Görüldüğü gibi bugün hâlâ ortalıkta cirit atan bir yanlışlığın tarihi en az 88 yıl ötesine gidiyor. Daha geriye gitmesini de çok olası görüyor ve bunu önce Osmanlı, sonra da Cumhuriyet okullarının yanlış da olsa bir şeyi öğretmekteki başarısına yoruyorum. İlginç olan, düzeltmeye kalkmak yerine hâlâ böyle öğretmeye devam etmemiz. Daha da ilginç olan ise mademki okul çocuklarının kafasına kazıyacak kadar önemli bulmuşuz ve buluyoruz, ne diye aslını faslını öğrenmeyiz?</p>
				<p class="normal1">Buna verilecek olası bir cevabın, dönemin Osmanlılarının Philiki Hetaireia'yı bilmedikleri için XIX. yüzyılın sonunda ortaya çıkan Ethniki Hetaireia'yı 1814'e taşıdıkları türünde bir öneriyi içermesi mümkündür. Oysa bilen ve çok iyi bilen Osmanlılar da vardı. Ünlü tarihçi Ahmed Cevdet Paşa "Rum Eteryası'nın Teşekkülü" başlığı altında uzun ve çok ayrıntılı olarak anlatır Philiki Hetaireia'nın kuruluşunu. Bununla da kalmaz "nazır-ı umumî" nasıl tayin edilmiş, Eterya'nın niyetleri ve amaçları nelerdir, bildiğini hiç esirgemez ve konuya hakkını verir.<sup class="calibre5"><a class="footnote-link" href="tarih_split_263.html#footnote-103-46" id="footnote-103-46-backlink" name="footnote-103-46-backlink">[46]</a></sup> Acaba, diyorum, "Rum Eteryası" başlığını görenler Cevdet Paşa'nın tarihinin ikinci edisyonunun yayımlanmasından birkaç sene sonra ortaya çıkan ve adını sık sık duymaya başladıkları "Etniki Eterya"yı burada anlatılan "Rum Eteryası" sanmış olabilir mi? Başka bir deyişle istemeden de olsa bu karmaşaya Cevdet Paşa neden olmuş olabilir mi?</p>
				<p class="normal1">Evet, istemeden; çünkü Cevdet Paşa "Rum Eteryası" derken yalnızca "Rum Derneği" demek istiyor. Hem bunun ne olduğunu gayet ayrıntılı olarak anlatıyor hem de bundan ne kastettiğini cemiyetin adını vererek açıkça söylüyor. Üstelik Cevdet Paşa'nın eserini Ethniki Hetaireia'nın kurulmasından önce kaleme aldığını hatırlarsak, paşanın istese de bu ikisini karıştıramayacağı kendiliğinden anlaşılır. Cevdet Paşa, Philiki Hetaireia'nın orijinal adını kullanmamakla birlikte Osmanlıca çevirisini vermiş: "Cemiyet-i Ehibba".<sup class="calibre5"><a class="footnote-link" href="tarih_split_264.html#footnote-103-47" id="footnote-103-47-backlink" name="footnote-103-47-backlink">[47]</a></sup> Eh, bu da <span class="ideitalik">Tarih-i Cevdet</span>'in sadeleşmiş metninde "Dostlar Cemiyeti"<sup class="calibre5"><a class="footnote-link" href="tarih_split_265.html#footnote-103-48" id="footnote-103-48-backlink" name="footnote-103-48-backlink">[48]</a></sup> olarak geçiyor ki doğrudur, Philiki Hetaireia'dan başka bir şey değildir.</p>

		</body>
</html>