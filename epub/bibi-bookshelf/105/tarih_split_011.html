<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_16"><br class="calibre3"/>Bizans söylenceleriyle eğlenceli Osmanlı tarihi</h2>
				<p class="normal1">Efdal Sevinçli, 1975 yılında Manisa'da eski bir kitapçıdan aldığı baş tarafı eksik bir Osmanlıca tarih yazmasını 1997 yılında asıl metniyle birlikte çevriyazılı olarak yayımlayarak gerçekten övgüye değer bir iş yapmış, iki metin arasında karşılaştırma yapılmasına izin vererek bir anlamda projesini kamuyla paylaşmıştır. Sayın Sevinçli'nin önsözünde bu yöntemle kendi okuma eksikliklerinin/yanlışlarının düzeltilmesini umduğunu söylemesine sığınarak birkaç şey söylemek isterim.</p>
				<p class="normal1">Her şeyden önce Sevinçli elindeki metnin bir özgün ve tek metin yani <span class="ideitalik">"unicum"</span> yazma, olduğunu düşünüyor. Ketebe kaydında geçen Yusuf bin Abdullah adından yola çıkarak da bu metnin, mahlası Yusuf olan Edirneli Kâtib Şevkî tarafından yazılmış ve bugün nerede olduğu bilinmeyen bir "tevârîh-i âl-i Osman" olduğunu söylüyor. Sevinçli, bu metni Oruç Beğ ve Âşıkpaşazade tarihleriyle karşılaştırmış, bazı benzerlikler ve ayrımlar görmüş:</p>
				<p class="indentmetin">Ancak bütün benzeşmelere karşın, gerek dil, gerek bilgilendirme açısından Kâtib Şevkî'nin Târih-i âl-i Osmân'ın[ın] ayrımlar gösterdiği de bir gerçek. Özellikle Bizans ve İstanbul tarihiyle, söylenceleriyle ilgili bölümlerin, elimizdeki tarih metinlerinden bilgi genişliği bakımından tümüyle bağımsız ve özgün olduğunu görürüz.<sup class="calibre5"><a class="footnote-link" href="tarih_split_128.html#footnote-102-1" id="footnote-102-1-backlink" name="footnote-102-1-backlink">[1]</a></sup></p>
				<p class="normal1">Böyle diyor Efdal Sevinçli. Bu noktada elde bulunan eksik yazmanın müelliflik sorunu ve yazılış tarihi üzerine pek fazla bir şey söylemeden, keşke 1922'de Giese tarafından neşri yapılan ve ülkemizde Nihat Azamat tarafından yayımlanan <span class="ideitalik">Anonim Tevârîh-i âl-i Osman</span>'ı da görseydi iyi olurdu diyorum.<sup class="calibre5"><a class="footnote-link" href="tarih_split_129.html#footnote-102-2" id="footnote-102-2-backlink" name="footnote-102-2-backlink">[2]</a></sup></p>
				<p class="normal1">Okunuşundan kendisinin de emin olamadığı bazı sözcüklere (?) işareti koymasından dolayı Sayın Sevinçli'nin de bu okumalarıma kızmayacağından cesaret alarak birkaç okuma yanlışını burada aktarıyorum: "Çeh"i "haç",<sup class="calibre5"><a class="footnote-link" href="tarih_split_130.html#footnote-102-3" id="footnote-102-3-backlink" name="footnote-102-3-backlink">[3]</a></sup> "Vulkoğlu"nu "Velekoğlu",<sup class="calibre5"><a class="footnote-link" href="tarih_split_131.html#footnote-102-4" id="footnote-102-4-backlink" name="footnote-102-4-backlink">[4]</a></sup> "sıyub"u "soyub",<sup class="calibre5"><a class="footnote-link" href="tarih_split_132.html#footnote-102-5" id="footnote-102-5-backlink" name="footnote-102-5-backlink">[5]</a></sup> "Yanko"yu "Niko",<sup class="calibre5"><a class="footnote-link" href="tarih_split_133.html#footnote-102-6" id="footnote-102-6-backlink" name="footnote-102-6-backlink">[6]</a></sup> "cevşen"i "cûşen",<sup class="calibre5"><a class="footnote-link" href="tarih_split_134.html#footnote-102-7" id="footnote-102-7-backlink" name="footnote-102-7-backlink">[7]</a></sup> "süğü"yü "sekü",<sup class="calibre5"><a class="footnote-link" href="tarih_split_135.html#footnote-102-8" id="footnote-102-8-backlink" name="footnote-102-8-backlink">[8]</a></sup> "Lalanız Saruca"yı "Lâlâgöz Saruca"<sup class="calibre5"><a class="footnote-link" href="tarih_split_136.html#footnote-102-9" id="footnote-102-9-backlink" name="footnote-102-9-backlink">[9]</a></sup> "kilidin"i "gelidin",<sup class="calibre5"><a class="footnote-link" href="tarih_split_137.html#footnote-102-10" id="footnote-102-10-backlink" name="footnote-102-10-backlink">[10]</a></sup> "har-bende"yi "harîde",<sup class="calibre5"><a class="footnote-link" href="tarih_split_138.html#footnote-102-11" id="footnote-102-11-backlink" name="footnote-102-11-backlink">[11]</a></sup> "yoz"u "yüz"<sup class="calibre5"><a class="footnote-link" href="tarih_split_139.html#footnote-102-12" id="footnote-102-12-backlink" name="footnote-102-12-backlink">[12]</a></sup> "döymeyüb"ü "duymayub",<sup class="calibre5"><a class="footnote-link" href="tarih_split_140.html#footnote-102-13" id="footnote-102-13-backlink" name="footnote-102-13-backlink">[13]</a></sup> "diküb"ü "döküb" ve "degüb"<sup class="calibre5"><a class="footnote-link" href="tarih_split_141.html#footnote-102-14" id="footnote-102-14-backlink" name="footnote-102-14-backlink">[14]</a></sup> "Malkoçoğlu"nu "Lekomaçoglı (?)",<sup class="calibre5"><a class="footnote-link" href="tarih_split_142.html#footnote-102-15" id="footnote-102-15-backlink" name="footnote-102-15-backlink">[15]</a></sup> "uğru"yu "ağrı"<sup class="calibre5"><a class="footnote-link" href="tarih_split_143.html#footnote-102-16" id="footnote-102-16-backlink" name="footnote-102-16-backlink">[16]</a></sup> "bolay ki"yi "bu leyke (?)",<sup class="calibre5"><a class="footnote-link" href="tarih_split_144.html#footnote-102-17" id="footnote-102-17-backlink" name="footnote-102-17-backlink">[17]</a></sup> "idüklerine"yi "ayduklarına",<sup class="calibre5"><a class="footnote-link" href="tarih_split_145.html#footnote-102-18" id="footnote-102-18-backlink" name="footnote-102-18-backlink">[18]</a></sup> "Yenbu"yu "Benyua",<sup class="calibre5"><a class="footnote-link" href="tarih_split_146.html#footnote-102-19" id="footnote-102-19-backlink" name="footnote-102-19-backlink">[19]</a></sup> "Hayırbeğ"i "Hayrullah Beg",<sup class="calibre5"><a class="footnote-link" href="tarih_split_147.html#footnote-102-20" id="footnote-102-20-backlink" name="footnote-102-20-backlink">[20]</a></sup> "nevverallahu"yu "nûrullah"<sup class="calibre5"><a class="footnote-link" href="tarih_split_148.html#footnote-102-21" id="footnote-102-21-backlink" name="footnote-102-21-backlink">[21]</a></sup> olarak okumuş. Uzmanlar dışında metnin anlaşılmasını güçleştiren, çoğu özel isimler olmak üzere epeycesi metin içinde yinelenip duran, dolayısıyla sistematik olan okuma yanlışlarından bazıları bunlar.</p>
				<p class="normal1"><span class="idebold">Bu soytarı kaç ayaklı?</span></p>
				<p class="normal1">Bir de daha kapsamlı, zincirleme denecek türden yanlış okumalar var ki bunları metindeki bağlamları içinde irdelemenin daha anlamlı olacağına inanıyorum. Nihat Azamat'ın yayımladığı <span class="ideitalik">Anonim Tevârih-i âl-i Osman</span>'dan bildiğimiz bir anekdot var. İşte, Yıldırım Bayezit rüşvet alıyorlar diye tüm kadıları bir eve doldurmuş ve evle beraber yakılmalarını emretmiş. Öfkeli padişaha yaklaşamayan veziri Çandarlı Ali Paşa, Yıldırım'ın soytarısı "Maskara Arab"ı araya koyarak kadıları kurtarmak istemiş. Bakalım ne demiş, maskara da ne yapmış, Sevinçli'den izleyelim:</p>
				<p class="indentmetin">Ali Pâşâ ol mashara arabı fikr edüb kığırtdı ayıtdı bre arab şöyle kim habsde olan kadıları kurtarmaga pâdişâhın gazabından çâre idersen sana çok <span class="ideitalik">en'âm</span> ve ihsân ideyim dedi mashara arab hem-ân-dem durdı varub kadıları kurtarmaga <span class="ideitalik">çok</span> cehd etdi fi-l-hâl bir <span class="ideitalik">çok</span> fistan ve bir <span class="ideitalik">çok</span> pabuç giydi peyk-vârî sürdi pâdişâhın sohbetine geldi Yıldırım Han <span class="ideitalik">kerem</span> ve şâd-mân iken arab pâdişâhın huzûrına gelüb karşusında bir iki kerre sıçradı durdı pâdişâh ayıtdı bre arab sen bugün katı <span class="ideitalik">çok</span> düşdin murâd ve maksûdın nedir dedi<sup class="calibre5"><a class="footnote-link" href="tarih_split_149.html#footnote-102-22" id="footnote-102-22-backlink" name="footnote-102-22-backlink">[22]</a></sup></p>
				<p class="normal1">Osmanlı ülkesinde kadılık yapsınlar diye tekfurdan keşiş almak amacıyla İstanbul'a gitmek için izin isteyen Maskara Arab'ın kadıları kurtardığını baştan söyleyelim ama metnin bu halinde biraz tuhaflık yok mu? "Peyk", yani varacağı yere koşarak giden yaya haberci kılığına giren soytarı ne diye bir <span class="ideitalik">çok</span> fistan giyerek hareketlerini ağırlaştırsın? Hadi tutalım öyle bir şey yaptı, bu peykin kaç ayağı var ki bir <span class="ideitalik">çok</span> da pabuç giysin? Komiklik olsun diye ellerine de mi pabuç geçirip Yıldırım'ın önünde zıpladı? Olabilir mi? Bu yüzden de eli ayağı birbirine dolaşıp düşüyor mu ki padişah "sen bugün katı <span class="ideitalik">çok</span> düştün" diyor? "Enâm" (yaratıklar, insanlar) sözcüğünün anlamları üzerinde yukarıda dururken "en'am"ı (at, deve türü hayvanlar) da görmüştük. Ali Paşa da soytarıya at, deve gibi hayvanlar mı verecek, eğer başarılı olursa?</p>
				<p class="normal1">Belki bu tür bir okuma tarzı daha eğlenceli ama hiçbiri değil. Her şey yanlış okumalardan kaynaklanıyor. Ali Paşa, <span class="ideitalik">in'âm</span> yani "nimetler" vermeyi, iyilikler yapmayı öneriyor maskaraya. Her iki sözcük aynı yazılsa da arkasından kelime "ihsan" olduğu için burada söz konusu olan en'âm olmamalıdır. Maskara <span class="ideitalik">çok</span> uğraşıyor. Doğru bir okuyuş. "Çim-vav-kaf" böyle okunmalı. Ama eğer bu sözcük "çok" ise tüm diğer "çok"ların başka bir şey olmaları gerek, çünkü farklı yazılmış durumdalar: "çim-vav-kef". Dolayısıyla sondaki "k"yi de ince okumalıyız. Alternatif okuyuşlar, "çök, çük, çevek" olabilirdi ama neyi değiştirirdi? Doğrusu, <span class="ideitalik">"çevük"</span>! Burada, şık, güzel, kullanışlı, gösterişli anlamında. Bir çevik fistan, bir çevik pabuç! Üstelik Osmanlıların da bu sözcüğü yanlış okumaları olasılığı her zaman olduğu için münasebetsiz bir şekilde okunmasın diye bu satırların kâtibi (belki de yazarı) olan Yusuf vav'ı, yani "v" harfini "u" okutmak için üstüne "ötre" işareti de koymuş. Daha ne yapsın? Son bir düzeltme önerim de Yıldırım'ın içinde bulunduğu ruh haliyle ilgili. Hemen hemen aynı yazılmalarına karşı burada padişahın "kerem" değil <span class="ideitalik">"germ"</span> olduğunu düşünüyorum. Sıcak demek, mutlu demek. Sohbet halinde olduğu için eğleniyor demek. Öbür türlü zaten "kerim" yazmak gerekirdi.</p>
				<p class="normal1"><span class="idebold">Rumeli'nin Müslüman savaşçı papazları</span></p>
				<p class="normal1">Başka bir pasaj ise Osmanlı tarihi üzerine bildiğimiz çok şeyi değiştirmemize neden olacak kadar yeni bilgiler veriyor bize. Yıldırım oğlu "Düzme Mustafa" ile Sultan II. Murad Rumeli'nde kapışmak üzeredirler. Bildiğiniz mutad taht kavgalarından biri işte. Rumeli beyleri nedense "Düzme"ye rağbet ederler. Durum ciddidir. Murad, veziri Bayezid Paşa'yı Edirne'ye gönderir. Bayezid Paşa da Düzme'ye dönmesin mi? Döner, üstelik vezir olur. Durum iyice ciddileşir. Gerisini metinden alalım:</p>
				<p class="indentmetin">Ve dahi İzmiroğlu Cüneyd Beg Mustafâ'ya döndi ve dahi Rûm-ilünün <span class="ideitalik">papasın müslim</span> etdiler ba'zısına ellişer akçe harclık virdiler bu zamânda çeriye giden <span class="ideitalik">müslime</span> elli akçe virmek andan kaldı<sup class="calibre5"><a class="footnote-link" href="tarih_split_150.html#footnote-102-23" id="footnote-102-23-backlink" name="footnote-102-23-backlink">[23]</a></sup></p>
				<p class="normal1">Bir önceki aciliyet bildiren satırlar bizi zaten bir şeyler beklemeye hazırlamış, ama bu kadarını da beklemiyoruz doğrusu! Sultan Murad fena sıkışmış olmalı ki Rumeli'nin papazlarını askere alıyor! Niye, Rumeli'nin papazları oranın köylülerinden veya Anadolu'nun papazlarından daha mı savaşçı oluyorlar? İnsan Haçlı savaşlarını filan düşününce ürpermezlik edemiyor. Üstelik askere almakla kalmıyor bir de Müslüman yapıyorlar. Neden? Eski papazlar Müslüman olunca daha mı ürkünç oluyor? Yeni mühtedinin heyecanıyla mı saldıracaklar Düzme Mustafa'nın ordusuna. Bak sen şu Murad'ın insan ruhu sarraflığına! Ama değil galiba çünkü bunlara bir de elli akçe harçlık vermişler. Üstelik o tarihten sonra "çeriye" yani askere giden "Müslümanlara" da bu kadar para verilmiş; papazlar standardı belirlemişler gibi duruyor!</p>
				<p class="normal1">Eğer Efdal Sevinçli asıl metni de hemen karşı sayfada vermeseydi ömrübillah bu sorulara cevaplar arar, daha ne akıllar yürütür, kafamız karışık öylece kalakalırdık. "Erken Osmanlı Devletinde Hıristiyan Ruhban Sınıfının Rolü: İhtida, Savaş ve Kilise" konusunda doktora tezi yazmaya kalkışacak muhayyel ve uyanık genç arkadaşım lütfen heyecanlanma, her şey bir "iletişim kazasından" ibaret. Önce "papasın"ı <span class="ideitalik">"yayasın"</span> olarak oku, aynı şekilde yazılmasına karşın "müslim"i de <span class="ideitalik">"müsellem"</span> olarak okuyacaksın. Hadise basitleşecek, sıradanlaşacak. Asker sınıflarından Rumeli yayalarının bazılarını "müsellem" etmişler. Yani vergiden muaf tutmuş, bir tür milis kuvveti oluşturmuş, ancak sefere gittikleri zaman harçlık vermiş, başka zaman vermemişler!<sup class="calibre5"><a class="footnote-link" href="tarih_split_151.html#footnote-102-24" id="footnote-102-24-backlink" name="footnote-102-24-backlink">[24]</a></sup></p>
				<p class="normal1">Burada, Efdal Sevinçli'nin yayınından biraz ayrılayım ve bu "müsellem"in "Müslim" okunuşunun oldukça rastlanır bir durum olduğunu söyleyeyim. Kelimelerin yazılışı aynı olunca, tarihsel bağlama ve anlama bakarak okuma yapmanın ne kadar önemli olduğuna güzel bir örnektir bu kelime. Eğer dikkatli olmazsanız "mim, sin, lam, mim" harflerini "Müslim", "müsellim" ve "müsellem" olarak okumak işten bile değildir. Okursunuz ve Latin harfleriyle canınızın çektiği birini yazarsınız. Küçük bir önerim var; yazdığınızı bir daha okuyun, bakalım bir anlam ifade ediyor mu? Büyük âlim Ahmed Akgündüz için ediyor olmalı veya kendi yazdığını hiç okumuyor ki bir "müsellem"i, hem de bir kanun metninde şöyle yapmış:</p>
				<p class="indentmetin"><span class="ideitalik">Sipahi ra'iyyeti ile müslim ra'iyyeti</span> birdir, birinde olan hüküm ol birinde câridir. Amma müslim ra'iyyeti fevt olsa oğlu kalmasa yerlerini müslim tapuya verir; karındaşı kalsa ki, müslim ra'iyyeti olmaya, karındaşı yerini alamaz. Ve müslim ol vefat eden ra'iyyetin yerini hâricden kimseye verse, mademki, müslimin âhar ra'iyyeti tâlib ola, hârice vermek caiz değildir. Müslim ra'iyyetine alı-veresiz deyü hükm-i şerif verilür.<sup class="calibre5"><a class="footnote-link" href="tarih_split_152.html#footnote-102-25" id="footnote-102-25-backlink" name="footnote-102-25-backlink">[25]</a></sup></p>
				<p class="normal1">Burada fazla dağılmayacağım ama nasıl oluyor hakikaten? "Müslim" diye kendilerine tımar verilen bir asker sınıfı mı var? Hadi ondan geçtim, "Müslim"in raiyeti olabiliyorsa, vurgulanan tımar sahibinin dini aidiyeti ise, "sipahi" dediğimizin de bu durumda "Müslüman" olmaması gerekir ki farklı bir kategori olsun!</p>
				<p class="normal1">Osmanlı tarihlerini okurken hep çıkar, "kararı firara tebdil etmek" diye bir söz var. Bir işe büyük bir azimle girişip pabucun pahalı olduğunu anlayınca kaçmak anlamında. Tabii ki eski alfabeyle yazarken bunu yapmak çok kolay: Baştaki harf olan "kaf"ın üstündeki iki noktadan birini alınca "f" oluyor ve firar okunuyor. Burada da aynıyla tersi vak'i olunca dayanamadım yazıyorum. Osmanlıların Anadolu egemenliği için Karamanoğullarıyla giriştikleri bitmez tükenmez savaşlar sırasındadır. Murad Rumeli'ndeyken Karamanoğlu İbrahim Bey Anadolu'da Osmanlılar aleyhine harekete geçer. Sonrasını metinden izleyelim:</p>
				<p class="indentmetin">Ve dahi Anatolı tarafında Karaman İbrahim Beg hareket edüb Anatolı vilâyetini velveleye bırakdı deyü Murâd Han'a haber oldukda Rûm-ili'nden vâfir çeri cem' edüb fi-l-hâl Anatolı'ya geçüb İbrahim Beg ile mülâkât olub muhkem harb ü kıtâl edüb âkıbet-ül-emr İbrahim Beg karâr edüb Murâd Han dahi varub Akşehr'i ve dahi Begşehr'ini aldı.<sup class="calibre5"><a class="footnote-link" href="tarih_split_153.html#footnote-102-26" id="footnote-102-26-backlink" name="footnote-102-26-backlink">[26]</a></sup></p>
				<p class="normal1">İbrahim Bey "karar ederse" yani olduğu yerde dayanırsa Osmanlılar Karaman kentlerini alamaz, "firar ederse" alır! Dolayısıyla başka zaman ne yapacağımız bir yana dursun, metne anlam kazandırmanın başka yolu olmadığı için burada kesinlikle "kararı firara tebdil" etmeliyiz.</p>
				<p class="normal1"><span class="idebold">Ayaklanmalar, savaşlar ve namazını ertelemeyen şehit</span></p>
				<p class="normal1">Bu üzerinde konuştuğumuz kaynak, oğlu II. Mehmed lehine tahttan çekilen Sultan II. Murad'ı Varna Savaşı'nı kazandıktan sonra da hemen yeniden tahta çıkmamış, Manisa'ya geri dönmüş olarak göstermektedir. Ona göre, bu sıralarda, Hicri 849 yani 1445/46'da, büyük olasılıkla 1445'te ciddi bir yangın olmuş, Edirne "bezâzistân"ı (bedesten) ve "taht-el kal'ası" (tahtakale) yanmış. Şehirde, belki de Murad'ın geri dönmesinin zeminini oluşturmak için yeniçerilerin de karıştığı daha birtakım huzursuzluklardan söz ediyor kaynağımız:</p>
				<p class="indentmetin">Ol vakitde vüzerâdan Halil Pâşâ ve Saruca Pâşâ ve dahi Şehâbüddin Pâşâ ve Kâsım Pâşâ idi gerü andan Sultân Muhammed Edrene'de karâr edüb dururken yeniçeri baş kaldırıp <span class="ideitalik">bi-hak</span> diye çıkub şehir halkına velvele düşüb ol vakitde Şehâbüddin Pâşâ vezîr ve hem beglerbegi iken yeniçeri pâşâya kasd edüb Şehâbüddin Pâşâ dahi ugru kapudan çıkub firâr edüb Eskisaray'da Muhammed Han katına varub halâs oldı<sup class="calibre5"><a class="footnote-link" href="tarih_split_154.html#footnote-102-27" id="footnote-102-27-backlink" name="footnote-102-27-backlink">[27]</a></sup></p>
				<p class="normal1">Anlaşılıyor ki yeniçeriler baş kaldırmışlar, "bi-hak", "haksız" diyerek çıkmışlar. Nereye şehir dışına mı? Belirtilmemiş. Şehâbüddin Paşa ise gizli kapıdan çıkarak yeniçerilerden kurtulmuş. <span class="ideitalik">"Bi-hak diye"</span> okunan ancak kelimeleri <span class="ideitalik">"Buçuk Depeye"</span> şeklinde okursak, bu pasajın Murad'ın geri gelmesiyle sonuçlanan meşhur yeniçeri ayaklanmasını, şu an ki bilgilerimize göre ilk yeniçeri ayaklanmasını söz konusu ettiğini anlarız ki Osmanlı tarih yazımcılığında da "Buçuk Tepe Ayaklanması" olarak geçer. Ayarı düşük sikke kesilmesinden dolayı zarar gören yeniçeriler günlüklerine "buçuk" akçe zam yapılmasıyla isyandan vazgeçmişler, ayaklanmanın yeri olan tepe de ondan sonra Buçuk Tepe olarak anılır olmuş.</p>
				<p class="normal1">Fatih'in Akkoyunlu Sultanı Uzun Hasan ile kapıştığı Otlukbeli Meydan Savaşı'nı anlatırken ise ciddice edebiyata kalkışmış, türlü metaforlara başvurmuş kaynağımız:</p>
				<p class="indentmetin">Sultân Muhammed çerisinden toplar ve tüfengler yagmur gibi yagub ve dahi ecel derzisi kaftanlar biçüb oklar atılub yalmanlu <span class="ideitalik">seküler</span> elde dutılub <span class="ideitalik">seküler</span> arşun ve dahi oklar <span class="ideitalik">ekene</span> ve kılıçlar sındı olub iki çeri iki deryâ misâli birbirine cûş edüb Acem serveri ve dahi Rûm ve Karaman dilâverleri tamâm Rüstem ü Zâl-i İsfendiyâr rûy-ı ten ve dahi Afrasiyâb misâli ceng-i kıtâl etdiler ammâ Uzun Hasan'ın çerisi top tüfeng cengini çok görmeyüpdirlerdi top gürüldüsini Uzun Hasan çerisi işitmekle zelzeledir yerler aşağa geçer sandılar bu heybete yüregi <span class="ideitalik">duymayub</span> dünya gözine dar görinüb...<sup class="calibre5"><a class="footnote-link" href="tarih_split_155.html#footnote-102-28" id="footnote-102-28-backlink" name="footnote-102-28-backlink">[28]</a></sup></p>
				<p class="normal1">Ateşli silahlara sahip olmak açısından iki ordu arasında bulunan korkunç uçurumdan gurur duyduğunu saklamayan bir üslupla bir şeyler anlatmaya çalışıyor müellif, çevriyazıyı okuyan bugünün okurlarına. Buradaki anahtar kelimeye biraz önce zaten değindiğim için sondan başlayalım, "yüreği duymamak" gibi bir deyime sahip değiliz. Bu sözcük, "döymek" yani "dayanmak" olarak okunursa metin anlam kazanır. "Bu heybete yüreği döymeyüb", "bu heybete yüreği dayanmayıp" demek olur.</p>
				<p class="normal1">Alıntının ilk kısmındaki "ecel terzisi" metaforuna gelince; herhalde kefen yerine geçecek kaftanlar biçiyormuş bu terzi. Neyle? Keskin demirli mızrakları (süğü/süngü) arşın- ölçü gibi kullanıp kumaşı ölçerek, "sındı" yani makas olarak kullandığı kılıçlar ile biçerek ve bildiğimiz adi iğne (<span class="ideitalik">ekene</span> değil) ile dikerek, kısaca savaş meydanında bulduğu malzemeyle.</p>
				<p class="normal1">Bu metinden yapacağım son alıntı biraz daha gerçeküstü bir tonda, bayağıca menkıbe tadında. Osmanlı komutanı ve Bosna Beği Yakub Paşa ile düşmanı Derencil (Derencseny) Ban'ın Kırbova/Krbava/Corbava'da<sup class="calibre5"><a class="footnote-link" href="tarih_split_156.html#footnote-102-29" id="footnote-102-29-backlink" name="footnote-102-29-backlink">[29]</a></sup> 1493 yılındaki büyük savaşlarında bakın neler olmuş:</p>
				<p class="indentmetin"><span class="ideitalik">Dernecilban</span> (sic.) dahi kendüsine magrur olub çerisine emretmiş kim Türkün ellerin baglamaya urgan ve zencîr getüresiz deyü âkıbet-ül-emr kendüler esîr olub Türkün elleri baglanacak zencîr ve urganlarıyla kendüleri baglanub sâir kâfirler kaçmaga yüz tutdılar ve dahi Dervîş Çelebi Mevlâna ve <span class="ideitalik">Kavalzâde</span> İshak Beg rivayet etdiler kim ser-asker Ya'kub Pâşâ kızıl kana <span class="ideitalik">gark olup ölmiş</span> iken namaz vakti geldikde kazaya komayub edâ idüb yine cenge meşgûl <span class="ideitalik">gerürdi.</span><sup class="calibre5"><a class="footnote-link" href="tarih_split_157.html#footnote-102-30" id="footnote-102-30-backlink" name="footnote-102-30-backlink">[30]</a></sup></p>
				<p class="normal1">Yakub Paşa'nın dervişliği, şairliği ve hadımlığı yanında bir de bu tip kerametleri mi varmış? Rahmetlinin öldükten sonra namaza durması ne demek oluyor? Nasıl olsa öldüğü için kaza etse ne olur? Dünyada eteğinden çeken ne ki? Öbür tarafta bol bol kılar. Ölmesine karşın savaşmak kaygısı mı? Sahi sonra nasıl yine cenge dönüyor? Derviş Çelebi Mevlana ve benim adını fazla ısrarcı olmadan Kralzâde İshak Bey olarak okumayı önerdiğim kişilerin tanıklığı böyle bir mucizeye inanmamız için kâfi mi? Uzun sözün kısası, velev ki eski kaynakların bazılarının menkıbevi yapısı ağır bassın, kaynağımızı bize böyle olmaz bir şeyi anlatır gördüğümüzde hiç irkilmeyecek miyiz? Zaten biraz aşağıda "imdi azîzler ol vakitde cân bâzârında iken namaz kılmak hayli maslahatdır ve illâ meger gayb erenlerinden ola" denildiğine göre, iki sonuç çıkıyor a- Yakub Paşa can pazarında namaz kıldığına göre bu pazarda hâlâ yitirecek bir canı var, b- Bu kadarı da adamı zaten gayb erenlerinden yapmaya yetiyor. Ee, o zaman bu süper mucizeye ne gerek var?</p>
				<p class="normal1">Oysa her şey bu kez tam anlamıyla mekanik bir hatadan kaynaklanıyor. Adamcağızlar, gayet inanılır bir şeyi rivayet ediyorlar: "ser-asker Ya'kub Pâşâ kızıl kana gark <span class="ideitalik">olmuş</span> iken namaz vakti geldikde kazaya komayub edâ idüb yine cenge meşgûl <span class="ideitalik">olub</span> görürdi" "Meşgul" kelimesinden sonra gelmesi gereken "olub" satır yazılırken unutulunca satırın üstüne yazılmış ve yazı çevrilirken bir üst satırdaki "gark" kelimesinin arkasına geleceği düşünülmüş. Ortaya çıkan ve "gark olub olmuş iken" haline gelen ifadeye bir anlam verilemeyince "gark olub ölmiş iken" şekli tercih edilmiş. "Kızıl kana" olan bir önceki kelimeler de bu anlamı güçlendirmiş. Böylece paşa hem ölmüş ama ne namazından vazgeçmiş, ne de savaşından!</p>

		</body>
</html>