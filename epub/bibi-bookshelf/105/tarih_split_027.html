<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_28"><br class="calibre3"/>Orhonlu'yu ve kaynaklarını iskân teşebbüsü</h2>
				<p class="normal1">Eren Yayınevi 1987'de, Rahmetli Profesör Cengiz Orhonlu'nun 1963 yılında yayımlanan <span class="ideitalik">Osmanlı İmparatorluğunda Aşiretleri İskân Teşebbüsü (1691-1696)</span> adlı eserini, 1976 yılında yayımlanan "Osmanlı İmparatorluğunda Aşiretlerin İskânı" makalesiyle birlikte yeniden basarak faydalı bir iş yaptı.<sup class="calibre5"><a class="footnote-link" href="tarih_split_641.html#footnote-106-38" id="footnote-106-38-backlink" name="footnote-106-38-backlink">[38]</a></sup> Bir yıl sonra, 1988'de de Doç. Dr. Yusuf Halaçoğlu <span class="ideitalik">XVIII. Yüzyılda Osmanlı İmparatorluğu'nun İskân Siyaseti ve Aşiretlerin Yerleştirilmesi</span> adlı çalışmasını Türk Tarih Kurumu Yayınları arasında bastırdı. Dönemlerdeki farklılık kayda alınmak koşuluyla konular, ele alış tarzı ve hatta konu başlıkları benziyordu. Orhonlu'ya verdiği onca referanstan ve eserini "Sevgili hocam merhum Prof. Dr. Cengiz Orhonlu'nun aziz hatırasına..." diyerek Orhonlu'ya ithaf etmesinden dolayı Halaçoğlu'nun da Orhonlu'ya olan entelektüel borcunun farkında olduğunu ve bunu vurgulamak istediğini düşünebiliriz. Sayın Halaçoğlu bunu yeterince başarmış mıdır? Ondan ve Orhonlu'dan yaptığım alıntılardaki orijinal dipnotlarını benimkilerle karışmasın diye köşeli parantezler içinde vererek bakalım.</p>
				<p class="normal1">Halaçoğlu eserinin 18. sayfası, ikinci paragrafında "İktisadî Durumları" başlığı altında konar-göçerlerin "iptidaî bir ziraat ile de meşgul olduklarını" Orhonlu'ya gönderme yaparak söyledikten sonra şöyle diyor:</p>
				<p class="indentmetin"><span class="ideitalik">Fakat esas hüviyetleri hayvancılık ve çobanlık idi</span> [114]. Türkmenlerin çok eski çağlardan beri ata olan ilgileri yanında, <span class="ideitalik">at yetiştirmeye</span> verdikleri önem de bilinmektedir. Konar-göçerler de binek vasıtası olarak kullandıkları atı yetiştirmede maharet sahibi idiler. Bu sebeple devlete binek hayvanı olarak at yetiştirdikleri gibi, köylüye <span class="ideitalik">damızlık</span> hayvan da temin ederlerdi [115].<sup class="calibre5"><a class="footnote-link" href="tarih_split_642.html#footnote-106-39" id="footnote-106-39-backlink" name="footnote-106-39-backlink">[39]</a></sup></p>
				<p class="normal1">Halaçoğlu, 114. ve 115. notlarına verdiği referanslara göre bu satırları yazarken Orhonlu'dan yararlanmamış. Çünkü 114. not Faruk Sümer'e, 115. not da Ahmet Refik'e gönderme yapıyor.</p>
				<p class="normal1">Orhonlu ise iki değişik yerde şöyle diyor:</p>
				<p class="indentmetin"><span class="ideitalik">Fakat esas</span> iktisadî <span class="ideitalik">hüviyetleri çobanlık</span> yani <span class="ideitalik">hayvancılık idi.</span><sup class="calibre5"><a class="footnote-link" href="tarih_split_643.html#footnote-106-40" id="footnote-106-40-backlink" name="footnote-106-40-backlink">[40]</a></sup>... At yetiştirmenin ve biniciliğin konar-göçer kavimler arasında, özellikle Türklerde, yaygın olduğu ve millî gelenekleri arasında ne kadar büyük bir yer tuttuğu malumdur. En süratli binek vasıtası olduğundan çok büyük bir önemi vardı. At, bazı konar-göçer oymaklardan <span class="ideitalik">binek</span> hayvanı olarak satın alındığı gibi, diğer bir kısmından da <span class="ideitalik">damızlık</span> olarak mubayaa edilirdi.<sup class="calibre5"><a class="footnote-link" href="tarih_split_644.html#footnote-106-41" id="footnote-106-41-backlink" name="footnote-106-41-backlink">[41]</a></sup></p>
				<p class="normal1">Yani, demek oluyor ki, Halaçoğlu yoğun referans vererek kendisinden ne kadar yararlandığını göstermek için aşırı bir hassasiyet gösterdiği Orhonlu'dan bu bilgileri alırken yararlanmamış veya Orhonlu'nun daha önce Ahmet Refik'in aynı eserinin aynı sayfasını kullandığını görmemiş!<sup class="calibre5"><a class="footnote-link" href="tarih_split_645.html#footnote-106-42" id="footnote-106-42-backlink" name="footnote-106-42-backlink">[42]</a></sup></p>
				<p class="normal1">Peki, şu damızlık meselesi biraz hariç tutulmak kaydıyla, Halacoğlu hem harcıâlem sayılabilecek bilgileri veriyor, hem de beyan esastır diyelim, geçelim. Ama "Vergi Nizamları" başlığı altında aynı şeyi yine yapıyor Halaçoğlu:</p>
				<p class="indentmetin">Yaylak resmi, bazı yerlerde <span class="ideitalik">300 koyun bir sürü hesap edilip,</span> bir sürüden bir koyun alınmıştır [157]. Bazılarında ise sürüler âlâ, mutavassıt, ednâ olarak sınıflandırılmıştır ki, meselâ Kütahya havalisinde âlâsından 20 akça, vasatdan 15 akça ve ednâsından 10 akça alınmaktaydı [158]. <span class="ideitalik">Doğu vilâyetlerinde yaylak resmi genellikle, sürüden 33 er akça</span> [159], Aydın'da 17 akça...<sup class="calibre5"><a class="footnote-link" href="tarih_split_646.html#footnote-106-43" id="footnote-106-43-backlink" name="footnote-106-43-backlink">[43]</a></sup></p>
				<p class="normal1">Bizi burada ilgilendiren 157 ve 159 numaralı dipnotlara bakıyoruz ve görüyoruz ki Sayın Halaçoğlu bu spesifik bilgileri Ömer Lütfi Barkan'ın neşrettiği Kanunlar'dan almış, Orhonlu'dan almamış. Öyle beyan ediyor. Yine Orhonlu'ya gidelim:</p>
				<p class="indentmetin"><span class="ideitalik">Koyunların sayısı 300 olduğu zaman sürü tabir edilir</span> ve beş akçe ağıl resmi alınır. Bazen bunun yerine bir koyun veyahut bir kuzu verildiği de olur... <span class="ideitalik">Doğu illerinde ise sürü başına 33 akçe alınır.</span> Bazı yerlerde bir sürü âlâ, evsat, edna olarak sınıflandırılır ve vergisi de buna göre verilir.<sup class="calibre5"><a class="footnote-link" href="tarih_split_647.html#footnote-106-44" id="footnote-106-44-backlink" name="footnote-106-44-backlink">[44]</a></sup></p>
				<p class="normal1">Tabii ki Halaçoğlu'nun dipnotlarındaki referanslar doğrudur ama Halaçoğlu bunları başka kaynaklarda görmeden önce Orhonlu'da görmemiş midir? Araştırmaları arasında onyıllar olduğu için, daha doğrusu Orhonlu araştırmasını onyıllar önce yaptığı için Halaçoğlu'ndan etkilenmesi mantıken mümkün değildir. Peki, Halaçoğlu acaba yıllar sonra Orhonlu'nun bazı birincil ve ikincil kaynaklarına ondan bağımsız ve tesadüf eseri olarak mı gitmiş? Pek sanmıyorum ama mantıki bir ihtimal olarak dikkate alalım, ne de olsa ihtimal ve hatta ihmal, intihalden daha hoş geliyor kulağa. Yine Halaçoğlu'na bakalım:</p>
				<p class="indentmetin">Vergi ve rüsûmların tahsili esnasında düşülen adaletsizlikler, bazı aşiretlerin tepkilerine yol açmaktaydı. <span class="ideitalik">Bu sebeple yeni sayımlar yapılmıştır. Ayrıca bazı oymaklar vergi vermemek için, yine vergilerinin arttırılması veya iskânları söz konusu olduğu zaman, vergi ve iskân memurlarına</span> <span class="idebold">seyyidlik</span> <span class="ideitalik">veyahud</span> <span class="idebold">askerîlik</span> <span class="ideitalik">iddiasında bulunmuşlardır</span> [176].<sup class="calibre5"><a class="footnote-link" href="tarih_split_648.html#footnote-106-45" id="footnote-106-45-backlink" name="footnote-106-45-backlink">[45]</a></sup></p>
				<p class="normal1">Bu kez Ayvaz Kasap demeyelim, Kasap Ayvaz diyelim; önce Orhonlu ve Orhonlu'nun kaynaklarına bakalım:</p>
				<p class="indentmetin">Vergilerini veremeyecek durumda olanların şikâyetlerine –itirazlarına– son vermek için <span class="ideitalik">konar-göçerlerin de istedikleri gibi o bölgede derhal sayım yapılıyordu... Bazı oymaklar vergi vermemek için asker sınıfına mensup olduklarını iddia ediyorlardı</span>[79]... <span class="ideitalik">Bazı oymaklar iskân edilmelerine çalışıldığında yahut arttırılan rüsumlar yüzünden zor duruma düşünce vergi ve iskân memurlarına ya</span> <span class="idebold">seyyidlik</span> <span class="ideitalik">yahut</span> <span class="idebold">askerîlik</span> <span class="ideitalik">iddiasında bulunuyorlardı</span> [80].<sup class="calibre5"><a class="footnote-link" href="tarih_split_649.html#footnote-106-46" id="footnote-106-46-backlink" name="footnote-106-46-backlink">[46]</a></sup></p>
				<p class="normal1">İki metin parçası arasındaki kaçınılmaz içerik ve aynı sözcükleri vurgulamaya kadar varan üslup benzerliklerini "tesadüfe" yorarak şimdi önce Orhonlu'nun aynı sayfada gösterdiği kaynaklarına bakalım:</p>
				<p class="indentmetin">[79] Boz-ulus'a bağlı bazı oymaklar 1662 de yapılmış olan sayıma <span class="idebold">askerilik</span> iddiası ile itiraz etmişlerdi (MAD ts.nu.2935-KBAŞ-s.88) [80] MAD ts.nu. 8458, s. 11; KK.ts.nu. 5061; MD, nu. 111, s. 336; zaman zaman bir kısım şehir, kasaba halkı hatta köylüler vergi mükellefiyetlerinden kurtulmak için, <span class="idebold">seyyid ve asker</span> olduklarını iddia etmişlerdi (Naima, Tarih, VI. (İstanbul 1280), s. 402, 404; MD nu. 134, s. 148; MD nu.138, s. 402-403, MD nu.139, s. 91, 448; Cevdet ts.-Dahiliye ks. nu. 7742; J.Sauvaget, <span class="idebold">Alep,</span> Paris 1941, s. 196-198).</p>
				<p class="normal1">Burada çok gerekmiyor ama kafa karıştırmaması için KBAŞ'ın "Kuyudat-ı berevât ve ahkâm-ı şikâyat defteri" ibarelerinin, MAD'nin Maliyeden Müdevver Defterler tasnifinin, MD'nin Divân-ı Hümâyûn Mühimme Defterleri tasnifinin ve KK'nin Kamil Kepeci tasnifinin Başbakanlık Osmanlı Arşivi'nde kullanılan kısaltmaları olduğunu söylemiş olalım. Sayın Halaçoğlu yukarıda kendisinden alıntıladığım kısım için verdiği 176 numaralı dipnotunda, Orhonlu'nun iki dipnotunu teke indirgeyerek ve onun bazı kaynaklarını almayarak biraz önce Orhonlu'dan yazdığım kaynakların büyük çoğunluğunu sayfa sayılarına varıncaya kadar yeniden üretiyor fakat Orhonlu'ya referans filan vermiyor. Okuması sıkıcı da olsa bu dipnotu da aynen alıyorum:</p>
				<p class="indentmetin">[176.] Bu şekilde olmak üzere, Boz-ulus'a bağlı oymakların 1662'de yapılan sayıma askerîlik iddiası ile itiraz ettikleri görülmüştür (bk. MAD, nu.2935, s. 88). Aynı şekilde Bozok sancağında hâli ve harabe köylere 1701 yılında iskânları ferman olunan Mamalı Türkmenlerine tâbi Şereflü cemâati de, iskânı kabul etmeyerek seyyidlik iddiasında bulunmuşlar ve vergilerini de vermek istememişlerdi (Bk.MAD, nu. 8458, s. 31). Bu konular hakkında ayr.bk.MAD, nu.8458, s. 11; KK, nu.5061; MD, nu.134, s. 148; nu.138, s. 402-403; nu.139, s. 91; Naimâ, VI, 402,404.<sup class="calibre5"><a class="footnote-link" href="tarih_split_650.html#footnote-106-47" id="footnote-106-47-backlink" name="footnote-106-47-backlink">[47]</a></sup></p>
				<p class="normal1">Her iki alıntıda da, çok değil iki adet ana bilgi parçası söz konusu: a– Yeni nüfus sayımları yapılıyor b– Askeri olduklarını söyleyen aşiretler muaf olduklarını öne sürerek vergi vermek istemiyor.</p>
				<p class="normal1">Sayın Halaçoğlu'nun "söylediklerini" desteklemek için verdiği altısı arşiv kaynağı olmak üzere tam yedi adet kaynağın hepsinin yazılış sıraları biraz farklı olarak Orhonlu'da da bulunduğunu vurgulamak isterim. Bunun ne denli olası bir tesadüf olduğunun hesaplanmasını ise matematikçilere bırakıyorum. Başka bir deyişle Halaçoğlu, Orhonlu'dan alıntı yaptığını söylememekle kalmamakta, Orhonlu'nun birincil kaynaklarına da sahip çıkmaktadır. Başkasının daha önce zahmetli bir araştırma süreci sonucunda bulup kullandığı ve referansını vererek ilim âlemi ve kamuyla paylaştığı kaynakları, o kişiyi zikretmeden kullanmanın anlamı kısaca şudur: "Bu araştırmayı ben yaptım, kaynaklardaki bu referansları ben buldum." Daha başka bir iddiayı taşımaz böyle yapmak. Başkasının araştırmasını, emeğini kendine mal etmektir. Orhonlu'nun kaynaklarını, üstelik aynı kaynaklardan yola çıkarak başka bir şey de söylemeksizin, kullanıp da Orhonlu'yu anmamanın başka bir anlamı var mı? Araştırıcılar olarak, bizden önceki araştırıcıların geçmiş araştırmalarına gömülmüş kalmış emeklerini anmadığımız zaman bırakın onların hatırasına hürmetsizlik etmeyi, araştırma etiği açısından olsun doğru davranmış olur muyuz?</p>
				<p class="normal1">Arşivlerde, hem de araştırma kataloglarının internet üzerinden araştırmacıya açık olmadığı o yıllarda, araştırma yapmayı bir kenara bırakalım, kolay iş midir altı ciltlik Naima'dan, üstelik <span class="ideitalik">Naima Tarihi</span> henüz yeni yazıya çevrilmezden önce ve indekssiz bir durumdayken işinize yarayacak referansı "pat" diye bulup çıkarmak? Kendimden biliyorum, ben bu tip çevriyazıya aktarılmamış Osmanlıca bir metinde aradığımı bulmak için bazen günlerce debeleniyor ve onlarca sayfa transkripsiyon yapmak zorunda kalıyorum. Halaçoğlu'nun işine yarayan referansı bulabilmek için özel bir yeteneği yoksa şaşırtıcı ve sıkıntılı bir durumdur bu. Yoksa ben mi çok beceriksizim? Ne diyor sahi Naima'nın o referans verilen alakalı sayfalarında? Orhonlu'nun kullandığı baskıya ve onun fihristine gidiyorum, hani fihristinde "askeri ve seyyidlik iddiasında bulunanlar" türü bir giriş vardır belki, benim için küçük de olsa bir mahcubiyet kaynağı olmasın diye. Yok. Sadece "Reften-i Müfettiş İsmail Paşa be-cânib-i Anatolı" diyor.<sup class="calibre5"><a class="footnote-link" href="tarih_split_651.html#footnote-106-48" id="footnote-106-48-backlink" name="footnote-106-48-backlink">[48]</a></sup> Orhonlu'yu burada hiç kullanmadığı yolundaki beyanını ciddiye alalım; Halaçoğlu bu ifadeye bakınca kendi ilgilendiği konudan bahsettiğini hemen anlamış mı? Bunun için Müfettiş İsmail Paşa'yı daha önceden biliyor olması gerekmez mi? Mini araştırmamı sürdürüyorum, o zaman Halaçoğlu'nun kitabında neden bu Müfettiş İsmail Paşa'ya tek bir referans bile yok? Niye ayrıntılı dizinde adı hiç geçmiyor? Naima altıncı cildinin 402. sahifesinden itibaren ne söylüyordu ki burada Halaçoğlu ona gönderme yapıyor? Paşa, "Üsküdar'dan ta Arabistan'a varınca" teftişe gönderilmiş ve "askeri zümresinden olmayıp askerlik iddiasında olanları reaya zümresine idhal" edecek ve "sâdatı tefahhus edüb nesebi sabit olmayan müteseyyidlerin destarlarını" alacakmış! Yani Peygamber sülalesinden geçinen sahte seyyidlerin sarıklarını çıkarıp alacakmış!<sup class="calibre5"><a class="footnote-link" href="tarih_split_652.html#footnote-106-49" id="footnote-106-49-backlink" name="footnote-106-49-backlink">[49]</a></sup> 1659'da oluyor bu.<sup class="calibre5"><a class="footnote-link" href="tarih_split_653.html#footnote-106-50" id="footnote-106-50-backlink" name="footnote-106-50-backlink">[50]</a></sup> Orhonlu ne kadar bahsetmişse o kadar. O açmamış, öylece bırakmış. Halaçoğlu da öyle! Belki de gariban referansçık sırf Orhonlu'nun kitabında arkadaş olduğu arşiv referanslarından ayrılmamak için onların kuyruğuna takılmış ve Halaçoğlu'nun kitabında mecburi iskâna tabi tutulmayı göze almıştır!</p>
				<p class="normal1">Sayın Halaçoğlu devletin neden konar-göçerleri iskân etmeye çalıştığını "Devlete yeni gelir kaynakları elde etmek gayesi ile harap ve boş alanların ziraate açılması meselesi" başlığı altında irdelerken şöyle diyor:</p>
				<p class="indentmetin"><span class="ideitalik">XVI. asır sonlarından itibaren başlayan</span> ve XVII. Ve XVIII. Yüzyıllarda da devam eden <span class="ideitalik">içtimaî buhranlar,</span> halkın yerlerini terkedip, daha emin olarak gördükleri yerlere göç etmelerine sebep olmuştur. Bu durum, birçok kasaba ve köyün harap olmasına yol açmış... Gerek vergi bakımından, gerekse memleketin ziraî durumu bakımından vahim sonuçlar doğurması ihtimalinden dolayı, <span class="ideitalik">göç edenlerden, 10 yılı geçirmemiş olanların eski yerlerine iâde edilip,</span> iskânlarına teşebbüs edildiği gibi...[273]<sup class="calibre5"><a class="footnote-link" href="tarih_split_654.html#footnote-106-51" id="footnote-106-51-backlink" name="footnote-106-51-backlink">[51]</a></sup></p>
				<p class="normal1">Kolayca tahmin edilebileceği gibi Sayın Halaçoğlu bu pasajı yazarken ve buradaki somut bilgileri verirken de 1963 yılında yayımlanan Orhonlu'dan yararlanmamış, adını hiç anmıyor, onun yerine 273. notunda A. Cevat Eren'in 1966'da basılan <span class="ideitalik">Türkiye'de Göç ve Göçmen Meseleleri</span> adlı eserinden yararlanmış olduğunu görüyoruz. Yani okuyucunun böyle düşünmesini istiyor. Orhonlu'ya gidiyoruz, "harab ve boş yerleri imar etmek ve yeniden ziraate açmak" başlığı altında şöyle diyor:</p>
				<p class="indentmetin"><span class="ideitalik">XVI. asır sonlarından itibaren meydana gelen içtimaî buhranlar,</span> Türkiye'nin bir çok yerlerini harap bir hale getirmişti... Kanun, bir raiyetin zulm ile dahi yerini terkedip başka bir yere gitmesini menetmekte idi. Bunda göz önünde tutulan mesele, bu hususun gerek vergi bakımından gerekse memleketin ziraî durumu bakımından vahim sonuçlar doğurması ihtimalinden dolayı idi. <span class="ideitalik">Göç edeli 10 yıl geçmemiş</span> derbend ve evkaf reâyâsından hariç olan <span class="ideitalik">eski reâyânın eski yerlerine derhal iâde edilip tekrar iskân edilmeleri</span> gerekiyordu; aksi hususa müsaade edilirse memleketin harap olacağı durumu gözönünde tutuluyordu.<sup class="calibre5"><a class="footnote-link" href="tarih_split_655.html#footnote-106-52" id="footnote-106-52-backlink" name="footnote-106-52-backlink">[52]</a></sup></p>
				<p class="normal1">Orhonlu'nun tabii ki bunları söylerken dayandığı kaynakları var. Nereden ne aldığını söylüyor. Ama bunların içinde kendi kitabından üç yıl sonra yayımlanan Eren'in kitabı olabilir mi hiç?</p>
				<p class="normal1">Ben şahsen, araştırma yaptığı iddiasında olan her tarihçinin orijinal bir şeyler söylemesinin ve bilinmeyen kaynakları meslektaşları ve kamuyla paylaşmasının önemli olduğunu düşünenlerdenim. Tarihçi bunu yapamadığı veya yapmasına gerek olmadığı zaman da yapanları zikretmek durumundadır. Bu bağlamda "Keşke Halaçoğlu da Cengiz Orhonlu'dan hangi derecelerde faydalandığını azaltmaya ve bazen de bütünüyle saklayıp örtmeye teşebbüs etmek yerine, aldığını nereden aldığını söyleseydi hocasının anısına gereken saygıyı layıkıyla göstermiş olmaz mıydı?" diye düşünüyorum.</p>
				<p class="normal1"><span class="idebold">Post scriptum: Bardakçı hatırlatıyor</span></p>
				<p class="normal1">Murat Bardakçı, Ermenilerin tehcirine ait istatistiki bilgi veren ve Talat Paşa'ya ait olan özel bir defteri 2005 ve 2006 yıllarında iki ayrı parti halinde yayımladı. Bunun üzerine nisan 2006'da Bardakçı ile o zamanki Türk Tarih Kurumu başkanı arasında tuhaf bir tartışma yaşandı. Bu tartışma burada bizi çok ilgilendirmez ve ayrıca sonu tatlıya bağlandı ama "Bardakçı popüler kalabilmek adına bunları yapıyor diye düşünüyorum" dediği yazılan Halaçoğlu'na Bardakçı sert bir yanıt verdi. İşte bu yanıtın içinde bir bölüm bizi ilgilendiriyor. Alıntılayayım:</p>
				<p class="indentmetin">Türk Tarih Kurumu, son iki sene içerisinde bir-iki küçük kitap ve birkaç kongre tebliği haricinde, bütün mesaisini tehcir iddialarına cevap mahiyetinde olan ama sadece Türkiye'ye hitap eden ve dışarıda hiç ses getirmeyen yanıtlara vermiştir. Kurumun görevi bu değildir, bu işi başkalarının yapması gerekir. <span>Uzunçarşılılar</span>dan, <span class="idebold">Köprülüler'</span>den ve <span class="idebold">Barkanlar'</span>dan kalan mirası böylesine har vurup harman savurmaya da kimsenin hakkı yoktur. Tarih Kurumu bundan böyle aynı çizgide devam edecekse ismini değiştirmeli, meselâ "<span class="idebold">Ermeni İddialarına Cevap Verme Kurumu</span>" haline getirmelidir. <span class="ideitalik">Ben,</span> "<span class="idebold">iskân</span>" <span class="ideitalik">konusunu gayet iyi bilmesi gereken, zira bu alanda son derece önemli bir doktoranın sahibi olan</span> <span class="idebold">Yusuf Halaçoğlu'</span><span class="ideitalik">na böylesine bilim dışı ifadeleri hiç yakıştıramadım ve rahmetli</span> <span class="idebold">Prof. Cengiz Orhonlu'</span><span class="ideitalik">nun da yakıştırmadığına eminim.</span><sup class="calibre5"><a class="footnote-link" href="tarih_split_656.html#footnote-106-53" id="footnote-106-53-backlink" name="footnote-106-53-backlink">[53]</a></sup></p>
				<p class="normal1">Dediğim gibi, tartışmanın çıkış noktasıyla ilgilenmiyorum. Tarih Kurumu'nun asli görevi veya adının ne olması gerektiğini de bilmem, sadece bağlamı biraz olsun yansıtabilmek için alıntıyı geniş tuttum. Tabii ki, benim ilgimi çeken, Bardakçı'nın, Halaçoğlu ve Orhonlu'nun isimlerini yan yana getirdiği son birkaç cümle. Bağlam Ermeni Tehciri idi. Halaçoğlu'nun mesaisinin büyük bir kısmı da bu konu üzerinde harcanmıştı, o tarihte Halaçoğlu'nun münhasıran Ermeni Tehciri üzerine pek çok yayını vardı. Bardakçı acaba neden bunları tartışmaya dahil etmeyerek atlıyor ve oldukça zoraki bir şekilde de olsa Halaçoğlu'nun XVIII. yüzyılda Osmanlı iskân politikaları üzerine olan ve bizim yukarıda bir miktar ele aldığımız doktora tezine gönderme yapıyordu dersiniz?</p>
				<p class="normal1">Sonrası hafif tertip bir mutlu son ve uzlaşı hikâyesi. Bardakçı, Halaçoğlu'ndan açıklayıcı bir mektup aldığını ve orada Halaçoğlu'nun ifadesini "Sayın Bardakçı, popüler tarihin bir gereği olarak bu evrakı yayınlıyor" şeklinde düzelttiğini yazdı. Düzeltmeye memnun olduğunu söylemekle beraber, Talat Paşa'nın evrakını popüler tarih gereği değil "tarihi değere sahip bulundukları için" yayımladığı konusundaki tavrını korudu. Bardakçı'nın aktardığına göre Halaçoğlu, "Sevgili Arkadaşım" diye başlayan mektubunu "Sizin aksinize gerek hocam merhum Prof. Dr. Cengiz Orhonlu'nun, gerekse de Türk Tarih Kurumu'nu kuran Mustafa Kemal Atatürk'ün bizi takdirle izlediğini görür gibi oluyorum" diye bitirmiş. "Eh, herkes konumunu korumuş burada uzlaşı nerede?" derseniz, şurada:</p>
				<p class="indentmetin">Bütün bunlardan sonra, daha önemli bir hususa açıklık getirmem gerekiyor: Çok iyi hocalardan yetişen Prof. <span class="idebold">Yusuf Halaçoğlu</span> son dönemin gayet seçkin bir tarihçisidir ve benim de dostumdur. 1915 olayları konusunda aramızda ihtilâf değil, sadece yorum farkı vardır ve bu yorum tartışmamızdan hareketle bizi birbirimize girmiş gibi gösteren bazı yayıncılara da başka bir iş yapmak düşer.<sup class="calibre5"><a class="footnote-link" href="tarih_split_657.html#footnote-106-54" id="footnote-106-54-backlink" name="footnote-106-54-backlink">[54]</a></sup></p>
				<p class="normal1">Peki, Allah birliğinizi, arkadaşlığınızı bozmasın da konu sadece 1915 olayları konusunda kimin ne düşündüğü değildi ki! Dolayısıyla, Bardakçı'nın, merhum Cengiz Orhonlu'yu ve Halaçoğlu'nun "iskân" uzmanlığını bu tartışma sırasında ne diye andığı, sonra da neden onun "seçkin" tarihçiliğini onaylayarak işi tatlıya bağladığı bir türlü anlaşılamadı gitti! En azından kamuoyu olarak biz hiçbir şey anlamadık.</p>

		</body>
</html>