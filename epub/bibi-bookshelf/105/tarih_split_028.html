<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_29"><br class="calibre3"/>Tanzimat'tan sonra mahalli idareleri nakil girişimi</h2>
				<p class="normal1">Profesör İlber Ortaylı'nın doktora tezi 1974 yılında <span class="ideitalik">Tanzimattan Sonra Mahalli İdareler (1840-1878)</span> adı altında yayımlandı.<sup class="calibre5"><a class="footnote-link" href="tarih_split_658.html#footnote-106-55" id="footnote-106-55-backlink" name="footnote-106-55-backlink">[55]</a></sup> Eser, 1985'te genel planı korunarak fakat ufak tefek birtakım değişikliklerle <span class="ideitalik">Tanzimattan Cumhuriyete Yerel Yönetim Geleneği</span> adıyla ikinci kez kamuyla buluştu.<sup class="calibre5"><a class="footnote-link" href="tarih_split_659.html#footnote-106-56" id="footnote-106-56-backlink" name="footnote-106-56-backlink">[56]</a></sup> 2000 yılında ise <span class="ideitalik">Tanzimat Devrinde Osmanlı Mahalli İdareleri (1840-1880)</span> adıyla yine basıldı.<sup class="calibre5"><a class="footnote-link" href="tarih_split_660.html#footnote-106-57" id="footnote-106-57-backlink" name="footnote-106-57-backlink">[57]</a></sup> İlim âleminde pek şaşırtıcı olmadığı üzere, Ortaylı'nın doktorasını yaptığı yıllarda yapılan başka bir doktora tezinin de konu itibariyle Ortaylı'nın teziyle kesiştiği yerler vardı. Profesör Musa Çadırcı <span class="ideitalik">Tanzimat'a Girerken Türkiye'de Şehir İdaresi</span> adlı doktora tezini 1973 yılında bitirdi. Tez yayımlanmadan kaldı. Çadırcı'nın doktora tezini görmedim ve burada söz konusu etmek de istemiyorum. İlber Ortaylı, 1974 yılında kitabının önsözünde Dil Tarih Coğrafya Fakültesi asistanları ve arkadaşları olan Dr. Özer Ergenç ve Dr. Musa Çadırcı'ya notlarını sabırla gözden geçirdikleri ve tavsiyelerde bulundukları<sup class="calibre5"><a class="footnote-link" href="tarih_split_661.html#footnote-106-58" id="footnote-106-58-backlink" name="footnote-106-58-backlink">[58]</a></sup> için teşekkür ettiğine göre tarafların birbirlerinin yaptığı çalışmalardan habersiz oldukları düşünülemez. Zaten Ortaylı'nın kitabı incelendiğinde Çadırcı'nın çalışmasını gördüğü, kullandığı ve gereken yerlerde referans verdiği kolaylıkla görülüyor. Öte yandan, Çadırcı'nın burada söz konusu edeceğim kitabı <span class="ideitalik">Tanzimat Döneminde Anadolu Kentleri'nin Sosyal ve Ekonomik Yapıları</span>'nda<sup class="calibre5"><a class="footnote-link" href="tarih_split_662.html#footnote-106-59" id="footnote-106-59-backlink" name="footnote-106-59-backlink">[59]</a></sup> benzer bir dikkati göstermekten uzak olduğunu peşinen belirtmek ve tabii ki bu önermenin içini doldurmak isterim.</p>
				<p class="normal1">1991 yılında okuyucuyla buluşan <span class="ideitalik">Anadolu Kentleri</span>'nin Ortaylı'nın <span class="ideitalik">Mahalli İdareler'</span>i ile en hafif deyimiyle çok zahmetli bir ilişkisi var. Çadırcı da Ortaylı'nın çalışmasından haberdar olduğunu hem kaynakçasında hem de metnin bazı yerlerinde göstermiş. Sorun bu değil tabii. Sorun göstermediği yerler, vermediği referanslar, saptırarak verdiği referanslar, Ortaylı'nın birincil kaynaklarını edinerek verdiği referanslar ve tabii ki Ortaylı'nın kelimelerini ve cümlelerini bazen aynen bazen de biraz değiştirerek kullanması. Biraz sonra oldukça ayrıntılı bir şekilde göreceğimiz bu durumun nedenleri üzerinde fikir yürütmek durumunda değilim, niçin ve hangi düşüncelerle yapıldığını doğal olarak bilmek durumunda da değilim. Ola ki Sayın Profesör Çadırcı davrandığı gibi davranmada bir sorun olduğunu algılamıyordur, henüz araştırma aşamasındayken bildiği ve bir şekilde müdahil olduğu bir metni biraz da kendisinin sayıp serbestçe kullanmada bir beis görmüyordur. Belki Sayın Ortaylı da şu veya bu nedenle bir asistan arkadaşın kendi malını almasına ses çıkarmak istememiştir. Fakat ben olaya okuyucular yani tüketenler açısından baktığımda evrensel akademik standartların asla cevaz vermeyeceği uç durumlar gördüğüm için iki metin arasındaki ilişki üzerinde durmanın meşru ve gerekli olduğunu düşünüyorum.</p>
				<p class="normal1">Tarihi bağlam 1845'te eyaletlerden seçilen temsilcilerin İstanbul'a davet edilmeleri ve Tanzimat reformlarının uygulamaya konmasını sağlamak için imar meclislerinin kurulmasıdır. Bu da Tanzimat reformlarının uygulamaya konma hızından memnun olmayan Sultan Abdülmecid'in Babıâlî'yi ziyaret ederek bir ferman çıkarmasından kaynaklanmıştır. Önce Ortaylı'ya bakalım:</p>
				<p class="indentmetin">Tanzimat hareketinden beklenen, malî adalet ve eyalet idaresinde düzelme gerçekleşmedi. Her yıl Bab-ı âlî'ye gelerek Meclis-i Valâda bir önceki yılın icraati hakkında bilgi alan ve yapılması gerekenler hakkında talimat veren padişah Abdülmecid, bu sefer 4 Muharrem 1261 (13 Ocak 1845) de verdiği bir Hatt-ı Şerifde; <span class="ideitalik">'ıslahatın beklenen neticeleri vermemesinden dolayı duyduğu üzüntü ve endişeyi' bildiriyor ve gereken tedbirin alınmasını istiyordu.</span><sup class="calibre5"><a class="footnote-link" href="tarih_split_663.html#footnote-106-60" id="footnote-106-60-backlink" name="footnote-106-60-backlink">[60]</a></sup></p>
				<p class="normal1">Şimdi de Çadırcı aynı olayı nasıl aktarmış, ona bakalım:</p>
				<p class="indentmetin">Tanzimat'ın ilan edildiği tarihten 1845 yılına kadar geçen süre boyunca, uygulamada başarı elde edilmediği anlaşılmıştı... Her yeni yıl başında Meclis-i Vâlâ'da bir önceki dönemin icraatı hakkında açıklamalarda bulunan, yapılacaklar için direktifler veren Abdülmecit, Meclisin 4 Muharrem 1261 (13 Ocak 1845) günü yaptığı toplantıda, <span class="ideitalik">ıslahatın beklenilen neticeyi vermemesinden ötürü duyduğu üzüntü ve endişeyi dile getiriyor, gereken önlemlerin alınmasını istiyordu.</span><sup class="calibre5"><a class="footnote-link" href="tarih_split_664.html#footnote-106-61" id="footnote-106-61-backlink" name="footnote-106-61-backlink">[61]</a></sup></p>
				<p class="normal1">İki metin parçası arasındaki bariz benzerlik üzerinde konuşacak veya Ortaylı'nın metninin Çadırcı'nın metninden çok önce yayımlandığını bir kez daha vurgulayacak değilim. Sadece, Çadırcı'nın Ortaylı'ya referans vermediğine ve her iki tarihçinin de farklı kaynaklar gösterdiklerine dikkat çekmek istiyorum. Şöyle ki, Ortaylı bu yukarıdaki pasajı Engelhardt'ın <span class="ideitalik">Türkiye ve Tanzimat</span>'ından aldığını söylerken Çadırcı, <span class="ideitalik">Lûtfî Tarihi'</span>ni kaynak olarak zikrediyor.</p>
				<p class="normal1">Her iki tarihçinin de kaynaklarına gidelim. Ali Reşad Bey, Fransız diplomatı E. Engelhardt'ın <span class="ideitalik">La Turquie et le Tanzimat ou histoire des reformes dans L'Empire Ottoman</span> adlı eserini <span class="ideitalik">Türkiye ve Tanzimat ve Devlet-i Osmaniyenin Tarih-i Islâhatı</span> adıyla Osmanlı Türkçesine çevirerek 1328 (1910) yılında yayımlamıştır. Ortaylı, Ali Reşad'ın çevirisini yoğun olarak kullanmıştır. <span class="ideitalik">Türkiye ve Tanzimat'</span>ta ilgili yere baktığımızda Abdülmecid'in Babıâlî'ye gidiş tarihinin "1845 senesi şubatı" olarak verildiğini görüyoruz. Abdülmecid, burada özeti verilen ve tabii Fransızcadan geri Türkçeye çevrilen bu fermanda şöyle diyor:</p>
				<p class="indentmetin">Efkâr ve amâlimi mevaki-i tatbike vaz' içün sarf edilen gayretlere rağmen –ıslâhat-ı askeriye müstesna olmak üzere– tasavvuratımdan hiç biri ümid ve intizar eylediğim neticeyi hâsıl etmemişdir... Buna son derece müteessifim.<sup class="calibre5"><a class="footnote-link" href="tarih_split_665.html#footnote-106-62" id="footnote-106-62-backlink" name="footnote-106-62-backlink">[62]</a></sup></p>
				<p class="normal1">Ortaylı'nın, fermanın Osmanlıcasını görmeksizin bu çeviri metinle yetinmesini Çadırcı yetersiz bulmuş olacak ki yukarıdaki cümlelerine kaynak olarak Lûtfî tarihini vermiştir! Bu kez de Lûtfî'ye bakalım:</p>
				<p class="indentmetin">...murâd-ı hayriyyetnihâd-ı mülûkânemizin istihsâl-i esbâb-ı lâzimesine her ne türlü teşebbüs ve mübâşeret olunmuş ise de hiç birisi esâslı ve etraflı tutulmadığından mıdır nedir şimdiye kadar âmâl-i şâhânemizden yalnız bir tensîkat-ı askeriyyemizden ma'adâsı bir hüsn-i neticeye îsâl olunamamış... teessüf ve teessür-i şâhânemiz hadden aşmış...<sup class="calibre5"><a class="footnote-link" href="tarih_split_666.html#footnote-106-63" id="footnote-106-63-backlink" name="footnote-106-63-backlink">[63]</a></sup></p>
				<p class="normal1">Oldukça tuhaf ve karışık bir durumdur bu. Ortaylı'nın, Engelhardt'ta verilen "1845 senesi şubatı" tarihini başka bir yerden aldığı bilgiyle düzelttiği, Çadırcı'nın ise Ortaylı ve onun referansı olan Engelhardt'ı kaynak olarak zikretmediği fakat kendisinin kaynak olarak gösterdiği Lûtfî yerine hâlâ Ortaylı'nın Engelhardt'ı kaynak göstererek yaptığı sadeleştirmeyi kullanmayı tercih ettiği görülüyor! Yok, dediği gibi Lûtfî'yi doğrudan kullanmışsa ifadeleri neden Ortaylı'nın ifadelerine aynı denecek denli benziyor? "Dolayı" yerine "ötürü", "bildiriyor" yerine "dile getiriyor", "tedbir" yerine "önlemlerin" demek yeterince bir farklılık yaratıyor mu dersiniz? Bir de nereden geldiğini anlamadığım bir "endişe" sözcüğü var. Ne kadar zorlarsam zorlayayım "müteessif" hatta Lûtfî'deki "teessüf ve teessür" sözcüklerinde bir de "endişe" anlamı göremiyorum. Sorun tabii ki benim görüp göremem değil. Sorun, Ortaylı'nın görebilmesinde bile değil. Tırnak içinde kullanmasına karşın, burada bir yoruma gittiği anlaşılıyor. Sorun, Çadırcı'nın referans vermediği halde Ortaylı'nın bu ifadesini aynen benimsemesinde: "üzüntü ve endişe"! Yok, böyle değilse, orijinal kaynaklardan çıkmayan bir anlamı her iki tarihçi de birbirinden bağımsız olarak çıkarsamış iseler bize de ancak tebrik etmek kalıyor.</p>
				<p class="normal1">Bu arada elimiz değmişken Ortaylı'nın da referanslarını tam vermediğini ve yaptığı bazı çıkarımların ve çözümlemelerin Engelhardt'ta zaten mevcut olduğunu belirtmiş olalım. Ortaylı, eyaletlerden gelen temsilciler konusunda şöyle diyor:</p>
				<p class="indentmetin">...eyalet murahhaslarının başkente davet olunmalarından arzu edilen netice doğmadı... Başkente gelen Murahhaslara, padişahın davetinin sebeplerini açıklayan birer kâğıt verildi. Fakat Murahhaslar, taşradaki gerçek nüfuz ve iktidar sahiplerinden çok, onların adına gönderilenler olduğu için ne merkezi hükümetteki devlet adamlarının ne de vilayetlerdeki eşrafın canını sıkmaya niyetleri vardı. Bu nedenle susmayı tercih ettiler.<sup class="calibre5"><a class="footnote-link" href="tarih_split_667.html#footnote-106-64" id="footnote-106-64-backlink" name="footnote-106-64-backlink">[64]</a></sup></p>
				<p class="normal1">Engelhardt'ta aynı bilgileri şu ifadelerle buluyoruz:</p>
				<p class="indentmetin">Vilayet murahhaslarının payitahta davet olunmalarından arzu edilen netice hâsıl olmadı. Mebuslar payitahtda içtima' etdikleri zaman kendilerine davet-i padişahinin esbab-ı mucibesini mübeyyin birer kâğıt verdiler. Müvekkilleri nazarında teveccühden sakıt olmak korkusuyla bu mebusların pek müşkil bir mevkide kalmış oldukları anlaşılıyor. Neticede pek az şey söyleyüb memleketlerine avdet etdiler.<sup class="calibre5"><a class="footnote-link" href="tarih_split_668.html#footnote-106-65" id="footnote-106-65-backlink" name="footnote-106-65-backlink">[65]</a></sup></p>
				<p class="normal1">Engelhardt'ı yoğun olarak kullanan ve sık sık referans veren Ortaylı burada da referans verse olurmuş!</p>
				<p class="normal1">Musa Çadırcı, muhassıllık meclislerinin yerini alan memleket meclislerine üye olmanın koşulları üzerine yazarken şöyle diyor:</p>
				<p class="indentmetin">Üye olmanın koşulları arasında yer alan 'en akıllı, afif ve <span class="ideitalik">seçkinlerden</span> olma' zorunluluğu, gerçek anlamda halkı temsil edebileceklerin seçilmelerini ortadan kaldırıyordu. Ayrıca üye olacakların devlet işlerinde[n] anlamaları ve bu alanda bilgili bulunmaları şart koşulmuştu.<sup class="calibre5"><a class="footnote-link" href="tarih_split_669.html#footnote-106-66" id="footnote-106-66-backlink" name="footnote-106-66-backlink">[66]</a></sup></p>
				<p class="normal1">Ortaylı da bu meclislere üye olma koşullarını ilgili nizamnameden şöyle aktarıyor:</p>
				<p class="indentmetin">Buna göre; 'azalığa seçilecek kimseler, bulundukları memleket ahalisinin en akıllı, afif ve <span class="ideitalik">seçkinlerinden</span> olmalıdır. Devlet işlerinden anlamalı ve memleketin durumunu iyi tanımalıdır.'<sup class="calibre5"><a class="footnote-link" href="tarih_split_670.html#footnote-106-67" id="footnote-106-67-backlink" name="footnote-106-67-backlink">[67]</a></sup></p>
				<p class="normal1">Bir Osmanlıca belgede "seçkinler" sözü geçmeyeceğine göre Ortaylı'nın bir miktar Türkçeleştirme yaptığı anlaşılıyor. Bunu aynen benimseyen, hatta tırnak içinde veren Çadırcı'nın bu ifadeyi nereden aldığını ise, Ortaylı'yı görmezsek anlayabilecek durumda değiliz.</p>
				<p class="normal1">Ortaylı'nın kitabını yoğun olarak kullanan Çadırcı'nın geniş kısımları bazen özetleyerek bazen de küçük değişiklikler, takdim ve tehirlerle aktardığı fakat referans vermekten kaçındığı veya başka kaynaklara referans verdiği dikkat çekiyor. Bağlam, 1856 Islahat Fermanı'nından sonra vilayetlerde çıkan isyanlar ve karışıklıklardır. Ortaylı'da "Islahat Fermanından Sonraki Gelişmeler" başlığı altında irdelenen gelişmeler, Çadırcı'da "Abdülaziz Döneminde Ülke Yönetimi (1861-1876)" başlığı altında yeniden ele alınmıştır. Ortaylı yine Engelhardt'a dayanarak Balkanlar'da, özellikle Niş bölgesindeki karışıklıklara karşı Osmanlı yönetiminin aldığı önlemleri, bölgeye Müslüman ve Müslüman olmayan Osmanlı memurlarından oluşan bir karma komisyon gönderilmesi fikrini anlatır ve devam eder:</p>
				<p class="indentmetin"><span class="ideitalik">Sorun bu şekilde çözümlenmiş olmadı. 1859'da Nişde çıkan karışıklıklar Rusya ve diğer Avrupa devletlerinin yeniden müdahalesine sebep oldu. Sadrazam Rüşdü Paşa çekildi. Yerine geçen Kıbrıslı Mehmed Paşa'ya 8 Zilkaade 1276 (28 Mayıs 1859) tarihli bir Hatt-ı Hümayunla Rumeli vilayetlerini teftiş görevi verildi.</span> Slavlarla meskûn bu bölgelerin teftişi, devletlerin beynelmilel bir tahkikat komisyonu kurulması teklifine karşı bir emr-i vaki olarak hazırlanmıştır. <span class="ideitalik">Sadrazam beraberinde hristiyan memurların da bulunduğu (1 Rum ve 1 Bulgar) bir heyetle 1860 Mayıs başlarında Varna'ya ulaştı. Niş'den Saraybosna'ya hareket edeceği sırada, acele olarak İstanbul'a dönmesi gerekti. Çünkü bu defa da Lübnan'da Dürzîlerle Marunîler arasında yeniden kanlı çatışmalar çıkmıştı.</span><sup class="calibre5"><a class="footnote-link" href="tarih_split_671.html#footnote-106-68" id="footnote-106-68-backlink" name="footnote-106-68-backlink">[68]</a></sup></p>
				<p class="normal1">Ortaylı'nın kaynaklarına sonra dönmek üzere şimdi Çadırcı'ya gidelim:</p>
				<p class="indentmetin"><span class="ideitalik">Ancak, sorun çözümlenmedi. Niş'te çıkan karışıklıklar, Avrupa devletlerinin yeniden müdahalelerine yol açtı. Sadrazam Rüştü Paşa görevinden çekildi. Yerine atanan Kıbrıslı Mehmet Paşa'ya Rumeli vilâyetlerini denetleme görevi verildi. Sadrazam, beraberinde Hıristiyan memurların da bulunduğu bir kurulla Mayıs 1860'da Varna'ya ulaştı. Niş'ten Saraybosna'ya geçeceği sırada geri dönmek zorunda kaldı. Çünkü bu sırada Lübnan'da Dürziler'le Marunî'ler arasında yeniden kanlı çatışmalar baş göstermişti.</span><sup class="calibre5"><a class="footnote-link" href="tarih_split_672.html#footnote-106-69" id="footnote-106-69-backlink" name="footnote-106-69-backlink">[69]</a></sup></p>
				<p class="normal1">Çadırcı, bu noktadan sonra, aynı paragraf içinde, Avrupalı devletlerin doğrudan müdahalesiyle Lübnan'daki mutasarrıflık idaresinin nasıl kurulduğunu anlatmaya girişiyor. Ortaylı'da "Lübnan Olayları, Lübnan Nizamnamesi Örneği ve Etkileri" adlı bağımsız bir alt başlık altında ayrıntılı olarak anlatılan Lübnan örneği için verdiği tek referans ise M. Tayyip Gökbilgin'in 1946 yılında çıkan bir makalesi! Ortaylı'nın "Cebel-i Lübnan'ın statüsü, dış devletlerin Osmanlı İmparatorluğunun bütün vilayetlerinde görmeyi arzuladıkları bir düzendi"<sup class="calibre5"><a class="footnote-link" href="tarih_split_673.html#footnote-106-70" id="footnote-106-70-backlink" name="footnote-106-70-backlink">[70]</a></sup> dediği yerde, Çadırcı'nın "Bu düzenleme, Avrupa devletlerinin bütün Osmanlı vilâyetlerinde görmeyi arzuladıkları bir düzenleme idi"<sup class="calibre5"><a class="footnote-link" href="tarih_split_674.html#footnote-106-71" id="footnote-106-71-backlink" name="footnote-106-71-backlink">[71]</a></sup> demesinin istatistik açısından yalnızca bir rastlantı olması olasılığının küçük olduğunu belirtmeden edemeyeceğim.</p>
				<p class="normal1">Yukarıda alıntıladığım pasaj için Ortaylı'nın kullandığı kaynaklar konusuna dönersek; Ortaylı burada tek kaynak kullandığını belirtiyor ve bunun Engelhardt'ın 143. sayfası olduğunu söylüyor. Ne var ki gösterilen yerde Kıbrıslı Mehmed Paşa'nın beraberindeki heyette bir Rum ve bir Bulgar bulunduğu bilgisi bulunmuyor. Sadece "maiyetinde Müslüman ve Hristiyan birçok memur bulunduğu" ve Kıbrıslı'nın 1860 mayısı başlarında Varna'ya ulaştığı değil, aynı yılın mayısı sonlarında Varna'ya gitmek için İstanbul'dan hareket ettiği söyleniyor.<sup class="calibre5"><a class="footnote-link" href="tarih_split_675.html#footnote-106-72" id="footnote-106-72-backlink" name="footnote-106-72-backlink">[72]</a></sup> Ortaylı'nın da gösterdiğinden başka kaynaklar kullandığı ve bu kaynaklar tarafından yanıltıldığı anlaşılıyor. Şöyle ki, Rüşdü Paşa'nın sadrazamlıktan azlinden sonra 8 Zilkaade 1276 yani 28 mayıs 1860 tarihinde<sup class="calibre5"><a class="footnote-link" href="tarih_split_676.html#footnote-106-73" id="footnote-106-73-backlink" name="footnote-106-73-backlink">[73]</a></sup> (1859 değil!) göreve gelen Kıbrıslı Mehmed Paşa'nın aynı ayın başlarında sadrazam olarak Varna'ya ulaşması teknik olarak tabii ki mümkün değildir. Çadırcı'nın sadece "Mayıs 1860" olarak verdiği tarih de doğru değildir. Kıbrıslı 11 Zilkade 1276 yani 2 Haziran 1860'da Varna'ya varmıştır.<sup class="calibre5"><a class="footnote-link" href="tarih_split_677.html#footnote-106-74" id="footnote-106-74-backlink" name="footnote-106-74-backlink">[74]</a></sup></p>
				<p class="normal1">Musa Çadırcı'nın eserinin "Ülke ve Kent Yönetiminde Meclislerin Etkinlikleri" bölümü gerek planı gerekse somut bilgileri açısından İlber Ortaylı'nın eseriyle büyük örtüşmeler göstermektedir. Bunların hepsini burada göstermek gereksiz ve sıkıcı olacaktır. Birkaç örnekle yetinelim. Çadırcı vilayet idare meclislerini ve bunlara Müslüman olmayan üyelerin katılımını irdelerken şöyle yazıyor:</p>
				<p class="indentmetin">Uygulamada bazen, müslüman olmayanların ruhani reislerinin meclislere katılmalarının önlendiği de görülmektedir. 1871 Erzurum Vilâyeti Salnamesinde meclis üyeleri arasında, ruhani reislerin adları yer almamaktadır. Ancak, 1875 yılı salnamesinde Aksantiyos Efendi'nin adı üyeler arasında yer almaktadır.</p>
				<p class="indentmetin">Diğer vilâyetlerde de bu tür uygulamalar görülmektedir. Bursa'da 1872 yılında İdare Meclisine Rum metropolidinin alınmadığı, Patriğin yaptığı başvurunun da reddedildiği anlaşılmaktadır. Gerekçe olarak, eğer metropolit alınırsa Bursa müftüsünün de girmesinin gerekli olacağı bildirilmişti. Öte yanda Bağdat Vilâyeti'nde hanefi müftüsü, şafi müftüsü ile birlikte meclis üyeleri arasında yer alıyordu. Uygulamada buna benzer ufak tefek ayrılıklar görülmekte idi.<sup class="calibre5"><a class="footnote-link" href="tarih_split_678.html#footnote-106-75" id="footnote-106-75-backlink" name="footnote-106-75-backlink">[75]</a></sup></p>
				<p class="normal1">Spesifik bilgi, isim, tarih ve örnekler içeren bu satırlar için Çadırcı'da herhangi bir kaynak verilmemiş. Kaynaklara ve daha ayrıntılı bilgilere ulaşmak için Ortaylı'dan "Vilayet Meclisleri ve Azınlık Cemaatler" başlığı altında yazılan şu satırları okumamız elzem gibi görünüyor. Ortaylı'nın orijinal dipnotlarını köşeli parantez içinde veriyorum:</p>
				<p class="indentmetin">Uygulamada bazen, gayrimüslim ruhani reislerin meclise girmesi hükmü uygulanmamıştır. Örneğin, 1288 (1871) Erzurum Vilâyeti Salnamesi meclis üyeleri arasında, ruhani reislerin ismi geçmediği halde, 1292 (1875) Salnamesinde, Katolik Milleti murahhası Aksantiyos Efendi tabii üyeler arasında görülüyor. [55] Başka bazı vilâyetlerde de bu tür bir uygulama görülmektedir. Osmanlı yöneticileri bu konuda mütereddid davranışlar da göstermiştir. Meselâ 1289 (1872) yılında Bursa İdare Meclisine Rum metropolidinin alınmadığı, İstanbul'daki Rum Patrikinin bu konudaki müracaatının da reddedildiği bir tezkereden anlaşılıyor. Reddin gerekçesi olarak; 'Bu takdirde Bursa Müftisinin de meclise alınması gerektiği, oysa Müftinin üye olmadığı' bildiriliyor.[56] Bununla beraber Osmanlı idarecileri Müftiyi ruhani reis değil, merkezî hükümetin memuru saymaktadırlar. A.Vefik Paşa'nın bunu Mebusan Meclisinde ısrarla belirttiği görülür.[57] Bu konuda ilginç uygulamalar da vardır. Nitekim Bağdat Vilâyet İdare Meclisinde tabii üyeler arasında; Hanefi müftüsü Mehmed Feyzi Efendi ve Şafiî Müftüsü Abd'ulğafur Efendinin bulunduğunu görüyoruz.[58]<sup class="calibre5"><a class="footnote-link" href="tarih_split_679.html#footnote-106-76" id="footnote-106-76-backlink" name="footnote-106-76-backlink">[76]</a></sup></p>
				<p class="normal1">Sırasıyla, Erzurum Vilayeti Salnamesi, Başbakanlık Arşivi, Meclis-i Mebusan Zabıt Cerideleri ve Bağdat Vilayeti Salnamesi'ne danışmayı gerektiren bu pasajdaki bilgileri aynen alan Çadırcı'nın kendisini, bu kaynaklardan ve onları kullanan Ortaylı'dan bahsetmekle mükellef görmemesi ilginçtir. Bu umursamazlık karşısında yaptığının akademik etikle bağdaşmadığının bilincinde olup olmadığını ciddi olarak düşünmek gerekir.</p>
				<p class="normal1">Yine Çadırcı'ya, bu kez "Liva İdare Meclisleri" başlığı altında yazdıklarının bazılarına bakalım:</p>
				<p class="indentmetin">Liva idare meclislerinin oluşturulmasında çeşitli toplulukların temsil edilmeleri bakımından vilâyet idare meclislerine göre bazı farklılıklar göze çarpmaktadır. Özellikle Anadolu ve Arabistan'da müslüman olmayan nüfusun dağınık yerleşmesi, Rumeli'ye oranla dağınık kalması, birçok kentte meclislerde bir üye ile temsil edilmelerine ya da hiç edilmemelerine yol açmıştır.<sup class="calibre5"><a class="footnote-link" href="tarih_split_680.html#footnote-106-77" id="footnote-106-77-backlink" name="footnote-106-77-backlink">[77]</a></sup></p>
				<p class="normal1">Burada spesifik bilgi veya özel bir örnek olmadığı için Çadırcı'nın araştırması sırasında şekillenen bazı genel gözlemlerini dile getirdiği sanılabilir. Kullandığı ifadedeki kesinlik bu liva ve vilâyet idare meclisleri arasındaki farkın çarpsa çarpsa Çadırcı'nın gözüne çarptığını düşündürtüyor. Maalesef, böyle olmadığını görmek için yine Ortaylı'ya gidelim:</p>
				<p class="indentmetin">Uygulamada; Liva İdare Meclislerinin kompozisyonunda muhtelif cemaatlerin temsili bakımından, Vilâyet İdare Meclislerine nazaran bazı değişiklikler vardı. Özellikle Anadolu ve Arabistan kıtasında gayrimüslim nüfusun dağınık yerleşmesi ve Rumeli kıtasına göre daima azınlıkta kalmasından dolayı; Liva Meclislerinde gayrimüslim üyeler ikiden az bulunmuş veya hiç bulunmamıştır.<sup class="calibre5"><a class="footnote-link" href="tarih_split_681.html#footnote-106-78" id="footnote-106-78-backlink" name="footnote-106-78-backlink">[78]</a></sup></p>
				<p class="normal1">Çadırcı'nın, Ortaylı'nın yukarıdaki satırları izleyen örneklerine ise bu kez nedense itibar etmediğini görüyoruz. Öte yandan, Ortaylı'daki "gayrimüslim üyeler ikiden az bulunmuş" ifadesini pek bir şeye benzetemeyerek mantıki bir hale, insanlar veya nesneler için kullanıldığında ikiden az olabilecek tek sayıya yani bire indirgediğini görüyoruz. Oysa Ortaylı'nın ifadesinin liva meclislerinde iki Müslim iki de gayrimüslim üyenin halk tarafından seçilmelerinin nizamname gereği olduğunu ve bu gereğin karşılanamadığını vurgulamak arzusundan ileri geldiğini sanıyorum.<sup class="calibre5"><a class="footnote-link" href="tarih_split_682.html#footnote-106-79" id="footnote-106-79-backlink" name="footnote-106-79-backlink">[79]</a></sup> Çadırcı da bu nizamnamenin farkında olduğuna göre, sorunun bir üslup ve tercih sorunu olduğu ve Çadırcı'nın Ortaylı'nın metnine her zaman sadık kalmadığı anlaşılmaktadır. Yine de örnekleriyle birlikte sadık kaldığı ama referans vermediği durumlar karşısında bu bağımsızlık gösterileri devede kulak kalıyor. İlber Ortaylı'nın "Liva meclislerinde de eşraf gerek kendi arasında, gerekse merkezi devlet memurlarıyla çatışma halindedir"<sup class="calibre5"><a class="footnote-link" href="tarih_split_683.html#footnote-106-80" id="footnote-106-80-backlink" name="footnote-106-80-backlink">[80]</a></sup> saptaması, Çadırcı'nın ellerinde "Liva meclislerinde eşraf, gerek kendi arasında, gerekse hükümetin görevlendirdiği devlet memurlarıyla çatışma halindedir"<sup class="calibre5"><a class="footnote-link" href="tarih_split_684.html#footnote-106-81" id="footnote-106-81-backlink" name="footnote-106-81-backlink">[81]</a></sup> halini alıyorsa ne düşünmeliyiz? Ama "merkezi devlet memurları"nın "hükümetin görevlendirdiği devlet memurları" olarak yorumlanıp açımlanması da belki az bir katkı değildir!</p>
				<p class="normal1">Çadırcı'nın, bu devlet memurları ve eşraf arasındaki çatışmaya örnek olarak verdiği Ziya Paşa'nın Amasya mutasarrıflığı sırasında geçen bir olayı burada tekrarlamak istemiyorum. Çadırcı bu örneği Kenan Akyüz'ün <span class="ideitalik">Ziya Paşa'nın Amasya Mutasarrıflığı</span> adlı eserinden aldığını söylüyorsa, oradan almıştır. Bu örneğe referans olarak Ortaylı'yı vermiyorsa, Ortaylı'nın da aynı kaynaktan, aynı örneği aldığını görmemiş olduğunu beyan ediyor demektir.<sup class="calibre5"><a class="footnote-link" href="tarih_split_685.html#footnote-106-82" id="footnote-106-82-backlink" name="footnote-106-82-backlink">[82]</a></sup> Bu bahsi küçük bir hoşlukla bitirmek isterim: Ortaylı'nın eserinin içindekiler kısmında "Yargı Organlarındaki Seçimli Üyeler" şeklinde bir alt başlık var. Çadırcı'nın kitabının içindekiler kısmında da okuyucuya, yine küçük bir yaratıcılık farkıyla "Yargı Kurumlarındaki Seçimli Üyeler" diye bir alt başlık vaat edilmiş. Metnin ilgili yerine gittiğimizde bu alt başlığın "Yargı Kurumlarındaki Seçilmiş Üyeler" haline dönüştüğünü ve Çadırcı'nın ifadelerinin böylece evrimini, dolayısıyla orijinlerinden uzaklaşmayı sürdürdüğünü görüyoruz.<sup class="calibre5"><a class="footnote-link" href="tarih_split_686.html#footnote-106-83" id="footnote-106-83-backlink" name="footnote-106-83-backlink">[83]</a></sup></p>

		</body>
</html>