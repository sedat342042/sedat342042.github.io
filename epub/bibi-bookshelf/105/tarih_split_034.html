<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h1 class="kitapickapak2" id="calibre_toc_10"><br class="calibre3"/>Son?<br class="calibre3"/><br class="calibre3"/><br class="calibre3"/><br class="calibre3"/></h1>
				<p class="normal1">Son yok. Teknik olarak bitmeyen ve bitmeyecek bir metin yazdığımın farkındayım. Böyle bir metnin sonu olamaz. Görünen o ki <span class="ideitalik">Tarih-Lenk</span> aksaya aksaya yoluna ve zalimliklerine devam edecek. Ediyor da. Çünkü çağdaş Türkiye toplumu tarihle çok sıkıntılı ve sorunlu bir ilişki tutturmuş durumda. İçsel olarak pek değer vermediğimiz, bir disiplin olarak çalışma kurallarını umursamadığımız, olgularına ve olaylarının akış sırasına saygı duymadığımız, okullarda adam gibi öğretme zahmetine katlanmadığımız tarihe yine de tuhaf bir düşkünlüğümüz var. Tarih konuşmayı, konuşmalarımızı, yazılarımızı tarih göndermeleriyle süslemeyi çok seviyoruz. Doğru, ben bu çalışmada ezici bir çoğunlukla amatör veya profesyonel tarih yazarlarının kalemlerinden çıkan metinleri konu edindim ama toplumun daha geniş kesimlerinin de bu hale katkılarını gözardı etmemek gerekir. Tarih üzerine bu kadar gevşeklik ve kolaylıkla konuşulabilmesi bile ülkemizde tarihin uzmanlık gerektiren bir bilimsel disiplin olduğunun henüz pek anlaşılmadığını gösteriyor. İyice tuhaf olan ise başka bilimsel disiplinlerde uzmanlaşan ve kendi disiplinlerinin çalışma kurallarına saygıda kusur etmeyen, yani bilimsel düşünceye ve uzmanlık fikrine yabancı olmayan kişilerin de tarih söz konusu olunca bildikleri her şeyi unutmaları! Gün geçmiyor ki günlük hayatımızın herhangi bir köşesinde bir tarih felaketiyle karşılaşılmasın. Bilindik dertlerimizden söz ediyorum, uzatmayayım. Ama madem ki böyle bir saptamada bulundum, bu kitabın tuttuğu yola sadık kalarak birkaç somut örnek vereyim ve bu defteri şimdilik böyle kapatalım.</p>
				<p class="normal1">Malum, kısa bir süre önce bu ülkenin iktidar partisine kapatma istemli bir dava açıldı. Bu, <span class="ideitalik">Tarih-Lenk</span>'in yazım sürecinin sonlarına rastladı. Açıldı-kapanacaktı-kapanmalıydı-kapanmadı, bunlarla ilgilenmiyorum. Yargıtay Cumhuriyet Başsavcısı 30 mayıs 2008 tarihinde Anayasa Mahkemesi Başkanlığı'na esas hakkındaki görüşünü sundu. Bu mufassal belge muhtelif tarih göndermeleriyle tezyin edilmişti. Bakın, işte bunlarla ilgileniyorum. Bir tarihçi olarak ilgilenmemek elimde değil çünkü Sayın Başsavcı tarih alanına girmiş, Anayasa Mahkemesi'ne Türkiye'nin "yakın siyasi tarihindeki örnekler"i arzediyor ve "yaşanan bu tarihi gerçekler"e göndermelerde bulunuyordu.<sup class="calibre5"><a class="footnote-link" href="tarih_split_854.html#footnote-108-1" id="footnote-108-1-backlink" name="footnote-108-1-backlink">[1]</a></sup> Bu örneklerden çok değil ikisine biraz eğilelim. Sayın Başsavcı'nın şöyle bir değerlendirmesi olmuş:</p>
		  <p class="indentmetin">Anadolu'yu kendine ebedi yurt edinmiş olan Türk Ulusu, Mustafa Kemal Atatürk önderliğinde başlattığı <span class="ideitalik">tarihin ilk ulusal kurtuluş savaşını</span> zaferle taçlandırarak işgalcilerin yayılmacı emellerini, sömürgeci planlarını yok etmiştir.<sup class="calibre5"><a class="footnote-link" href="tarih_split_855.html#footnote-108-2" id="footnote-108-2-backlink" name="footnote-108-2-backlink">[2]</a></sup></p>
				<p class="normal1">Öyle midir gerçekten? Kurtuluş Savaşı, tarihin ilk ulusal kurtuluş savaşı mıdır? Öyleyse, Amerika Birleşik Devletleri'nin kurulmasıyla sonuçlanan ve Britanya'ya karşı verilen savaş (1776-1783) nedir? Veya Fransisco de Miranda ve Simon Bolivar tarafından başlatılan ve Latin Amerika'daki İspanyol sömürgelerinin tasfiyesine yol açarak, bir değil, birçok ulus-devletin kurulmasını sağlayan savaş nedir? Çok uzağa gitmeyelim, Osmanlı'ya karşı Rum reayasının 1821'de giriştiği ve 1830'da Yunanistan'ın bağımsızlığıyla yani bugünkü Yunan ulus-devletinin kurulmasıyla sonuçlanan mücadele nedir? Bunun daha Meksikası var, Brezilyası var! Büyük çoğunluğu, Türkiye Cumhuriyeti'nin kurulmasından yüzyıl kadar önce cereyan eden ve istisnasız olarak hepsi bir emperyal güce karşı verilen ve Aydınlanmacı görüşlerden etkilendikleri çok açık olan bu kurtuluş savaşlarını dikkate almak Türk Kurtuluş Savaşı'nı daha mı az önemli kılar? Uzatmayayım ama bir de küçük ironisi var işin, belirtmeden geçmeyeyim: Sayın Başsavcı'nın bu görüşlerini sunduğu Anayasa Mahkemesi nerede biliyor musunuz? Ankara'da, Çankaya'da, Simon Bolivar Caddesi'nde!</p>
				<p class="normal1">Peki, diğer örneğimiz de şöyle:</p>
		  <p class="indentmetin">İrticanın kendi ulusuna ihanetleri, Kurtuluş Savaşı dönemi ile de sınırlı değildir.</p>
		  <p class="indentmetin"><span class="ideitalik">Cumhuriyet kurulduktan sonra da</span> Şeyh Sait'ler, Derviş Vahdeti'ler İngiliz altınlarının parıltısıyla ve şeriat devleti-hilafet çığlıklarıyla ayaklanmışlar, binlerce şehit kanı dökmüşlerdir.<sup class="calibre5"><a class="footnote-link" href="tarih_split_856.html#footnote-108-3" id="footnote-108-3-backlink" name="footnote-108-3-backlink">[3]</a></sup></p>
				<p class="normal1">Şeyh Sait Ayaklanması'nda, hatta Derviş Vahdetî'nin görüşleri arkasında İngilizler'in bulunduğu konusundaki varsayımlardan tabii ki haberdarım ve "Burada Sayın Başsavcı, şahsi değil, Türkiye dahilindeki yaygın bir kanaatı dile getirmiş" diyerek geçeceğim ama Derviş Vahdetî'nin Cumhuriyet'ten sonra da ayaklanmış olduğu görüşüne naçizane katılamayacağım. Çünkü Vahdetî, 31 Mart Ayaklanması'nı teşvik ettiği iddiasıyla, <span class="ideitalik">Volkan</span> gazetesinde çıkan "Abdülhamid'e Açık Mektup" adlı makalesinden dolayı yargılanmış, idama mahkûm olmuş ve karar 19 temmuz 1909'da infaz edilmiş.<sup class="calibre5"><a class="footnote-link" href="tarih_split_857.html#footnote-108-4" id="footnote-108-4-backlink" name="footnote-108-4-backlink">[4]</a></sup> Cumhuriyet'ten sonraki ayaklanmalara en azından bedenen katılması epeyce güç görünüyor.<sup class="calibre5"><a class="footnote-link" href="tarih_split_858.html#footnote-108-5" id="footnote-108-5-backlink" name="footnote-108-5-backlink">[5]</a></sup></p>
				<p class="normal1">Yukarıda metnin içinde Talat Paşa'nın subaylığını, hatta rütbesini epeyce konuştuk. Sanırım ülkemizde bu da benim düşündüğümden daha yaygın bir kanı. Kariyerinin bir aşamasında "paşa" olan bir kişinin bir subay geçmişi olması, tarihe bugünün gözlükleriyle bakınca epey makul geliyor olmalı. Haliyle paşalıktan bir önceki aşama olan albaylıktan geçilmesi de normaldir o zaman. Ha, Osmanlı'da paşalık aynı zamanda sivil bir rütbe miydi? Boşverin canım. Bakın, üstelik tarih lisans eğitimi almış bir gazeteci olan Ayşe Hür geçenlerde <span class="ideitalik">Taraf</span>'ta ne yazdı? Bağlam, ordu-millet kavramı ve etrafındaki tartışmalardı:</p>
		  <p class="indentmetin">HALK ÇOCUKLARI HARBİYE'DE. İlk kez 21 Ocak 1864 tarihli Tasvir-i Efkâr gazetesinde boy gösteren 'asker-millet' kavramının yaşama geçirilmesi görüldüğü gibi kolay olmuyordu. Ama 1877-1878 Osmanlı-Rus Savaşı'nın sebep olduğu büyük subay kayıplarını gidermek için Mekteb-i Harbiye'nin kapılarının halk çocuklarına açılması süreci hızlandırdı. <span class="ideitalik">Talat Paşa, Mustafa Kemal veya İsmet İnönü gibi halk çocuklarının Harbiye'ye girmesi ancak böyle mümkün oldu.</span> Yani askerlik giderek orta ve alt sınıfların ikbal ve ekmek kapılarından biri haline geliyordu.<sup class="calibre5"><a class="footnote-link" href="tarih_split_859.html#footnote-108-6" id="footnote-108-6-backlink" name="footnote-108-6-backlink">[6]</a></sup></p>
				<p class="normal1">Burada dört dörtlük bir tarih tezi var. Harbiye'nin kapılarının halk çocuklarına kapalı olduğu ve bir noktadan sonra açıldığı görüşü işleniyor. Niye? 1877-1878'den önce düklerin ve kontların çocukları mı gidiyormuş oraya? Veya, bu dönüm noktasından sonra girenlerin sosyal sınıfları daha öncekilerden hangi anlamda farklılık gösteriyormuş? Buralara hiç dalmayalım ama pek "halkvari" bir kişi olduğu konusunda kaynakların hakikaten de ittifak halinde olduğu Talat Paşa da Harbiye'ye girmişse, cidden büyük kanıttır, dikkate almak gerekir! Peki ya girmemişse? Bakın, bıkıp usanmadan buradan bir kez daha tekrarlıyorum: Talat Paşa'nın bir askerlik kariyeri olmamıştır! Her asker paşa olmadığı gibi her paşa da asker değildir! Lütfen dikkat! Bu gidişle zavallı Ago Paşa'yı da asker yapacaksınız...</p>
				<p class="normal1">Tamam, hakikaten sona doğru hızla ilerliyorum birazdan yazmayı aniden bırakacağım, siz de şaşıracaksınız. Ama bir de bitmek tükenmek bilmeyen bir "Edebali'nin vasiyeti" meselemiz var. Vasiyet değil, altın madeni. Herkes meşrebine göre üstü olarak gördüğü büyüğüne hatırlatıp duruyor derin bir tevazuyla. Hikâyesini layıkıyla yazmaya kalkarsak şu elinizde tuttuğunuz kitap boyutlarında bir şey olur! Politikacılar dillerine mi dolamadı? Söğüt Şenlikleri'nde mi hatırlatmadı, seçim propagandalarında mı kullanmadı? Ders kitaplarına mı sızmadı? Müthiş bir çağdaş mit, mükemmel bir şehir efsanesi! Gözlerimizin önünde serpildi, büyüdü. Artık bir makul düzlüğe gelmişizdir sanıyordum. Daha dün, Tufan Türenç yazısında otuz iki kısım tekmilini birden yeniden alıntılayınca yanıldığımı anladım. Tema, epeyce felsefik. Öfkenin kimseye yarar getirmediği üzerine.</p>
		  <p class="indentmetin">Başbakan'ın bitmez tükenmez öfkesinin ne yazık ki Genelkurmay Başkanı'na da yansıdığını üzüntüyle görüyoruz... İçinde bulunduğumuz ortam bir kez daha bilge <span class="idebold">Edebali'</span>nin <span class="idebold">Osman</span> Bey'e yaptığı o unutulmaz nasihatleri anımsatmamızı gerektiriyor.</p>
		  <p class="indentmetin">Şöyle diyor <span class="idebold">Edebali:</span> "Ey Osmancık. Allah, gözünü ve gönlünü ve yolunu ışıtsın...<sup class="calibre5"><a class="footnote-link" href="tarih_split_860.html#footnote-108-7" id="footnote-108-7-backlink" name="footnote-108-7-backlink">[7]</a></sup></p>
				<p class="normal1">Yok, vallahi yüreğim kaldırmıyor. Usanç içindeyim. Gerisini getiremeyeceğim. Sadece şunu söylemek istiyorum: Edebeali'den kalma böyle bir nasihat yok! Yani var da tarihi değil. Bir romancı muhayyilesinin ürünü. Tarık Buğra, <span class="ideitalik">Osmancık'</span>taki Edebali karakterine söyletmiş bunları.<sup class="calibre5"><a class="footnote-link" href="tarih_split_861.html#footnote-108-8" id="footnote-108-8-backlink" name="footnote-108-8-backlink">[8]</a></sup> Peki, fark edilmemiş mi? Ne münasebet? Beşir Ayvazoğlu yıllar önce yazmış, öğütleri hiçbir kaynakta bulamadığını, sonra kullanılan dilden dolayı pek eski olamayacağını düşündüğünü ve üslubu tanıyarak Tarık Buğra'ya ait olduğunu saptadığını söylemişti.<sup class="calibre5"><a class="footnote-link" href="tarih_split_862.html#footnote-108-9" id="footnote-108-9-backlink" name="footnote-108-9-backlink">[9]</a></sup> Kimin umurunda ki? Herkes, meşrebine göre eklemeler-çıkarmalar yaparak harıl harıl yaymakla meşgul bunları, öğüt açlığı çektiği anlaşılan toplumumuzda... Muhtelif varyantlarını karşılaştırarak master tezi bile yazmak mümkün. Öğütleri <span class="ideitalik">Osmancık</span>'ın son basımının arka kapağına koyan yayınevi bile bir noktada frene basmak gereğini duymuş olmalı ki şöyle bir uyarıda bulunuyor: "...gibi sözler aslında, hiçbir tarih kitabında bulamayacağınız, yalnızca romancı Tarık Buğra'nın, Kayı Boyu'ndan Osmanlı İmparatorluğu'na götüren karakteri ve anlayışı ortaya çıkarmak için Ede Balı'ya söylettiği nasihatlardır." Ha, evet, öyle diyor. Diyor da, istemiyoruz böyle uyarıları. Olgu ile kurguyu karıştırmak istiyoruz biz, size ne?</p>
				<p class="normal1">Evet, "son yok" diyordum... Sonu olmayan bir metnin herhangi bir sonucu olup olmayacağına da ben karar veremem. Şunu yaptım: Söyleyenlerin söyledikleriyle yetinmedim, mümkün olduğunca kaynaklarına gitmeye veya başka kaynaklarla çapraz kontrol yapmaya çalıştım. Bir işe yarar mı, dahası kimsenin umurunda mı bilmiyorum ama söylediğim her şeyi referanslandırmaya ve belgelemeye gayret ettim. Yazarların muhayyilesinden öte gidilecek bir kaynak olmadığı durumlarda da metiniçi kanıtlar daha bir ağırlık kazandı. Bu bir "Halep oradaysa, arşın da burada" kitabıydı. İş arşınla Halep yolunu ölçmekteydi.</p>

		</body>
</html>