<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_19"><br class="calibre3"/>Bizim bilmediğimiz Osmanlı</h2>
				<p class="normal1">1999 yılında Prof. Dr. Ahmed Akgündüz ve Doç. Dr. Said Öztürk, birlikte yazdıkları <span class="ideitalik">Bilinmeyen Osmanlı</span> adlı mufassal kitapla ilim camiasının ve kamuoyunun önüne bir kez daha çıktılar. Akgündüz tarih kökenli veya tarih formasyonu almış bir araştırmacı değil. Atatürk Üniversitesi İslami İlimler Fakültesi'nden ve İstanbul Üniversitesi Hukuk Fakültesi'nden mezun olduktan sonra akademik kariyerine hukuk tarihçisi olarak devam etmiş, İslam hukuku üzerinde uzmanlaşmış. Çok sayıdaki yayını hukuk tarihinin veya İslam hukuku tarihi çalışmalarının çok ötesine geçmiş bir müellif. Öztürk'ün lisans eğitimi sırasında tarih formasyonu alıp almadığını bilmiyorum. Başbakanlık arşivinde çalıştıktan sonra iktisat tarihinde kariyerine devam etmiş, Osmanlı sosyal ve ekonomik tarihi alanında çeşitli çalışmaları var.</p>
				<p class="normal1">Hasan Celal Güzel'e göre <span class="ideitalik">Bilinmeyen Osmanlı</span> 240 000 adet satmış.<sup class="calibre5"><a class="footnote-link" href="tarih_split_218.html#footnote-103-1" id="footnote-103-1-backlink" name="footnote-103-1-backlink">[1]</a></sup> Sanırım artık iyice bilinmiştir ama bu metin üzerine naçizane birkaç söz etme gereği hissediyorum. Kitabın "Osmanlı Devleti'nin Siyasi Tarihi", "Osmanlı Devleti'nde Sosyal Hayat ve Harem", "Osmanlı Hukuk Sistemi ve Devlet Teşkilâtı" ve "Osmanlı Devleti'nde Mali Hukuk, İktisadi ve Ticâri Hayat" başlıklarını taşıyan dört ana bölümü var. Akgündüz kitaba yazdığı önsözde, Öztürk'ün "özellikle Dördüncü Bölümdeki Osmanlı İktisadı konularını kaleme alarak" projesine katılmasını arzu ettiğini söylüyor. Öztürk, ayrıca iktisat tarihiyle ilgili katkılarda bulunmuş, kaynaklara başvurulmasında yardım etmiş ve yazılanları gözden geçirmiş.<sup class="calibre5"><a class="footnote-link" href="tarih_split_219.html#footnote-103-2" id="footnote-103-2-backlink" name="footnote-103-2-backlink">[2]</a></sup> Bunun ötesinde ortak imzalı bir metinde Öztürk'ün daha başka nereleri yazmış olabileceğini veya yazıp yazmadığını tam olarak bilemediğim için yazarları ayırmaksızın bu metnin her tarafından birlikte sorumlu olduklarını düşüneceğim.</p>
				<p class="normal1">Soru cevap tarzında yazılan kitabın nasıl oluştuğunun ilginç bir öyküsü var. Ahmed Akgündüz, soruların, verdiği yüzlerce konferans sırasında dinleyiciler tarafından yazılı olarak "tevcih edilen" 5 000 soru arasından bir tasnif sonucu seçildiğini ve ayrıca daha önce yapılmış araştırmaların da kendilerine "ilham kaynağı" olduğunu söylüyor.<sup class="calibre5"><a class="footnote-link" href="tarih_split_220.html#footnote-103-3" id="footnote-103-3-backlink" name="footnote-103-3-backlink">[3]</a></sup> Demek oluyor ki kamunun sorduğu ve kendilerinin sordukları sorulara iki tarih âlimi tarafından verilen cevaplar neticesinde ortaya bu kitap çıkmış. Elhak bir "tarih fetvaları" kitabı olmuş. Halkımız istifta etmiş, birinin müfti'l-enâm derecesinde olduğu anlaşılan bu iki tarih müftüsü cevap vermişler. Ama ne yahşi vermişler, ne güzel vermişler! Yalnız tarihşinas kamu değil meslekten tarihçilerin bile heyecandan yüreğini hoplatacak ne yakası açılmadık, ne duyulmadık, ne işitilmedik ne cevherler, ne inciler var içinde, ol kadar olur!</p>
				<p class="normal1"><span class="idebold">Talat Albayıma dedim ki...</span></p>
				<p class="normal1">Şöyle çerez türünden bir tabakla açılış yapalım; Talat Paşa'yı bilirsiniz. Duymayan varsa onlar da bu çeyrek milyon satan tarih yoksatarı sayesinde duydular ama bakın ne duydular. Önce soruyu alıntılayalım, bir kardeşimiz merak etmiş 158. soruda soruyor: "Sultân Abdülhamid'in şahsiyeti, ailesi ve zamanındaki mühim olaylar hakkında kısaca bilgi verir misiniz?"<sup class="calibre5"><a class="footnote-link" href="tarih_split_221.html#footnote-103-4" id="footnote-103-4-backlink" name="footnote-103-4-backlink">[4]</a></sup> İnsan hiç kendinde olan bilgiyi saklar mı? Saklamaz, verir. Efendiler de kapsamlı bir cevap verirken beyan buyuruyorlar:</p>
				<p class="indentmetin">1890 yılında bir kısım Harbiye ve Askeri Tıbbiye talebelerinin teşebbüsü ile gizlice kurulan İttihâd ve Terakki Cemiyeti, II. Abdülhamid'in <span class="ideitalik">azlini</span> gaye edinen bir hareket idi... Ermenilerin ortaya attığı Kızıl Sultân iftirası, bunlar tarafından da kullanılmaya başlandı. Daha sonra anlatacağımız gibi, <span class="ideitalik">İttihadçı</span> Prens Sabahaddin Bey, Abdülhamid'in Ermeni katili olduğunu söyleyecek kadar azıttı. III. Ordudaki <span class="ideitalik">Ta'lât Bey</span> Enver Bey, Niyazi Bey ve benzeri <span class="ideitalik">genç subayları</span> da arasına katan İttihâd ve Terakki Cemiyeti, kazandığı gücü teröre transfer edecek kadar dengeyi kaybetti.<sup class="calibre5"><a class="footnote-link" href="tarih_split_222.html#footnote-103-5" id="footnote-103-5-backlink" name="footnote-103-5-backlink">[5]</a></sup></p>
				<p class="normal1">Ben şimdi İttihatçılar güçlerini nereye nasıl transfer etmiş oralara hiç karışmam. Sadece olgu düzeyindeki bariz cehalet örneklerine bakarım. 1. Muhteremler, Osmanlı padişahları bir üstleri tarafından bulundukları yere atanmış olmadıkları için <span class="ideitalik">azl</span> edilmez hal' edilir. 2. Prens Sabahaddin belki her şey ve bu meyanda bir Jön Türk'tü, ama asla İttihatçı değildi. Ömrü İttihatçılarla didişmekle geçen bir kişiye söylenecek şey mi bu? 3. Talat Bey subay mı imiş? Fesuphanallah, ne münasebet? Sonradan paşa olduğunu biliyoruz ama Osmanlı'da sivil paşalar olduğunu da biliyoruz. İttihat ve Terakki triumvirinin sivil kökenli tek üyesi olan Talat demek subaymış! Abdülhamid de herhalde bu genç subayların rahatsızlığını bir türlü kavrayamadığı için gitti.</p>
				<p class="normal1">Şimdi sizlerden "Yav, bırak hırpalama ulemamızı, bir zühûldür etmişler işte!" türünde ufak serzenişler duyar gibiyim sayın tarihşinas okurlar. Doğru, ben de kendime söz verdim "İstanbul Türkiye'nin doğusundadır" türü basit hataları dilime dolamayacağım diye. Ama ya hata değilse? Ya arşivleri avucunun içi gibi bilen bu iki âlim bizim bilmediğimiz dehşetli gizli kaynaklardan başka bir şeyler öğrenmiş de bizi irşada soyunmuşlarsa? Onun için diyorum ki acele etmeyelim, yanlışlık yapmak gibi herkesin içine düşebileceği bir durumu bu iki ilim abidesine yakıştırmayalım, göğüslerine hemen "hatalı" yaftasını yapıştırmayalım. Dediklerini kabul edelim, metni sabırla okumaya devam edelim. "Ağzımıza bu kadarcık bir şeker ezen gerisini de getirir" diyor içimden bir ses. Bakın nasıl yanılmıyorum; efendi hazretlerine 173 numaralı soruyla soruyorlar: "Osmanlı Devleti'ni I. Cihan harbine sokan Enver-Tal'at ve Cemal Paşa üçlüsü vatan hâini midirler?"<sup class="calibre5"><a class="footnote-link" href="tarih_split_223.html#footnote-103-6" id="footnote-103-6-backlink" name="footnote-103-6-backlink">[6]</a></sup> Talat Paşa için buyrulan cevabı aşağıya alıyorum:</p>
				<p class="indentmetin">Ta'lât Bey, aşırı Türk milliyetçisi, dinî hayatı zayıf, câhil ve cin gibi kurnaz ve korkusuz olan bir <span class="ideitalik">albaydır. Harbin başında</span> hem İttihâd ve Terakki Partisinin <span class="ideitalik">Genel Başkanı</span> ve hem de dahiliye nazırıdır. <span class="ideitalik">1915 Ermeni tehcirine karar veren bakandır.</span> İttihâdcı olmayanlara karşı merhametsiz bir çete başıydı. <span class="ideitalik">Aşırı Alman hayranıdır.</span> Cihan harbi kaybedilince Ekim 1918'de maalesef liyakatsiz olarak yükseldiği sadrazamlık makamından istifa etmiş ve Mart 1921'de Berlin'de bir Ermeni komitecisi tarafından şehid edilmiştir. Enver Bey ile kıyaslanamayacak kadar dinî hayatı zayıf olan bir insandır ve aynı zamanda masondur.<sup class="calibre5"><a class="footnote-link" href="tarih_split_224.html#footnote-103-7" id="footnote-103-7-backlink" name="footnote-103-7-backlink">[7]</a></sup></p>
				<p class="normal1">Anlaşıldı mı şimdi? Rütbesini bile bilip söylediklerine göre ortada bir dalgınlık filan yok. Talat Bey gerçekten de bir subaymış ama cahil olduğuna göre de alaylı takımından olsa gerek. Aynı zamanda da İttihad ve Terakki Partisinin genel başkanı ve dahiliye nazırı da olan bir muktedir "albay". Kaldı mı herhangi bir kuşku? Bilmediğimiz Osmanlı tarihi böyle söylüyor. Bizim naçizane bildiğimiz ise, Talat'ın askerlikle alakasının okuduğu askeri rüşdiyeyle kısıtlı kaldığı. Ama yanıldığımız kesin gibi bir şeydir. İttihad ve Terakki Fırkası'nın Birinci Dünya Savaşı'ndan önce yaptığı son kongre olan 1912 kongresinde Said Halim Paşa'nın Fırka Umumi Reisliği'ne getirildiği ve Talat Paşa'nın bu görevi üstlenmesinin ise ancak 1917'de olması da sanırım Tarık Zafer Tunaya'nın bir büyük hatası (!)<sup class="calibre5"><a class="footnote-link" href="tarih_split_225.html#footnote-103-8" id="footnote-103-8-backlink" name="footnote-103-8-backlink">[8]</a></sup> Talat, bu göreve anlaşılan 1912 ile 1917 arasında yapılan, kaydı kuydu olamayan gizli bir kongrede getirilmiş olsa gerek! Aşırı Alman hayranı olduğu gibi iddiaları bir tarafa bırakırsak, Ermeni Tehciri'ne de bakan olarak tek başına karar vermiş gibi görünüyor.</p>
				<p class="normal1">Tabii ki sayın yazarların Talat'ı neden "albay" yaptıklarını, eğer kendileri çıkıp bir gün açıklık getirmezlerse, asla bilemem. Ama içimden bir his "Hay Allah, sanki Albay Talat Aydemir'le karıştırmışlar!" diyor. Nihayetinde bir his olduğu için yanılmam da çok mümkündür ama buradan seslenmek, "Her duyduğunuz Talat, albay değildir, Kuzey Kıbrıs cumhurbaşkanı da albay değildir!" diye bir uyarıda bulunmayı bir vazife sayıyorum.</p>
				<p class="normal1">Triumvirin diğer üyeleri hakkında da epeyce yeni şeyler öğreniyoruz bu soruya verilen cevaptan. Meğerse Abdülhamid, Enver Paşa'yı <span class="ideitalik">"tahsil için"</span> Avrupa'ya göndermişmiş, meğerse Cemal Paşa da "Enver bey ile araları açılınca <span class="ideitalik">Harbiye Nazırı</span> sıfatı ile Suriye'deki IV. Orduy-u Hümâyûn kumandanlığına getirilmiş" imiş.<sup class="calibre5"><a class="footnote-link" href="tarih_split_226.html#footnote-103-9" id="footnote-103-9-backlink" name="footnote-103-9-backlink">[9]</a></sup> Tereddüt geçirip "Ama şey, Enver askeri ateşe olarak gitmemiş miydi? Cemal, Bahriye Nazırlığı uhdesinde kalarak Suriye'ye gönderilmemiş miydi?" diyemiyoruz. "Bildiklerimizi çöpe atmanın zamanı gelmiştir" deyip boynumuzu büküyoruz. Büküyoruz ama aynı başyapıttaki başka sorulara verilen cevaplar kafacığımızı karıştırıyor. 168 numarayla sorulan "İttihâd ve Terakki adı verilen siyâsî cemiyet nasıl teşekkül etti ve nasıl iktidara geldi? Bunların fikrî yapıları nedir?"<sup class="calibre5"><a class="footnote-link" href="tarih_split_227.html#footnote-103-10" id="footnote-103-10-backlink" name="footnote-103-10-backlink">[10]</a></sup> sorusuna verilen cevapta, "İttihâd ve Terakki Cemiyet'i, kendine yakın bulduğu III. Ordu subaylarının arasında yayılmaya başladı. Selanik ve Manastır şubeleri açıldı. Sonradan Bey ve Paşa haline gelen postacı Ta'lât Efendi işin başına geçti"<sup class="calibre5"><a class="footnote-link" href="tarih_split_228.html#footnote-103-11" id="footnote-103-11-backlink" name="footnote-103-11-backlink">[11]</a></sup> deniyor. Ee, o zaman bu Talat Efendi nasıl hem postacı, hem de subay ve albay oluyor? "Kd. Post. Alb. Talat" diye yazılabilecek bir askeri rütbe mi var?</p>
				<p class="normal1">183 numaralı "Osmanlı Devleti'nin duraklama, gerileme, ve yıkılış sebeplerini kısaca özetler misiniz?"<sup class="calibre5"><a class="footnote-link" href="tarih_split_229.html#footnote-103-12" id="footnote-103-12-backlink" name="footnote-103-12-backlink">[12]</a></sup> sorusuna verilen şu cevap biraz olsun kafa karışıklığını gideriyor. Yoksa artırıyor mu? Ne dersiniz?</p>
				<p class="indentmetin">Osmanlı Devleti'ni yıkan sebeplerden biri de, devlet görevlerinin ehil olmayanlara, rüşvet ve iltimas ile verilmesi hadisesidir... Buna misâl olarak, sadece ve sadece İttihâdcılar tarafından Posta Memuru Ta'lât Bey'in Sadrazam Ta'lât Paşa haline getirilmesi yeter kanaatindeyim.<sup class="calibre5"><a class="footnote-link" href="tarih_split_230.html#footnote-103-13" id="footnote-103-13-backlink" name="footnote-103-13-backlink">[13]</a></sup></p>
				<p class="normal1">Ben işin içinden çıkamadım. Aynı metnin değişik yerlerinde, değişik bilgiler yan yana. Acaba ultra postmodern bir tavırla "Bunların hepsi aynı anda doğrudur, kendi doğrularınızı kendiniz belirleyin, seçin aradan" mesajı mı verilmek isteniyor? Sadece Talat Paşa için değil birçok tarihi şahsiyet için geçerli bu dediklerim. Metin bir süre sahip çıktığı yanlışını sonra birden yüzüstü bırakıyor. Bir yerde görkemli bir revizyonizm yaparken başka bir yerde bildiğimiz alelade olgulara sıkı bir geri dönüş sergiliyor. Örneğin, yukarıda "Harbiye Nazırı" olarak zikredilen Bahriye Nazırı Cemal Paşa'nın bu makamda olduğu bir yerde daha teyit ediliyor. Sorusuyla birlikte alıntılıyorum:</p>
				<p class="indentmetin">177. Suriyelilerin Fransızlar tarafından kandırılmasını ve Cemal Paşa'nın hatalı kararı ile kurulan Âliye Divan-ı Harbî Meselesinin Araplarla Türklerin arasını açmasını kısaca izah eder misiniz? İttihâdcıların güçlü liderlerinden Cemal Paşa, Harbiye Nâzırlığı uhdesinde kalmak üzere, Arab Eyâletleri idaresinin başına getirilmişti.<sup class="calibre5"><a class="footnote-link" href="tarih_split_231.html#footnote-103-14" id="footnote-103-14-backlink" name="footnote-103-14-backlink">[14]</a></sup></p>
				<p class="normal1">Ama aynı eserin 291. ve 310. sayfasında ise Suriye Valiliği sırasında Bahriye Nazırı olduğu söyleniyor.<sup class="calibre5"><a class="footnote-link" href="tarih_split_232.html#footnote-103-15" id="footnote-103-15-backlink" name="footnote-103-15-backlink">[15]</a></sup> "Bazı soruların altında cevapları da hazır yazılı geldi de tasnif sırasında gözden mi kaçtı?" diye sorası geliyor insanın!</p>
				<p class="normal1"><span class="idebold">Plevne şehidi Gazi Osman Paşa</span></p>
				<p class="normal1">1877-78 Osmanlı Rus Savaşı'nda Plevne'yi inatla savunan Gazi Osman Paşa'nın başına getirilen haller ise hiçbirinin başına gelmiş değil. Tarihi olgular konusunda yeterince duyarlı ve eleştirel değilseniz "Bize ne kardeşim adamın bulunduğu makamlardan?" deyip çıkabilirsiniz. Ama <span class="ideitalik">Bilinmeyen Osmanlı</span>'nın sayfalarında da olsa bir kişinin hayatının hilaf-ı hakikat bir tarzda sona erdirilmesini istemezsiniz sanırım. Önce soruyu alalım: "161. 93 Harbi nedir ve sebep olanlar kimlerdir? Berlin Mûahadesi bu sebeple mi imzalanmıştır?" Şimdi de "elcevap" bölümünün Osman Paşa'yı ilgilendiren yerini alalım:</p>
				<p class="indentmetin">19 Temmuz 1877'de <span class="ideitalik">Şıpka Geçidini geçen Ruslar, nihayet Plevne'ye kadar dayanmışlardır.</span> Plevne komutanı Gâzi Osman Paşa, 20 Temmuz 1877'de, 30 Temmuz 1877'de ve <span class="ideitalik">Ekim 1877</span>'de üç defa Rusların üstün kuvvetlerine karşı tarihe Plevne Zaferleri diye geçen başarıları elde etmişse de, Aralık 1877'de teslim olmak mecburiyetinde kalmış ve <span class="ideitalik">sonra da şehid edilmiştir.</span><sup class="calibre5"><a class="footnote-link" href="tarih_split_233.html#footnote-103-16" id="footnote-103-16-backlink" name="footnote-103-16-backlink">[16]</a></sup></p>
				<p class="normal1">Hay Allah! Demek o bize ilkokullarda okutulan ve Ortaçağ şövalyeliğini çağrıştıran anekdotların hepsi birer efsaneymiş. Hani teslim olma tekliflerini reddeden Osman Paşa bir yarma harekâtına girişiyor, dizinden yaralanınca Ruslara teslim olmak zorunda kalıyor da adamlar verdiği kılıcı geri iade ediyorlar "Bunu sizden taşımaya daha layık kimse olamaz" filan diyerek. Bilinmeyen tarihin bu tip efsaneleri yerle bir etme gibi bir işlevi oluyor anlaşılan. Demek ki soğuk ve katı gerçek hiç de öyle değil, cani Ruslar teslim olduktan sonra Osman Paşamızı soğukkanlılıkla şehit etmişler! Ne diyelim yalan söyleyen tarih utansın! Peki, ufacık bir sorumuz olacak: Osman Paşa, Plevne'de şehit olmuşsa, gaziliği nereden geliyor? Osman Paşa Plevne'den dolayı "gazi" olmamış mıydı? Ah anladım, önce gazi, sonra şehit!</p>
				<p class="normal1">Bilmem, paşanın akıbetine sonra geri dönmeye gerek var mı ama şu yukarıdaki kısacık metnin daha ne tarih ve coğrafya cehaleti unsurları içerdiği gerçeğinden yola çıkarak birkaç şey söylemek isterim. Ne olmuş? Ruslar Şıpka Geçidi'nden geçerek Plevne'ye dayanmışlarmış! "Rus-i menhûsdur yapar" demeyelim. Nasıl yapar biraz bakalım. Önüne bir Osmanlı Balkanları haritası açıp bakan herkes görür ki Şıpka Geçidi, Plevne'ye göre çok daha güneyde, Kazanlık'ın biraz kuzeyinde, dolayısıyla İstanbul'a çok daha yakın. Bu Ruslar İstanbul'dan mı yola çıkarak Plevne'yi kuşatmaya gitmişler? İşte "cehalet" derken kastettiğim şeyin mücessem bir örneği! Bilgi size bir haritaya bakış kadar yakın ama edinmiyorsunuz. Neyin nerede olduğunu bilmiyorsanız haritaya niye bakmıyorsunuz? Hadi haritaya bakmıyorsunuz ne diye malumatfuruşluk peşindesiniz? Kim sordu size Rusların hangi yolu izleyerek Plevne'ye ulaştığını? Bırakın nereden gelmiş olurlarsa olsunlar, gelsin Osman Paşa'yı şehit etsinler. Niye "somut bilgi" olduğu hissi veren "desteksiz atışlar" yapıyorsunuz? Halep oradaysa arşın da burada değil mi? Tarihi yeniden yaşayamayız, ama Balkanlar da durduğu yerde hâlâ duruyor!</p>
				<p class="normal1">Peki, diyelim ki metin doğrudur, başka bir tevil tarzı bulmaya çalışalım. Ruslar önce hızla güneye inmiş, Vidin'den yola çıkarak Plevne'ye ulaşan Osman Paşa'nın kendi gerilerini kestiğini düşünerek tekrar kuzeye yönelmişler. Öyle mi? O takdirde de Şıpka Geçidi'nin boş kalmış olması gerekir. Süleyman Paşa komutasındaki Osmanlı ordusu ne diye boşuna zorlayıp durdu Şıpka Geçidi'ni o zaman? Onlar da Rusların peşi sıra Şıpka'dan ellerini kollarını sallayarak geçip giderler, Plevne'nin imdadına yetişirlerdi. Anlaşılan muhterem tarih uleması bu Şıpka Muharebelerini hiç duymamış! 93 Harbi'ni yalnızca Plevne kuşatmasından ibaret mi sanıyorlar? Peki, buna da peki. Tutalım ki Şıpka'da o dehşetli çatışmalar olmadı ve Ruslar, Şıpka'dan geçerek Plevne'ye vardılar. Ne zaman, hangi gün oldu bu? Burada elliye yakın kaynak sayıp kimsenin canını sıkmadan Türkçe ve el altında olabilecek bir kaynağa, Danişmend'in <span class="ideitalik">Kronolojisi</span>'ne bakalım. Rus komutanı Schilder-Schuldner 19 temmuz 1877'de ulaşmış Plevne'ye. Aksi tesadüf, adamların Gurko adlı diğer bir Rus generali de aynı gün, 19 temmuz 1877'de Şıpka Geçidi'ni işgal etmiş!<sup class="calibre5"><a class="footnote-link" href="tarih_split_234.html#footnote-103-17" id="footnote-103-17-backlink" name="footnote-103-17-backlink">[17]</a></sup> Yani efendim, kuş olsalar Şıpka'dan geçip gidemezler Plevne'ye. Gitmemişler de zaten. Plevne'ye giden Rus birliği Niğbolu'dan yola çıkmış. Acaba iki ayrı Rus birliğinin bugünkü Bulgaristan topraklarının iki ayrı ucunda birbirinden bağımsız hareket ettiği gibi lüzumsuz bir bilgi versem bu bilinmeyen tarih sırrı çözülür mü? Haa, bir de Osman Paşa'nın üçüncü zaferi ekimde değil 12 eylülde<sup class="calibre5"><a class="footnote-link" href="tarih_split_235.html#footnote-103-18" id="footnote-103-18-backlink" name="footnote-103-18-backlink">[18]</a></sup> ama artık o kadarcık kusur kadı kızında da olur diyor, bırakıyorum.</p>
				<p class="normal1">Neyse ki bilinen Osmanlı tarihi bu korkunç ve olmaz öyküden biraz daha farklı. Rusya'dan esirlikten dönen Gazi Osman Paşa'nın, Abdülhamid tarafından hassa müşirliğine, mabeyn müşirliğine, seraskerliğe, yaver-i ekremliğe getirildiğini, iki oğlunu sultanın kızlarıyla evlendirdiğini ve 5 nisan 1900 yılına kadar mesut ve müreffeh yaşadığını yazıyor bu sıkıcı tarih. Keşke muhterem âlimler bildiklerine bu kadar mağrur olmasalar, biraz tevazu gösterseler, nazar rencide buyursalar, benim yaptığım gibi bir iki ansiklopediye göz atsalardı, elbirliğiyle cehalete bir darbe daha indirmiş olmaz mıydılar?<sup class="calibre5"><a class="footnote-link" href="tarih_split_236.html#footnote-103-19" id="footnote-103-19-backlink" name="footnote-103-19-backlink">[19]</a></sup> Sadece bu konuda mı, sadece bu konuda mı? Belki o zaman II. Abdülhamid'in, II. Mahmud'un torunu değil oğlu olduğu,<sup class="calibre5"><a class="footnote-link" href="tarih_split_237.html#footnote-103-20" id="footnote-103-20-backlink" name="footnote-103-20-backlink">[20]</a></sup> Osmanlı topraklarının yüzölçümünün 24 milyon km2 olduğu,<sup class="calibre5"><a class="footnote-link" href="tarih_split_238.html#footnote-103-21" id="footnote-103-21-backlink" name="footnote-103-21-backlink">[21]</a></sup> Ziya Gökalp'in İttihat ve Terakki'nin "Genel Sekreteri" olarak görev yaptığı,<sup class="calibre5"><a class="footnote-link" href="tarih_split_239.html#footnote-103-22" id="footnote-103-22-backlink" name="footnote-103-22-backlink">[22]</a></sup> Tevfik Fikret ve Prens Sabahaddin'in İttihatcı oldukları,<sup class="calibre5"><a class="footnote-link" href="tarih_split_240.html#footnote-103-23" id="footnote-103-23-backlink" name="footnote-103-23-backlink">[23]</a></sup> Yeni Osmanlılar Cemiyeti'nin 1867'de Avrupa'da kurulduğu<sup class="calibre5"><a class="footnote-link" href="tarih_split_241.html#footnote-103-24" id="footnote-103-24-backlink" name="footnote-103-24-backlink">[24]</a></sup> gibi bariz ve kolayca aksi kanıtlanabilecek yanlışları yazmazlardı.</p>
				<p class="normal1"><span class="idebold">Dedesinin oğlu Abdülhamid ve daha neler</span></p>
				<p class="normal1">Bunları ve daha nicelerinin hepsini burada enine boyuna tartışacak değilim. Fakat nasıl sistematik bir bilgisizlik eseri olduğunu kuşkuya yer bırakmayacak bir şekilde kanıtlamak için şu yukarıda saydıklarımdan bir tanesini biraz açayım. <span class="ideitalik">Bilinmeyen Osmanlı</span>'nın pek çok tarafına sinmiş bir Abdülhamid hayranlığına rağmen ne tuhaftır ki muhterem müverrihler II. Sultan Abdülhamid'in babasının kim olduğunu yanlış biliyorlar. "Yok artık, dalgınlıktır" diyecekler olabilir, dikkat isterim! 147. soru, herhalde ehl-i konferans tarafından olacak, "1.Abdülmecid'in şahsiyeti, aile efrâdı ve zamanındaki mühim olaylar hakkında kısaca bilgi verir misiniz?" şeklinde sorulmuş.<sup class="calibre5"><a class="footnote-link" href="tarih_split_242.html#footnote-103-25" id="footnote-103-25-backlink" name="footnote-103-25-backlink">[25]</a></sup> Bu soruya verilen cevapta hayretle görüyoruz ki Abdülmecid'in çocukları sayılırken "Abdülhamid" diye biri yok.<sup class="calibre5"><a class="footnote-link" href="tarih_split_243.html#footnote-103-26" id="footnote-103-26-backlink" name="footnote-103-26-backlink">[26]</a></sup> Neyse ki <span class="ideitalik">Bilinmeyen Osmanlı</span>'nın el çabukluğu marifet kaybettiği şehzadenin nerede gizlendiğini de biliyoruz. II. Mahmud'un çocukları "1-Şehzade Sultân Abdülmecid, 2- Şehzade Sultân Abdülaziz, 3- Şehzade Sultân Abdülhamid Han" diye sayılırken çıkıyor ortaya II. Abdülhamid.<sup class="calibre5"><a class="footnote-link" href="tarih_split_244.html#footnote-103-27" id="footnote-103-27-backlink" name="footnote-103-27-backlink">[27]</a></sup> Bu hesapça ortaya çıkan jeneolojik bilmecede, dedesinin oğlu, babasının ve amcasının kardeşi, kardeşlerinin amcası ve daha da kim bilir neler oluyordur II. Sultan Abdülhamid? II. Mahmud'un oğlu yapılınca tabii ki Abdülmecid'in oğlu da yapılamamış. "Bir insanın iki ayrı kişinin oğlu olamayacağını kestirerek en azından biyoloji konusunda kıvraklık sergilemişler gibi görünüyor" diyecektim ki birden önümdeki "Abdülmecid'in aile efradı" listesinde Abdülhamid açısından doğru olan bu gözlemimin amcası Abdülaziz açısından yanlış olduğunu görüyorum! Mahmud'un oğlu zavallı Abdülaziz bir kez de ağabeyi Sultan Mecid'in oğlu olarak gözüküyor!<sup class="calibre5"><a class="footnote-link" href="tarih_split_245.html#footnote-103-28" id="footnote-103-28-backlink" name="footnote-103-28-backlink">[28]</a></sup> Burada bir parantez açayım ve bu yanlış bilgilerin bu metne, Akgündüz'ün ileride kapsamlı olarak döneceğimiz başka bir metninden, çeşitli baskıları olan <span class="ideitalik">Osmanlı'da Harem</span> adlı kitabından aynen taşındığını söyleyeyim.<sup class="calibre5"><a class="footnote-link" href="tarih_split_246.html#footnote-103-29" id="footnote-103-29-backlink" name="footnote-103-29-backlink">[29]</a></sup> O kadar sevilmiş ki bu buluşlar kedi enceği gibi bir kitaptan diğerine, bir edisyondan diğerine taşınmış durmuş!</p>
				<p class="normal1"><span class="ideitalik">Bilinmeyen Osmanlı</span>'nın inanmamızı beklediği bu karmaşık akrabalık ilişkilerini konuşurken dikkatten kaçmaması gereken bir husus vardı. Bilerek atladım. O da Sultan Abdülmecid'den "I. Abdülmecid" diye söz edilmiş olması. Önce, "Hımm, Halife Abdülmecid Efendi'yi düşünerek, bu sultana 'Birinci' dediler" diye düşündüm. Yazarların ideolojik yönelimleri ve yorumlarını tartışmamak ve burada sadece "bariz cehalet" örnekleri vermek ilkemden dolayı meskût geçecektim. "Eh, saltanatın hilafetten ayrılarak ilga edildiği bir zamanda halife olan Abdülmecid Efendi'ye nazaran ve de halife olan yarısından dolayı Sultan Abdülmecid'i 'Birinci' yapmışlar" diye düşünmeye devam ettim. Bilgisizlik eseri değil, yorum meselesi olduğuna kendimi iknaya çalıştım. Ta ki 303. sayfada büyük harflerle dizilmiş "OSMANLI DEVLETİ'NİN YIKILMASI VE SULTÂN II. ABDÜLMECİD DEVRİ"<sup class="calibre5"><a class="footnote-link" href="tarih_split_247.html#footnote-103-30" id="footnote-103-30-backlink" name="footnote-103-30-backlink">[30]</a></sup> başlığını görünceye kadar! Halife Abdülmecid nasıl sultan adaşını I. Abdülmecid yapmışsa, Sultan Abdülmecid de halife adaşını Sultan II. Abdülmecid yapmıştı. Bu başlığın hemen altındaki 180. soru ve cevabında yazılan "1 yıl 3 ay kadar süren hilâfeti, saltanat yetkileri bulunmayan hükmî bir hilafettir"<sup class="calibre5"><a class="footnote-link" href="tarih_split_248.html#footnote-103-31" id="footnote-103-31-backlink" name="footnote-103-31-backlink">[31]</a></sup> yargısını başlıkla nasıl telif edeceğimi ise artık düşünmüyorum bile. İki adet lâ-yuhtî ulemanın biz fanilere tutarsızlık veya ipe sapa gelmez gibi gelen hikmetlerindeki derin manaları sezebilenlere, keşfedenlere bırakıyorum. Tıpkı, Abdülaziz için de "Sultân I. Abdülaziz Devri" dedikleri gibi.<sup class="calibre5"><a class="footnote-link" href="tarih_split_249.html#footnote-103-32" id="footnote-103-32-backlink" name="footnote-103-32-backlink">[32]</a></sup> Haydi, Mecid'in halife de olsa bir ikincisi vardı, Aziz'in nesi vardı? Yoksa ona da Aziz Yıldırım'a bakarak mı "I. Aziz" dediler?</p>
				<p class="normal1">"Bu kitapta hiçbir Allah'ın kulunun görevi, rütbesi, unvanı, makamı, anası babası doğru olarak verilemeyecek mi?" diye kaygılanırken neyse ki içime soğuk sular serpiliyor. Sultan Vahideddin bahsine gelmiş bulunuyoruz, ben de er meydanını sahiplerine terk edip bu bahsi kapamak üzereyim. Alıntılıyorum:</p>
				<p class="indentmetin">Sultan VI. Mehmed Vahîdüddin Hân, <span class="ideitalik">Şubat</span> 1861 yılında Dolmabahçe Sarayı'nda Sultân Abdülmecid'in IV. Kadınefendisi Gulistû <span class="ideitalik">(Gülistan)</span> Hanımefendi'den dünyaya geldi.</p>
				<p class="indentmetin"><span class="ideitalik">İttihâdcıların asıl veliahd olan Sultân Aziz'in oğlu Yusuf İzzeddin'i intihar süsü vererek katletmeleri</span> üzerine Osmanlı veliahdı oldu ve 4.7.1918 tarihinde Osmanlı tahtına oturdu.</p>
				<p class="indentmetin"><span class="ideitalik">İyi bir İslâm hukukçusu,</span> Almanya İmparatorluk mareşali ve Osmanlı müşiri unvanlarına sahip <span class="ideitalik">iyi bir asker</span> ve de musikiye âşık bir bestekâr idi.<sup class="calibre5"><a class="footnote-link" href="tarih_split_250.html#footnote-103-33" id="footnote-103-33-backlink" name="footnote-103-33-backlink">[33]</a></sup></p>
				<p class="normal1">Her şeyden önce Murat Bardakçı belgesini yayımladığına göre ve muhterem müverrihler de <span class="ideitalik">Şahbaba</span> adlı bu kitabı görüp kullandıklarına göre Vahideddin'in doğum tarihini 21 cemaziyülâhır 1277-4 ocak 1861 şeklinde doğru olarak, annesini kadın değil ikbal, ikbalin adını Gülistan ikirciği olmaksızın kesin olarak Gülistû olarak vermeliydiler.<sup class="calibre5"><a class="footnote-link" href="tarih_split_251.html#footnote-103-34" id="footnote-103-34-backlink" name="footnote-103-34-backlink">[34]</a></sup> Yusuf İzzeddin Efendi'nin intihar etmeyip katledilmesi iddiaları hakkında da "Kim bilir ellerinde ne kavi deliller, ne kesin belgeler vardır. Sorulduğunda açıklarlar" deyip geçelim.</p>
				<p class="normal1">Peki, Vahideddin'in "iyi bir İslam hukukçusu" ve aynı zamanda "iyi bir asker" olması nereden ileri geliyor? Adamcağızın biraz fıkıh merakı varmış, hatta gençliğinde gizlice Fatih Medresesi'ne giderek derslere katıldığı yolunda bir rivayet var.<sup class="calibre5"><a class="footnote-link" href="tarih_split_252.html#footnote-103-35" id="footnote-103-35-backlink" name="footnote-103-35-backlink">[35]</a></sup> Bir konuyla ilgilenmek veya o konuyu bilmek insanı o mesleğin adamı yapıyor mu? Hukukçu olarak ne faaliyeti var Vahideddin'in? Yoksa kitaplar mı yazmış? Askerliğine gelince, yukarıda söylediklerim burada da geçerli. Nerede, nasıl askerlik etmiş? Hangi birliğe kumanda etmiş? Hangi çarpışmayı yönetmiş de iyiler safına katılmış? Anlaşılan askerliği de taşıdığı rütbelerden ileri geliyor olsa gerek. Muhterem âlimler hanedan mensuplarına dağıtılan fahri askeri rütbeler olgusuyla ilk kez karşılaştıkları için olsa gerek düz bir mantıkla şöyle düşünmüş olmalılar: "Kötü bir askerse niye iki orduda birden mareşalliğe yükselsin?" Talat Paşa'nın, paşa olmadan önce yoluyla albaylıktan filan geçerek yükselmesi gibi yükselmiş olmalıdır Vahideddin. "Mülâzım-ı Sanî Vahideddin'in" askeri maceralarını da dinleriz bu gidişle, yakındır.</p>
				<p class="normal1"><span class="ideitalik">Bilinmeyen Osmanlı</span>'nın sayfalarında işlenen tarih, coğrafya, mantık, biyoloji cinayetlerinden ancak ve ancak bir demet sunabildim burada. Oysa Sayın Ahmed Akgündüz insanın ruhuna inşirah veren ne güzel sözler söylemişti "Neden 'Bilinmeyen Osmanlı?" adını verdiği önsözde. 1999 Osmanlı İmparatorluğu'nun kuruluşunun 700. yılıydı. Bu nedenle "leyhte ve aleyhte çeşitli etkinliklerin düzenlenmesi" kaçınılmazdı. Vardı tabii dostane yaklaşımlar. Mesela "Paris'teki meşhur bazı mağazaların Osmanlı katı döşediklerini basından" öğreniyorduk. Ama tabii su uyuyor, düşman uyumuyordu:</p>
				<p class="indentmetin">Bu arada 700. yıldönümü münasebetiyle, ülkemizin iç ve dış düşmanlarının da, başta Ermeniler olmak üzere, bu vesileyle tarihî iftiralarını tekrarlamak üzere çeşitli platformlar oluşturacağı da, kulağımıza gelen duyumlar arasındadır.<sup class="calibre5"><a class="footnote-link" href="tarih_split_253.html#footnote-103-36" id="footnote-103-36-backlink" name="footnote-103-36-backlink">[36]</a></sup></p>
				<p class="normal1">Böyle diyor, şahsi istihbarat olanaklarını ulusun emrine veriyor, olabilecek en yalın, en açık bir dille uyarıyordu Sayın Profesör. Bu dehşetengiz beklenti karşısında bir şeyler yapmak, seferber olmak, kısır iç çekişmeleri bir tarafa bırakmak, ilim vadilerinde de milli birliğe ulaşmak gerekiyordu sanırım. Onu da açık açık söyledi Akgündüz:</p>
		  <p class="indentmetin">Bir çeşit Osmanlı ile Cumhuriyet'in buluşması yani milli buluşma olması gereken bu yıldönümünde, vatanını, milletini, devletini ve milli tarihini seven herkesin, bu kutlamaların milli buluşma haline gelmesi için elinden gelen gayreti göstermesi kanaatindeyiz.</p>
				<p class="indentmetin"> </p>
				<p class="indentmetin">Sağı ile solu ile her kesim kabul etmektedir ki, millet olarak bizim üç büyük düşmanımız vardır: cehâlet, ihtilaf ve fakirlik. İşte Osmanlı ile Cumhuriyet'in buluşmasını engelleyen en büyük maniin milli düşmanımız olan cehâlet yani doğru tarihi bilmemek olduğu kanaatindeyiz.<sup class="calibre5"><a class="footnote-link" href="tarih_split_254.html#footnote-103-37" id="footnote-103-37-backlink" name="footnote-103-37-backlink">[37]</a></sup></p>
				<p class="normal1">Hele fedâkâr âlimlerimiz berhudar olsun, bu üç düşmandan en önemlisinin başı meydan-ı gazada ezildi, bu "cehalet" engeli ulemamızın gayretiyle zail oldu. "Milli buluşma"mız yolunda kim tutar artık bizi?</p>

		</body>
</html>