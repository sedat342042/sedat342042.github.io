<html xmlns="http://www.w3.org/1999/xhtml">
  <head>
    <title>tarih</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:81dc962a-e6e4-4767-bd43-9c8a721924f8" name="Adept.expected.resource"/></head>
  <body class="calibre">
<h2 class="solbaslik" id="calibre_toc_13"><br class="calibre3"/>"Başımıza Gelenler"in başına gelenler</h2>
				<p class="normal1">Osmanlıca basılmış metinleri Latin alfabesine aktaran ve sadeleştiren nice çalışma var. Osmanlıca biliyorsanız, bazen benim yaptığım gibi bir tarafa orijinal metni, diğer tarafa "sadeleştirilmiş" halini koyar, spor olsun diye keyifle karşılaştırmaya başlarsınız. Başlarsınız ve yukarıda "sadeleştirme" başlığı altında yapıldığını saydığım faaliyetlere bir yenisini eklersiniz: d- çevirirken saplama! Ruh durumunuza göre ya kahkahayı patlatır ya sinirinizden kaleminizi ısırırsınız. Öyle ya "sadeleştirildiği" söylenen metin azalmamış, çoğalmış. Üremiş. Rahmetli yazar mezardan bir nida etmek ne kelime, sizinle gürül gürül konuşuyor. Genelde de sizin o günkü dertleriniz, sıkıntılarınız hakkında konuşuyor keskin öngörülü, ince düşünceli rahmetli yazar!</p>
				<p class="normal1">Torunlarını ve onların yaşadığı toplumun sorunlarını düşünen ve öneriler getiren bu hassas ruhlu yazarlardan biridir Mehmed Ârif Bey. 93 Harbi diye bilinen 1877-78 Osmanlı-Rus Savaşı'nda, Doğu cephesinde Ahmed Muhtar Paşa'nın komutasındaki Anadolu Ordusu'nda "mühimme başkâtibi" olarak görev yapmıştır. Mısır'ın İngilizlerce işgalinden sonra fevkalede komiser olarak oraya atanan paşasıyla birlikte başkâtip olarak Mısır'a gitmiş, 93 Harbi'ni konu edinen eseri <span class="ideitalik">Başımıza Gelenler</span>'i orada, Osmanlı sansüründen uzak, rahat bir havada yazmıştır. Oğulları Celâleddin Ârif ve Necmeddin Ârif beyler babalarının 1888 yılında bitirmiş olduğu bu eseri ölümünden sonra, ilk defa 1321 yılı başlarında (1903'te) Mısır'da, Maarif Matbaası'nda, Osmanlı Türkçesi olarak bastırmışlardır. Burada kullanacağım Osmanlıca metin de budur.</p>
				<p class="normal1"><span class="ideitalik">Başımıza Gelenler</span> Nihad Yazar tarafından sadeleştirilmiş ve 1973 yılında bu yeni haliyle okuyucunun karşısına çıkmıştır. Nihad Yazar'ın yıllar geçtikçe orijinal eserin daha önce sadeleştirmediği bir bölümünü ekleyerek yaptığı yeni baskılara bakılırsa esere belirli bir ilginin olduğu söylenebilir. Şöyle ki, 1973 baskısı 448 sayfa olan Yazar sadeleştirmesi bir yıl sonra 568 sayfaya, 1996'da ise 676 sayfaya çıkmıştır.<sup class="calibre5"><a class="footnote-link" href="tarih_split_051.html#footnote-101-4" id="footnote-101-4-backlink" name="footnote-101-4-backlink">[4]</a></sup> Üstelik <span class="ideitalik">Başımıza Gelenler</span>'i sadeleştiren yalnız Nihad Yazar değil. Eser 1980'de üç cilt halinde Ertuğrul Düzdağ tarafından da sadeleştirildi.<sup class="calibre5"><a class="footnote-link" href="tarih_split_052.html#footnote-101-5" id="footnote-101-5-backlink" name="footnote-101-5-backlink">[5]</a></sup> Mükemmel denmeye layık, titiz ve duyarlı bir çalışma ortaya koyan Düzdağ'ın neşrini burada tabii ki konu edinmeyeceğim. 2006'da yeni bir baskıyla okuyucuyla bir kez daha buluşan<sup class="calibre5"><a class="footnote-link" href="tarih_split_053.html#footnote-101-6" id="footnote-101-6-backlink" name="footnote-101-6-backlink">[6]</a></sup> bu derli toplu metni hazırlayan Ertuğrul Düzdağ'ın, Nihad Yazar'ın yayınındaki bazı sorunlara, metinden çıkarmalara, eklemelere, yanlış anlamalara ve aktarmalara ilk kez dikkat çeken kişi olduğunu belirtmek istiyorum. 1973'te metnin sadeleştirilmesini yapmak üzere olan Düzdağ, Yazar'ın sadeleştirmesinin çıkmasından sonra bu projeden vazgeçer fakat "Çıkan kitabı görünce bu hakkı kendimizde bulamadık"<sup class="calibre5"><a class="footnote-link" href="tarih_split_054.html#footnote-101-7" id="footnote-101-7-backlink" name="footnote-101-7-backlink">[7]</a></sup> diyerek <span class="ideitalik">Başımıza Gelenler</span>'i sadeleştirmeye koyulur. İyi ki de öyle yapar. Bu arada, Mehmed Ârif Bey'in eseri yine 2006'da bir kez de İlyas Özdemir'in sadeleştirmesiyle piyasaya çıktı. Bu son yayına derinlemesine bakmadım, Düzdağ'ın neşrini ne derece dikkate aldığını veya alıp almadığını incelemedim, sadece Düzdağ'a göre bir gömlek daha sadeleşmiş olduğunu söyleyebilirim.<sup class="calibre5"><a class="footnote-link" href="tarih_split_055.html#footnote-101-8" id="footnote-101-8-backlink" name="footnote-101-8-backlink">[8]</a></sup> Ben burada, bu iki sadeleştirmeyi değil, Nihad Yazar'ın 1973 yayınının sunduğu zengin seçeneklerden yararlanarak, biri hariç Düzdağ'ın dikkat çektiği yerlerin dışında kalan bazı noktalarını ele almak istiyorum. Yazar'ın her üç baskısının birbirleriyle karşılaştırmasından ise uzak duruyorum.</p>
				<p class="normal1">Eserin Osmanlıcasının da epeyce bir yankı bulduğunu, bir nesil Osmanlı-Türk milliyetçi-münevver çevrelerinde hararetle okunduğunu söyleyebiliriz. Nihad Yazar'ın 1973 baskısına bir önsöz yazan müteveffa Alparslan Türkeş, bu kitabı Harp Okulu'ndayken okuduğunu, "1944 milliyetçilik olayları" sırasında evinden götürülen kitabı bir daha geri alamadığını, ancak 1960 yılında Hindistan'a görevli olarak gittiğinde elçilik kitaplığında tekrar bulduğunu ve sevinerek, yeniden birkaç kez okuduğunu belirtiyor. Türkeş'e göre eserin değeri şundan kaynaklanıyor:</p>
				<p class="indentmetin">Yazar, Türk Milletinin bir çocuğu olarak Milletimizin felâketine sebep teşkil etmiş olan kusurları ve hatâları çok iyi bir şekilde inceleyerek ortaya koymuştur. Daha 100 yıl önce kürtçülük meselesinin içyüzüne parmak basmıştır. Ve bizi bugün kökü dışarda olan kışkırtmalar hakkında aydınlatmıştır. Ayrıca Ermeni meselesini ve Devlet idaresindeki aksaklıkları, kalkınmış ülkelerle aramızdaki farkları, olayları değerlendirerek gözler önüne sermiştir. Bugün Türk gençliğinin bu eserden elde edebileceği çok yararlar vardır.</p>
				<p class="indentmetin">İçerisinde 100 yıl önceye âit başka birçok meselelerden de söz edilmekte ise de, bugün memleket durumuna uygulanması mümkün, kıymetli fikirleri de kapsamaktadır.<sup class="calibre5"><a class="footnote-link" href="tarih_split_056.html#footnote-101-9" id="footnote-101-9-backlink" name="footnote-101-9-backlink">[9]</a></sup></p>
				<p class="normal1">Nihad Yazar da "takdim" yazısında <span class="ideitalik">Başımıza Gelenler</span>'i "Kahire'de, kaldırımlar üzerinde, Mısırlı bir Kıptî'nin ayak ucunda, beş kuruşa satılırken" nasıl bulduğunu dokunaklı bir tarzda anlatıyor, eseri hemen alıp "yurduna" getirdiğini söylüyor. Sonrası kendiliğinden gelişmiştir. Hem Mehmed Ârif Bey'i anmak, hem rahmetli babasının bir vasiyetini yerine getirmek için, "hem de emâneti, sâhibi olan Müslüman Türk Gençliğine aktarıp devretmek için" çabalamıştır Yazar. Bu işlemin gerekliliğine şöyle işaret ediyor:</p>
				<p class="indentmetin">O Türk nesli ki, bugün ne Fâtih, ne Süleymâniye kütüphânelerine girip elli yıl öncesine âid bir kitabı, ne de dedesinden kalan bir mektubu okuyabilir. O Türk nesli ki, köksüz ve öksüz, kendi tarihinin sırtında eğreti bir yosun gibi durmaktadır bugün.<sup class="calibre5"><a class="footnote-link" href="tarih_split_057.html#footnote-101-10" id="footnote-101-10-backlink" name="footnote-101-10-backlink">[10]</a></sup></p>
				<p class="normal1">Yazar'ın en doğal hakkı olan üslup özelliklerini ve siyasi yönelimlerini işin içine hiç katmadan, yukarıdaki cümleleri eski yazı okuyamayan, Osmanlıca bilmeyen bir okuyucu kitlesine bir hizmet sunma kaygısının dile getirilmesi olarak algılıyorum ben. Ne güzel! Üstelik Yazar bunu hoş bir tevazu göstererek de yapmış. Eseri "karınca, kararınca sadeleştirmeye uğraşıp nazarı dikkat ve ibretlerimize" sunduğunu söylüyor. Sanırım, kendi katkılarını ve yeteneklerini küçümsüyor!</p>
				<p class="normal1"><span class="idebold">Barba Diyakos sen Aristo musun?</span></p>
				<p class="normal1">Mehmed Ârif Bey kendi önsözünde tarih bilmenin ulus ve ulusçuluk bilincini nasıl geliştirdiğinden söz ediyor uzun uzun. Önce sadeleştirilmiş metinden bu bağlamda bir alıntı yapalım:</p>
				<p class="indentmetin">Canım bu ne güzel, bu ne müthiş, bu ne müessir bir ilim ve öğretimdir ki, bırakınız Batının <span class="ideitalik">müstakil</span> milletlerini, içimizde yaşayan vatandaş dediğimiz Rumlara bakın. İşte bu Rumlar, yok olup tarihe karışmış eski Yunanla, bozuk bir dilden başka hâl, ahlâk, ırk ve nesep olarak hiçbir ilintileri olmadığı halde, okutulan tarih kitaplarının tesiri ile öylesine <span class="ideitalik">azgınlaşmış ve kudurmuşlardır ki: Meyhânede sâkilik yapan garson Diyakos'ları</span> bile kendisini Aristo ve Eflâtun'un halka-i tedrisinde ilmü kemâle erip, hünerler kazanmış bir allâme-i cihan; günlük geçimini tedârikten âciz zavallı bir Rum palikaryası ise, kendisini Makedonyalı İskender'in öz torunu zanneder. Öyle bir çalımla yürür, kabadayılıklar taslar ki yollarda, canlı kanlı askeroğlu askerdir dersin.<sup class="calibre5"><a class="footnote-link" href="tarih_split_058.html#footnote-101-11" id="footnote-101-11-backlink" name="footnote-101-11-backlink">[11]</a></sup></p>
				<p class="normal1">Şaşırıyoruz tabii. Kilise hiyerarşisinde papaz yardımcısı olan, Batıda <span class="ideitalik">"deacon"</span> veya Doğu Kilisesi'nde "diakos, diyakos" denen, ruhban sınıfının bu düşük rütbeli mensupları, maaşları yetmediğinden olsa gerek bir de meyhanelerde sakilik mi ediyorlarmış? Bunları beslemekle yükümlü cemaatler için tam bir zül! Öte yandan bu garson-sakilerin ilim vadilerinde kendilerine çok güvendiklerini de anlıyoruz. Herhalde, gelen giden içkici ilim ve felsefe erbabından bir şeyler kaptılar! Merakla <span class="ideitalik">Başımıza Gelenler</span>'in Osmanlıcasına gidiyoruz:</p>
				<p class="indentmetin">Canım bu nasıl ta'lîm-i hoşrübâ, bu ne te'sîr-i dehşet-efzâdır ki; akvâm ve ümem-i garbiyenin canlılarından katı'-ı nazar, içimizde bulunub da vatandaş addettiğimiz Rumlar yok mu, işte bu Rumlar, devlet-i kadime ve muzmahille-i Yunaniye ile bozuk bir lisândan başka hâlen, ahlâken, ve ırsen, neseben hiç bir münâsebetleri olmadığı hâlde, te'sirât-ı tarihiye ile bir <span class="ideitalik">derece-i ifrâta varmışlardır ki, Rumların bir ufacık diyakosu,</span> Aristo ve Eflatun'un halka-ı tedrisinde perveriş-yâb-ı kemâl olmuş bir hünerver, ve akvât-ı yevmiyesini tedarikten âciz olan miskin bir Rum palikaryası, keenne-hu Makedonyalı İskender'in hafîdi imiş gibi bir çalımla izhâr-ı âsâr-ı hestî eder de canlı kanlı bir asker oğlu asker kesilir.<sup class="calibre5"><a class="footnote-link" href="tarih_split_059.html#footnote-101-12" id="footnote-101-12-backlink" name="footnote-101-12-backlink">[12]</a></sup></p>
				<p class="normal1">Şimdi Rumların okutulan tarih kitaplarının etkisiyle "ifrata varmaları" yani aşırıya gitmeleri başka bir şey "azgınlaşmış ve kudurmuş" olmaları başka bir şey! Meyhanelerde sakilik yapan "garson" rahipleri ise boşuna aramayın, bulamazsınız. İlle böyle bir ısrarınız ve fanteziniz varsa, Yazar'ın "sadeleştirilmiş" metnine başvurunuz. Mehmed Ârif Bey de Rumlar hakkında iyi şeyler düşünmüyor, alaylı bir ifade kullanıyor ama tüm dediği eski tarihlerini öğrenen Rumların en küçük rütbeli diyakoslarının bile sanki Eflatun ve Aristo'dan ders görmüş gibi bilgiç bir tavır takındıkları!</p>
				<p class="normal1"><span class="idebold">Saplayalım, güzelleşelim</span></p>
				<p class="normal1">Harpten sonra yayımlanan <span class="ideitalik">La Guerre d'Orient</span> adındaki bir Fransızca askeri tarih kitabı Horum çarpışmasında Osmanlı ordusunun sağ cenahı güç durumdayken, Osmanlı Erkan-ı Harbiye Reisi Macarlı Ferik Feyzi Paşa'nın bir miktar askerle yetişerek durumu düzelttiğini ve Osmanlı ordusunun bu zaferi tek başına ona borçlu olduğunu yazmış imiş. Yine önce sadeleşmiş metne bakalım:</p>
				<p class="indentmetin"><span class="ideitalik">Bir Türk olarak insanın tahrif edilen bu gerçekler karşısında kanı beynine sıçrıyor. Ey Avrupalılar!.. Dün kazandığımız Malazgirtler, Mohaçlar, Kosovalar; önümüzde diz çöken, yüzün kuyu (sic) düşen Bizanslar, Macarlar, bir mektubumuza etek öpen Şarlkenler; kazandığımız sayısız zaferler ve kurduğumuz medeniyet ve imparatorluklar karşısında gözleriniz bu derece mi kör oldu ki, hakikatleri olduğu gibi görüp anlayamıyorsunuz!</span> Bu ne denlû insafsızlıktır?! <span class="ideitalik">Tarihlerimizi tedkik eden tarafsız bilginler, hakkımızda yazmış olduğunuz yalan, iftira ve uydurmalar karşısında dehşete düşüyor, ilimden, insanlıktan utanıyorlar. Her fırsatta bizi barbarlıkta, taasupla, vahşetle itham eden sizler, dönüp bir de kendi yüzünüze ve ilim adına sırtaran kanlı dişlerinize bakınız.</span> Türkler, sizin dediğiniz ve bildiğiniz gibi değildirler. Dillerini iyice öğreniniz, içlerine giriniz, ahlâk ve âdetlerini tedkik ediniz. <span class="ideitalik">Göreceksiniz ki, Türkler dünyanın en asîl milletidir.</span><sup class="calibre5"><a class="footnote-link" href="tarih_split_060.html#footnote-101-13" id="footnote-101-13-backlink" name="footnote-101-13-backlink">[13]</a></sup></p>
				<p class="normal1">Siz de göreceksiniz ki sayın okurlar, orijinal metinde burada olan birtakım saplamalar yok, yani metin "üremiş", öte yandan da Mehmed Ârif Bey'in söyledikleri kesilip, atılıp, iyice budanıp "sadeleşmiş"! Yukarıdaki parçanın ancak italikle vermediğim kısımlarının asıl metinde bir karşılığı var. Asıl metin şöyle:</p>
				<p class="indentmetin"><span class="ideitalik">Yahu Avrupalılar! Bu güne kadar Türkler yüzünden eşi'a-pâş berûz olan bunca fütûhât ve muzafferiyetin envâr-ı muşa'şası gözlerinizi mi kamaşdırıyor ki anların icraat-ı vâkıasını alâ-mehualeyh görüb de ta'yîn-i hakikat edemiyorsunuz!</span> Bu ne kadar insâfsızlıktır? <span class="ideitalik">Tevârîhinizi nazar-ı tedkikten geçiren müdekkikin-i ulemâ'-yi İslâmiye, o kitâblarınızı Osmanlılar aleyhinde dürlü dürlü ekâzib ve ürcûfe ile mâlî buluyorlar.</span></p>
				<p class="indentmetin"><span class="ideitalik">Taasubtan beri olduğunuzu ve daima hakkı teslim etmekde mu'tâd bulunduğunuzu halka ilân ve Türkleri de bilâkis taassubla itham ediyorsunuz ama kendi kendinize bir nazar-ı intikad ve insâf atf etmiyorsunuz. Mantık ve makulâtın derece-i kusvâsına yetişmek azmile mallarını, canlarını telef eden muhakkıkînizin ekserisi mücerred sevk-i taasubla ve sathî nazarlığın hükmüyle Türkler hakkında pek yanlış zunûn ve evhâma tabi olmuşlardır.</span> Türkler sizin dediğiniz ve bildiğiniz gibi değildirler. Lisânlarını iyice öğreniniz, içlerine giriniz, ahlâk ve âdâtını lâyıkıyla tahkîk ediniz, <span class="ideitalik">dünya üzerinde diyemez isem de, hele şarkda en necîb kavim olmak üzere birinci derecede bunları göstereceğinizden ashâb-ı ukul emindir.</span><sup class="calibre5"><a class="footnote-link" href="tarih_split_061.html#footnote-101-14" id="footnote-101-14-backlink" name="footnote-101-14-backlink">[14]</a></sup></p>
				<p class="normal1">Bu metin parçasının uzman olmayanlarca kolayca anlaşılabileceğini öne sürecek değilim. Mehmed Ârif Bey burada Türklerin ışıltılı savaşlarının, zafer ve fetihlerinin ışınlarının Avrupalıların gözlerinin kamaşmasına neden olduğu için mi onların gerçeği göremediklerini soruyor. Büyük bir olasılıkla kendisini kastederek, Müslüman araştırıcıların Avrupa tarihlerine baktıkları zaman bunları Osmanlılar aleyhine yalanlarla dolu olarak gördüklerini söylüyor. Kendilerinin taassuptan uzak olduğunu ve hep doğruyu kabul etmek peşinde olduklarını açıklayan Avrupalıların, Türkleri taassupla suçladıklarını fakat kendilerine eleştirel bir bakışla bakamadıklarını belirtiyor. İnsan aklının erişebileceği her şeyi bilmek için mallarını ve canlarını bile feda eden Avrupalı araştırıcıların çoğunun sadece taassup ve yüzeyselliklerinden dolayı Türkler hakkında pek yanlış zanlar ve korkulara boyun eğdiklerini söylüyor. İçlerinde bulunularak Türklerin dilleri ve görenekleri bilinir ve öğrenilirse, dünyanın değil ama Doğu'nun en soylu kavmini Türkler olarak göstereceklerinden akıl sahiplerinin emin olduklarını belirtiyor.<sup class="calibre5"><a class="footnote-link" href="tarih_split_062.html#footnote-101-15" id="footnote-101-15-backlink" name="footnote-101-15-backlink">[15]</a></sup></p>
				<p class="normal1">Ne geçmiş Türk savaşlarını sayıyor, ne Türklerin kurduğu medeniyetlere ve imparatorluklara bir gönderme var, ne de mektup alınca sarsılan Batı imparatorlarından söz edilmiş! Osmanlı tarihlerini araştırınca Avrupalıların iftiralarından dolayı ilimden, insanlıktan utanan Batı'lı araştırıcılar da yok. Bunun yerine, Batı tarihlerini okuyup yanlış bulan Müslüman bilginlerden söz ediyor Mehmed Ârif Bey. Kimseyi, kimsenin kanlı dişine filan bakmaya çağırdığı da yok. Bir çağrısı var, "Gelin, dilimizi, âdetlerimizi öğrenin" diyor. Böylece Türkler gereği gibi tanınırlarsa, dünyanın değilse de Doğu'nun en soylu milleti oldukları anlaşılacaktır. Batılılara dayılanmaktan çok "Bizi yanlış tanıyorsunuz" diye sitem eden, milletinin dünya üzerinde hak ettiği yeri almasını isteyen, kabul isteyen bir modernist-milliyetçinin çağrıları bunlar.</p>
				<p class="normal1">İlginç olan şu ki, tam da bu saplamalardan dolayı Düzdağ tarafından eleştirilen Yazar, yayınının 1996 baskısında, bu pasajı Osmanlıcasından nispeten tam bir surette alıntılıyarak metne müdahale etmediğini ileri sürmüş ve "Şu halde sayın Eleştiricinin iddiâsı gibi, olmayan bir şey metne ilave edilmiş değil" diyerek iddiasını sürdürmüştür. Aslında bulunmayan nelerin metne sokulduğunu biraz önce gördük. Karar sizin. Zaten Nihad Yazar da kararı sizin vermenizi istiyor:</p>
				<p class="indentmetin">Aynı hakikatleri bugünün müslüman Türk nesillerine aktarıp anlatmada tuttuğum yol ve ifâde tarzına gelince, <span class="ideitalik">Mehmed Arif Bey bugün yaşıyor olsaydı. (sic) Avrupalının Müslüman Türke Duyduğu (sic) kin ve nefreti nasıl anlatırdı dersiniz?</span> Ben de öyle ifâde etmeye çalıştım. Hüküm siz muhterem okuyucularımızındır.<sup class="calibre5"><a class="footnote-link" href="tarih_split_063.html#footnote-101-16" id="footnote-101-16-backlink" name="footnote-101-16-backlink">[16]</a></sup></p>
				<p class="normal1">İtirafsa bu kadar olur! Bu mantık uyarınca Mehmed Ârif veya başka bir müteveffa yazar kelimelerini, cümlelerini hep "değiştirip duracak", metin, her çağda, o çağın algılanmış gereklerine göre kılıktan kılığa girecektir. Bu kaçınılmaz. Peki, ortada "metin" diye bir şey kalır mı? Aman canım, ne önemi var! Sizin için zahmet buyurmuş, "sadeleştirivermişler" işte. Fazla sesinizi çıkarmayın, okuyun gitsin!</p>
				<p class="normal1">Evet, Mehmed Ârif Bey'in yalnız Osmanlı değil ciddice bir Türk milliyetçisi olduğu metnin her tarafından anlaşılıyor. Yukarıda söz ettiğimiz Macar asıllı Feyzi Paşa'dan ve Osmanlı ordusundaki diğer Avrupalı kumandanların oynadığı rolden söz ederken şöyle diyor:</p>
				<p class="indentmetin">Hâlbuki elhamdülillah ve'l-menna sevkiyatımız, muharebatımız, muzafferiyetimiz ve tedâbirimizin cümlesi Türk oğlu Türk, Müslüman oğlu Müslüman iş erlerimiz ma'rifetiyle vuku' bulmuş olduğundan iyisi de fenası da hep bize aittir.<sup class="calibre5"><a class="footnote-link" href="tarih_split_064.html#footnote-101-17" id="footnote-101-17-backlink" name="footnote-101-17-backlink">[17]</a></sup></p>
				<p class="normal1">Diyor ama bu dediklerinin kuyruğuna <span class="ideitalik">"Bırakalım Avrupalı kendi kin ve taassubundan gebersin! Bize düşen: Çalışmak, çalışmak! Yine çalışmak; emeğimize ve Allah'a güvenmektir"</span> cümlelerini eklemiyor! Bunları görmek için yine sadeleştirilmiş metne ihtiyacımız var.<sup class="calibre5"><a class="footnote-link" href="tarih_split_065.html#footnote-101-18" id="footnote-101-18-backlink" name="footnote-101-18-backlink">[18]</a></sup></p>
				<p class="normal1">Sadeleştirilmiş metnin gerçekten kısaltılmış yerleri de yok değil. Asıl metinde "nasıl adam zabit olmalıdır" başlığı altında anlatılan bir bahsin, sadeleştirilmiş metinde "subay olacak kimse nasıl olmalıdır" başlığı altında yarıya yakını ortadan kaldırılmış ama sadeleştiren burada bile aşağıdaki şu önemli saplamayı yapmayı ihmal etmemiştir:</p>
				<p class="indentmetin">Bir subay, hem günün harp tekniğini, hem de savaştığı milleti çok yakından bilmek zorundadır. Moskof denildiği zaman bir Türk, damarlarının kin ateşiyle yandığını hissetmelidir. Vatan çocuklarına dökülen kan, ve milli intikam unutturulmamalıdır.<sup class="calibre5"><a class="footnote-link" href="tarih_split_066.html#footnote-101-19" id="footnote-101-19-backlink" name="footnote-101-19-backlink">[19]</a></sup></p>
				<p class="normal1">1970'lerin uluslararası Soğuk Savaş ortamı ve bu ortamın Türkiye'ye yansımış halinde Nihad Yazar'ın hissettiği derin "Rus" düşmanlığını saklamak için bir çabası olmadığını, sadece Mehmed Ârif Bey'in metnini tahrif etmesinden değil 187. sayfadaki 28. dipnotta söylediklerinden de kolayca anlayabiliyoruz:</p>
				<p class="indentmetin">Bundan yirmi sene önce, Bolu'da mezarlığı gezerken üzerinde: (Gavur Moskof'tan intikamını alamadan ölen Hacı Mehmet Ağanın ruhuna Fâtiha!) yazılı bir mezar taşı görmüştüm ki unutamamam! Bu söz, babadan oğula, intikal ile kemiklerimize yazılmalı, damarlarımızda kan yerine (kin) dolaşmalıdır.<sup class="calibre5"><a class="footnote-link" href="tarih_split_067.html#footnote-101-20" id="footnote-101-20-backlink" name="footnote-101-20-backlink">[20]</a></sup></p>
				<p class="normal1">Tuhaf olan bu dipnotun Mehmed Ârif Bey'e değil kendisine ait olduğunu belirten Nihad Yazar'ın, aynı hassasiyeti metnin içinde göstermemiş olmasıdır. Uzun sözün kısası, Nihad Yazar, Ruslar hakkındaki hissiyatını ikiye bölmüş, bir kısmını Mehmed Ârif Bey'in metnine yedirmiş, bir kısmını da dipnota dökmüştür. Başka bir deyişle kendi eklemesini bir de kendi gözlemiyle güçlendirmek istemiştir. Şimdi, bu 28. dipnotun düşüldüğü metin parçasına bakalım:</p>
				<p class="indentmetin">Mola Yerinde Hatırıma Gelenler</p>
				<p class="indentmetin"><span class="ideitalik">Bozulan Moskof ordusunu kendi inine doğru kovalar, Kars'ta ateş çenberi içerisinde kalmış yurttaşlarımıza doğru koşarken duyduğumuz heyecan sonsuzdu. Her adımda sanki, iki yüz yıldır ters giden bahtımızı çiğniyorduk.</span> Son iki yüz yıllık devre ve milli tarihimiz göz önüne alınırsa, ardı arası kesilmeyen Rus zulmünün, tecavüz ve düşmanlığının ağız tadı ile intikamını alamadığımız görülür. [28] Moskof bizim cehlimizden, gafletimizden, gurur ve <span class="ideitalik">aramızdaki ayrılıklardan çok istifade etti. Deli Petro'dan bu yana benimseyip uyguladığı emperyalist siyâsetin bir icabı olarak,</span> komşusu olduğu nice nice millet ve hükümetlerin canını yaktı. <span class="ideitalik">Slav ırkının hâkimiyet ve üstünlüğü</span> uğruna âlemi yıktı, harap etti. Yüz milyonluk kuvvetli ve kudretli bir devlet vücûda getirdi.<sup class="calibre5"><a class="footnote-link" href="tarih_split_068.html#footnote-101-21" id="footnote-101-21-backlink" name="footnote-101-21-backlink">[21]</a></sup></p>
				<p class="normal1">Şimdi de aynı bölümün asıl metindeki karşılığına bakalım:</p>
				<p class="indentmetin">Mola Yerinde, Kars'a, Askere ve Hâle bakarak Bir Mülâhaza</p>
				<p class="indentmetin"><span class="ideitalik">Bu yolun, bu yolculuğun tab'a îrâs etdiği neşât-ı ruhanî, pek mühimdir.</span> Zira, târih-i millîmiz göz önüne alınır ise görülür ki edvâr-ı ahire içinde, hele bu son iki asır zarfında Rusya'dan gördüğümüz mezalim ve teâdiyatın ve haksız haksız aleyhimize ihtiyâr etdiği tecâvüzatın ağız tadıyla öcünü, intikazını alamamışızdır. Moskof bizim cehlimizden, gafletimizden, gururumuzdan çok istifade etdi. <span class="ideitalik">Fikr-i istilâcûyânesiyle</span> hem-civârı olan nice nice hükûmet ve milletlerin canını yakdı. <span class="ideitalik">Rusluğu ma'mûr etmek azmiyle</span> âlemi yıkdı, yüz milyon cemâatlik bir devlet-i kavîyye ve kadîre teşkîl etti.<sup class="calibre5"><a class="footnote-link" href="tarih_split_069.html#footnote-101-22" id="footnote-101-22-backlink" name="footnote-101-22-backlink">[22]</a></sup></p>
				<p class="normal1">Aslında ben Deli Petro'yu görmüyorum, siz görüyor musunuz? "Rusluk" ile "Slav ırkı" aynı mı? Ve daha neler, neler! Sanırım, bağımsız bir kitapçık boyutlarına ulaşmamak için kullanılmayacak kadar tahrif edilmiş bir "sadeleştirme"den örnekler vermeyi bu noktada kesmek durumundayım. <span class="ideitalik">Başımıza Gelenler</span>'i okumak istiyorsanız, Düzdağ'ın dikkatli çalışmasına veya ona göre biraz daha sadeleştirilmiş olan Özdemir'in metnine gidin.</p>

		</body>
</html>