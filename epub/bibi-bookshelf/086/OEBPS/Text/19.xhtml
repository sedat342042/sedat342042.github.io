<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>XVIII</h3>
<p class="bosluk2"></p>
<p>Dostoyevski’nin inançlarının yeniden doğuş hikâyesi üzerinde durmuştuk. Bu, ana hatlarıyla yeraltı adamının haklarının iade edilmesiyle ilgilidir. Şimdi dikkatimizi Nietzsche’nin yapıtlarına çevirirsek Dostoyevski’nin yazdıklarına az benzerlik taşımasına rağmen, ilk bakışta onlarda, diğerinin yapıtında bizleri sarsan derin duygu ve deneyimlerin açık ve kesin biçimde ifade edilmiş izlerini buluruz. Nietzsche de gençken bulutların üstünde dolaşan bir hayalci ve romantikti. Bunu bize sadece onun ilk yapıtı <i>Tragedyanın Doğuşu</i> değil, aynı zamanda <i>Eğitimci Olarak Schopenhauer, Richard Wagner Bayreuth’ta</i> ile dünyaya ve insanlara hayatında ilk kez kendi gözleriyle ürkek ve temkinli bakmaya olanak verdiği yapıtı <i>İnsanca, Pek İnsanca’</i>ya giren yazıları da gösterir. Nietzsche bu tecrübe yüzünden büyük bedel ödemek zorunda kaldı. Aralarında Wagner de olmak üzere, dostlarının çoğu ona sırt çevirdi. Her zaman olduğu gibi, hiçbiri Nietzsche’nin ruhunda baş gösteren ani değişimin nedenleriyle ilgilenmedi. Dostları sadece eski inançlarına “ihanet ettiği” gerekçesiyle ortalığı velveleye verdi ve bir insanı mahkûm etmek için bunu hayli yeterli buldular. Hepsi Nietzsche’nin ciddi ve ağır hasta olduğunu biliyordu. Ama bu durumda bile suçunu hafifletecek koşullar görmediler. Nietzsche’nin edebi yapıtlarını daha yakın zaman önce yere göğe sığdıramayan Wagner <i>İnsanca, Pek İnsanca’</i>yı okuduktan sonra öyle bir öfkelendi ki, genç dostunu ve öğrencisini utandırmaya bile tenezzül etmedi. Sadece susmakla yetindi ve ölene kadar Nietzsche’yle ilişkisini sürdürmeyi düşünmedi. Dolayısıyla bir insanın genellikle manevi desteğe en çok ihtiyaç duyduğu hayatının en zor anlarında, Nietzsche tamamen yalnız kalmıştı. Doğrusu kamuoyu bu durumda, pek çok kişinin yaptığı gibi, apaçık gerçek kisvesi altında kesin bir yanılgı sunmuştu bize. Aslında yaşamının gerçek anlamda en zor anlarında, dostların desteği genellikle kişiye hiçbir şey sağlamaz, evet, sağlayamaz, sadece yılışık içtenlik ve itiraf talepleriyle onu canından bezdirir. Bu anlarda en iyisi yalnız kalmaktır. Talihsizliğine dayanmaya gücün yeterse galip çıkabilirsin. Yetmezse ne olursa olsun hiçbir Wagner’in yardımı dokunmayacaktır. Kuşkusuz, iki aklın bir akıldan daha üstün olduğu sıradan gündelik yaşamın zorluklarından değil, Dostoyevski’nin ifadesiyle, yeryüzünün sarsılarak ayaklar altından çekildiği zamanki durumlardan söz ediyorum. Her şeye rağmen bunlar insan yaşamında romanlardan daha sık görülür. Burada dostlar hiçbir biçimde yardımcı olamaz. Ama Nietzsche’nin dostları bile ona yardım etmeyi düşünmedi. Üstelik onun düşmanı oldular, bir insanı anlama zahmetine katlanmayıp onu hor görerek intikam aldılar. Nietzsche’nin kendi sözlerine göre (ki bu kez ona özellikle güvenmeliyiz), başkalarının hor görmesine katlanmak, kişinin kendini hor görmesine katlanmasından daha zordur. Gerçekten de insan kendini ne kadar aşağılarsa aşağılasın, kalbinin derinliklerinde, her zaman içinde olduğu güç durumdan kendini kurtaracak bir çıkış yolu bulma umudu taşır. Ama insanların verdiği hüküm acımasız, amansız ve kesindir. Hüküm bir daha gözden geçirilmemek üzere olmadık zamanda fırlatılır hükümlüye.</p>

<p>Nietzsche’nin itirafına göre, <i>Eğitimci Olarak Schopenhauer</i> ve <i>Wagner Bayreuth’ta</i> artık onun Schopenhauer’in felsefesine de, Wagner’in sanatına da inanmadığı zamanda kaleme alınmıştı. Oysa bu iki yazı baştan aşağı övgüyle doludur. Peki, bu ikiyüzlülüğe neden gerek duymuştu? Nietzsche öğretmenleriyle vedalaşırken geçmiş için onlara minnettarlığını ve şükranlarını ifade etmek istediğinden böyle davrandığını açıklar. Okurun böyle bir minnettarlık ifadesini pek takdir edeceğini sanmıyorum: Zira insanın hakikat uğruna dostlarını ve öğretmenlerini feda etmesi gerekir. Muhtemelen Nietzsche de aynı fikirdeydi, onlarla vedalaşma zamanının geldiğini bilmesine rağmen Schopenhauer’in ve Wagner’in açık yandaşlığına soyunması, nispeten daha farklı, belki daha az alımlı ama hiç kuşkusuz daha derin, daha ciddi gerekçeleri olduğundandı. Açıkçası, sorun öğretmenlerde değil öğrencideydi: Nietzsche gençliğinin akıl hocalarından ayrılıp nereye gideceğini bilseydi onları terk edişi böylesine törenli merasimli olmazdı. Minnet ve şükran borcunun zamanla Wagner hakkında sert bir yazı yazmasına ve ayrıca Schopenhauer’i “ihtiyar kalpazan” olarak nitelendirmesine engel olmadığını görüyoruz. Ama bunlar kariyerinin sonuna doğru, 1886-1888 yılları arasında olmuştu. Daha 1875’te ruhunda doğan henüz belirsiz kaotik düşünceleri ve ruh hallerini Schopenhauer’in ustalıkla geliştirdiği ahenkli felsefesiyle ve Avrupa’nın her yerinde ses getiren Wagner’in ünüyle çarpıştırmasının mümkün olduğunu henüz düşünmeye bile cesaret edemiyordu. O yıllarda öğretmenleriyle bağlarını koparmak, eski inancına ve ilkelerine ihanet etmek insanın başına gelebilecek en korkunç şey olarak görünmüştü ona. O zamanlar inançların ömür boyu saygın öğretmenlerden elde edileceğini düşünüyordu. Çok okumasına rağmen, başkalarından hazır olarak alınan inançların kendi deneyimlerinden, kendi acılarından kazandığı hayata bakış açısından daha az değerli olabileceği hiç aklına gelmemişti. Ya da belki de biliyordu bunu. Kendisi de bunu dile getirmişti, zira okuduğu kitaplarda (örneğin Schopenhauer’de) bundan defalarca ayrıntılı biçimde söz ediliyordu. Gelgelelim “deney” başlayıp bilinmezlik ortaya çıktığında Nietzsche kendi durumundaki herkes gibi, bunun kitaplarda sözü edilen şey olduğunu öngöremedi. O sadece dehşet içinde, ruhunda eşi benzeri görülmemiş derecede iğrenç ve korkunç bir şeyin kıpırdanmaya başladığını hissetti. Derin acıları ve talihsizliği içinde, Schopenhauer örneğini takiben ilk yapıtı <i>Tragedyanın Doğuşu</i>’nda kutsadığı ve çağrıda bulunduğu o anlı şanlı “ıstırabı” tanımadı. Bir kahramana, Wagner’in operalarında pek güzel çalım satan Tannhauser gibi ilginç bir günahkâra çok az benziyordu. Onun bu halinde, antik yazarların yapıtlarında hayranlıkla seyretmeye alıştığı trajik güzelliğin izi bile yoktu. İnsanlığın iyiliği için göklerden ateş çalmamıştı. Oidipus gibi, Sfensk’in bilmecesini çözmemişti. Venüs’ün mağarasında bile yoktu. Tersine, kendi geçmişine dönüp baktığında, geçmiş ona aralıksız bir utanç verici aşağılanmalar dizisi gibi görünmüştü. Sanata yaptığı hizmeti, başka bir deyişle Wagner’le olan ilişkisinin hikâyesini bakın nasıl bir ışık altında betimliyor: “Bir partide,” diye başlıyor “İsteği Dışında Şehit” başlıklı bir aforizmasına, “arkadaşlarına zıt gitmekten çekinen ödlek bir adam vardı. Her türlü amaçla ondan faydalanıyor, istediklerini elde ediyorlardı, çünkü ölümden çok, yoldaşlarının onun hakkında kötü düşünmesinden korkuyordu. Sefil ve zayıf bir ruhtu. Arkadaşları bunu fark etmiş, söz konusu özelliklerinden yararlanarak onu bir kahraman, sonunda da bir şehit yapmışlardı. Bu zayıf adam her zaman içinden ‘hayır’ demesine rağmen, partisinin ilkeleri uğruna ölürken idam sehpasında bile yüksek sesle ‘evet’ diyecekti: Yanında eski yoldaşlarından biri duruyordu, ona sözleri ve bakışlarıyla öyle bir baskı yapmıştı ki sahiden de ölümü ağırbaşlılıkla karşıladı, o zamandan beri bir şehit ve büyük bir karakter olarak övülür.”<a id="dn19-1" href="../Text/dn.xhtml#d19-1">[1]</a>  Şayet bu sözler Nietzsche’nin “geçmişini” özetliyorsa, o zaman onun vedalaşırken şükran ve minnet duyduğuna inanmak mümkün mü? <i>Eğitimci Olarak Schopenhauer</i> ve <i>Wagner Bayreuth’ta</i> kitaplarını Wagner’in bakışını (sadece Wagner’in olmayabilir) hissetmeye devam ettiği ve onu hipnotize eden etkisine karşı mücadele edecek gücü kalmadığı için yazmış olması daha olası değil mi? Başka nasıl mücadele edebilirdi? Bunun için her şeyden önce özsaygısını yok etmek, kendi geçmişini asıl adıyla anmak, ona “Wagner’in edebiyat uşağı” yakıştırmasında bulunan, sefil ve onursuz insan müsveddeleri olarak görmeyi alışkanlık haline getirdiği gazete eleştirmenlerinin haklı olduğunu itiraf etmesi gerekiyordu. Başka deyişle, kendini “düşmüş adam”ın varlığına mahkûm etmesi gerekiyordu. Bu korkunç adımı atmayı hemen göze alamazdı. Nietzsche hâlâ zümresinin ilkelerini ve çabalarını sözlerle destekleyerek ona yine de faydalı olabileceğini umuyordu. Hiç değilse ardında iyi bir isim bırakacaktı, en azından kimse onun ne denli iğrenç ve utanç verici biçimde talihsiz biri olduğunu öğrenmeyecekti. Dişe dokunur bir şey bu. Nietzsche gururlu bir adamdı. Yaralarını uluorta sergilemek istemiyor, onları başkalarının gözlerinden gizlemeye çalışıyordu. Bunun için elbette rol yapmak, gerektiğinde yalan söylemek zorundaydı, evet, bu nedenle korkunç talihsizliğinin baş suçluları olarak gördüğü, içten içe nefret ettiği hem Schopenhauer hem de Wagner’in onuruna hararetli, övgü dolu yazılar kaleme almak zorundaydı. Ama onun doğrusu kime lazımdı? Doğruyu söylemek isteseydi ne anlatabilirdi? İşe yaramazlığını açıkça itiraf mı ederdi? Ama dünyada işe yaramaz insan az mıydı ki? Böyle bir itiraf birini gerçekten şaşırtabilir, ilgisini çekebilir miydi? Sonuç olarak alışılmamış bir şey olmadı. Nietzsche ciddi ve önemli bir dava için görevlendirilmiş onurlu bir insan olduğunu düşünüyordu. Yanıldığı, değersiz ve zavallı bir insan olduğu ortaya çıkmıştı. Böylesi olaylara hayatta sıkça rastlanır. Ama bunları kimse hatırlamaz. Sözgelimi Nietzsche, Almanların büyük düşünür ve örnek bir üslupçu olarak değer verdiği David Strauss’un,<a id="dn19-2" href="../Text/dn.xhtml#d19-2">[2]</a>  aslına bakarsanız, sadece sıradan edebiyat dili olan eğitimli bir dar kafalı küçük burjuva olduğuna inanmak zorundaydı. Bu keşif Nietzsche dahil herhangi birini sarsmış, dehşete düşürmüş müdür? Kuşkusuz hayır. Yeryüzünde David Strauss dışında dikkate değer pek çok düşünür ve örnek üslupçu vardır. Nietzsche tarafsız bir yargıda bulunsaydı, kendi kişisel olayının özel bir önemi olmadığına kolayca emin olabilirdi. Schopenhauer’in felsefesinin temel ilkelerini hatırlamış olsaydı kendi talihsizliğinde teselli bulabilirdi. Sonuçta “irade” değişmez kalıyordu, iradenin nesnelleşme örneklerinin milyarda biri olan bireyin ezilmiş olmasını düşünmeye değer miydi? Ama kişioğlu yaşamla ciddi biçimde çatışmayagörsün, çoğu kez “felsefenin temel ilkeleri” o anda buhar olup bellekten uçup gider. Nietzsche Schopenhauer’i andıysa, teselli yahut destek bulmak için değil, en kötücül düşmanı olarak lanetlemek için yapmıştı bunu. “Bir söz edeceğim düşmanlarıma: Bana yaptıklarınızla karşılaştırıldığında insanlar arasındaki onca kıyım da neymiş? Bana yaptıklarınız kıyımdan da kötüydü, bir daha yerini dolduramayacağım şeyleri koparıp aldınız benden: Diyeceğim bu sizlere, düşmanlarım. Gençliğimin hayallerini, değerli harikalarımı yok ettiniz. Yoldaşlarımı, kutlu ruhları kopardınız benden. Onların hatırasına burada bu çelengi dikiyor, lanet okuyorum. Bu lanet sizlere, düşmanlarım.”<a id="dn19-3" href="../Text/dn.xhtml#d19-3.">[3]</a>  Zerdüşt’ün bu sözleri doğrudan Wagner’le Schopenhauer’e yöneltilmiştir. Gençliğini mahvettikleri için öğretmenlerine lanet okur Nietzsche.</p>
</body>
</html>