<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>XXI</h3>
<p class="bosluk2"></p>

<p>Ama şu hakikatin onayı tartışmasını ve insanların onun üzerindeki haklarının tartışılmazlığını ve tekliğini tutkuyla, öfkeyle ve acımasızca kanıtlamaya çalışırken peşinden koştukları şeyleri bir kenara bırakalım. Bizi ilgilendiren başka bir konu var şimdi. Defalarca itiraf ettiği üzere, kitaplarında aslında kitaplarındaki gibi biri olmadığını söyleyen yazarın eserlerini ne yapacağız? Aslında Nietzsche’nin üslubu Rus okuru için hiç de sıra dışı değil. Yeraltı adamı, Raskolnikov ve Karamazov değilmiş gibi konuşan, inançtan, sevgiden, güzellikten söz ederken rol yapan bir Dostoyevskimiz var. <i>İtiraflar</i>’daki geç pişmanlık patlamalarında olduğu gibi, şöhret düşkünlüğü, hırs ve kibirden yazmış bir Tolstoyumuz var. Dolayısıyla istesek bile Nietzsche’ye göz göre göre sırtımızı dönemeyiz, zira onun ardından Dostoyevski’yi de, Tolstoy’u da reddetmek zorunda kalırız. Öyleyse bu türden bir simülasyonun değerini, ayrıca bunun gerekli olup olmadığını sormamız gerekiyor. Burada sözü yine Nietzsche’ye bırakalım. Bir önceki bölümde alıntı yaptığımız <i>İnsanca, Pek İnsanca</i>’nın önsözünde, sanki bu tür tuhaf üslupları tamamen aydınlatan ve haklı çıkaran bir yorum var: “O sıralar,” diyor Nietzsche, “kendime yeni bir ilke edinmiştim: Hastanın henüz kötümser olmaya <i>hakkı</i> yoktur, o yıllarda tekil, bireysel deneyimleri genel yargı, hatta evreni çözümleme derecesine kadar yorumlayıp abartan her türden romantik kötümserliğin bilim dışı temel eğilimine karşı sabırlı ve ısrarlı bir mücadeleye girişmiştim - sözün kısası, o zamanlar kendimi yön değiştirmeye zorluyordum. Güçlerimi yeniden canlandırmak için, zamanla tekrar kötümser olma hakkını kazanmak için iyimserliği benimsedim - bunu anlıyor musunuz? Doktorun hastasını bambaşka bir ortama nakletmesi gibi, ben de aynı kişide hem doktor hem de hasta sıfatıyla kendimi henüz denenmemiş, bambaşka bir ruh iklimine zorladım.”<a id="dn22-1" href="../Text/dn.xhtml#d22-1.">[1]</a>  Ama bu gerekçeler yazarın sahte tavır sergilemesini haklı çıkarır mı? Hastanın gerçekten de karamsar olma hakkının (kıskanılası bir hak!) olmadığını, iyimserliğin de Schopenhauer ve Wagner’in öğrencisi için ruh iklimi değişikliği olarak gerçekten faydalı olabileceğini varsayalım. Ama <i>İnsanca, Pek İnsanca’</i>nın henüz açıklayıcı önsözlerle desteklenmeyen (sekiz yıl önce 1878’de yazılmış) iki ciltlik ilk baskısını ellerine alan okurlar, sadece kitaplarla, yani yazarın dikkat çekici görüşleriyle değil, yapay olarak yaratılmış salt belli türden hastalıklara iyi gelen bir atmosferle uğraştıklarını nasıl anlayabilirler? Ne eserlerin başlıkları ne içlerinde öne sürülen düşünceler böyle bir şey ortaya koyuyordu. Nietzsche’nin edebi faaliyeti yapıtlarının sadece ilk dört cildiyle sınırlı olsaydı, son derece keskin ve duyarlı bir göz yazarın bu eserlerde güttüğü amacı fark edemezdi. Uzun önsözlerinin olduğu ve artık son dört ciltlik eserini bildiğimiz, özyaşamöyküsüyle tanıştığımız bugün bile eleştirmenler, <i>İnsanca, Pek İnsanca</i> ve <i>Tan Kızıllığı’</i>nda Nietzsche’nin yolundan şaşmaz bir pozitivist olduğunda ısrarlılar. Dolayısıyla göründüğü kadarıyla bu kitaplar amacına ulaşamamıştı. Tedavi denemelerine girişmek gerekiyordu ama uluorta değil kendi evinde, kimsenin haberi olmadan. Nietzsche bu temel hakikati bilmiyor olabilir miydi? O zaman az önceki açıklamanın bizler için sadece özyaşamöyküsel bir önemi olurdu ve Nietzsche’nin hayatının bu döneminde kullandığı hakikati bulma yollarına hiç değilse ışık tutabilirdi. Oysa <i>İnsanca, Pek İnsanca’</i>da sakınarak da olsa hayatının sonuna kadar bağlı kaldığı ahlak üzerine görüşlerini çok belirgin biçimde açığa vuruyor: <i>Ahlakın Soykütüğü Üzerine’</i>nin önsözünde bizzat buna dikkat çeker. Nietzsche’nin hem dünya görüşünün kaynağına inmek hem de yeni görüşlerinin nasıl “doğduğunu” öğrenmek istiyorsak (her şeye rağmen meselemiz bu), pozitivist yapıtlarını yalnızca <i>ototerapi</i> denemeleri olarak görmeye hakkımız yok. Zaten sonraları Nietzsche’yi “iyinin ve kötünün ötesinde” formülüne, şiddetin tanrılaştırılmasına, bencilliğin yüceltilmesine, ebedi dönüş öğretisine, güç istencine, hatta üstinsan idealine götüren her şeyi onların içinde aramak gerekir - bütün bunlar burada var. Bunlar üzerine dikkatli bir araştırma yaptığımızda bazen onların bize yazar hakkında, Zerdüşt’ün ateşli sözlerinden ve <i>Deccal</i>’de ortaya konan yürek paralayıcı yaratımın o coşkunluğundan daha fazla şey anlattığına ikna oluruz. Haliyle <i>ototerapi </i>hikâyesini büyük ölçüde kısıtlamalarla kabul etmek ve hatta şimdilik ondan bütünüyle vazgeçmek gerekiyor.</p>

<p>Şöyle geçerken okurun dikkatine sunduğumuz başka bir açıklama çok daha önemli ve bu yüzden daha dikkatli incelenmeyi hak ediyor. Nietzsche <i>İnsanca, Pek İnsanca</i>’da, “ıstıraplara karşı yaşamı savunmayı ve her türlü bataklıkta zehirli mantarlar gibi biten acının, düş kırıklığının, doyumun ve yalnızlığın tüm sonuçlarını reddetmeyi” kendine görev edindiğini söyler. Elbette olumsuz da olsa bunun bir hakikati bulma yöntemi olduğuna kuşku yok. Bize sadece etkililiğini sınamak kalıyor. Gerçekten “hakikate” götürüyor mu, götürebilecek mi, yoksa tersine (sonuçta yöntemlerle oluyor bu) ondan uzaklaştırıyor mu? Nietzsche’nin denemesine yeniden dönelim. Sokrates ve öğretisini tartışırken şöyle diyor: “Filozoflar ve ahlakçılar décadance’a<a id="dn22-2" href="../Text/dn.xhtml#d22-2.">[2]</a>  karşı savaş ilan ettiklerinde ondan kurtulabileceklerini sanarak kendilerini aldatırlar. Onların kurtulmaya güçleri yoktur. Kurtuluş araçları olarak seçtikleri usuller ancak <i>décadance</i>’ın bir ifadesi olacaktır, onlar yalnızca biçimi değiştirir ama içerik aynı kalır. Sokrates sadece bir yanılgıydı. Pırıl pırıl gündüz ışığına ve ne pahasına olursa olsun rasyonalizme yönelik çabası, yaşamı aydınlık, soğuk, temkinli, bilinçli, içgüdüsüz, içgüdülere karşı kılma hevesi, evet, bütün bunlar yalnızca bir hastalık, yeni bir hastalıktır, asla “erdeme”, “sağlığa”, “mutluluğa” dönüş değildir. İçgüdülere karşı savaşmak <i>zorunda</i> olmak <i>décadence</i> formülüdür: Yaşam ilerlediği sürece mutlulukla eşdeğer olan içgüdüdür.”<a id="dn22-3" href="../Text/dn.xhtml#d22-3.">[3]</a>  Bunların hepsi hem Sokrates’le ve kendisiyle mücadeleyle hem de Nietzsche’nin ifade ettiği gibi “iyileştirme teorisi” vaazlarıyla ilgilidir. <i>Décadence’</i>ı alt etmek kesinlikle olanaksız görülür. Sokrates bir dekadandır ve tüm kurtulma girişimleri dekadanlığın, çöküşün yeni bir ifadesi olacaktır. Öğretmenliğe uygun değildir, onun öğretisini baştan aşağıya reddetmek gerekir. Peki ya Nietzsche’ninkini? Kendini ruhen Sokrates’e yakın bulduğunu itiraf ettiği notlarının yanı sıra (“İtiraf etmeliyim ki, Sokrates bana onunla her zaman savaşmam gerekecek kadar yakındı”<a id="dn22-4" href="../Text/dn.xhtml#d22-4.">[4]</a> ) biçare kayıp insanları kurtarmanın umutsuz yolu olarak sağaltma ahlakının kınandığı <i>Wagner Olayı’</i>nın önsözünde şu sözlerle karşılaşırız: “Ben de Wagner gibi çağımın çocuğuyum ve dekadanım: Ancak bunun farkına vardım ve bununla mücadele ettim, içimdeki filozof buna karşı mücadele ediyordu.” Gelgelelim, görüldüğü üzere mücadelenin kendisi “hastalık”tan başka bir şey değildir, dekadanlığın yeni bir ifadesidir. Demek oluyor ki Nietzsche’nin tüm çalışmaları sıfıra inmektedir, <i>ototerapi</i> denemelerine karşın kendi sözlerine göre, Sokrates ve Wagner gibi dekadan kalmıştır. Bu temel çelişkiden nasıl çıkılacaktır? Nietzsche’nin zamanımızı, onunla birlikte Wagner’i ve Sokrates’i haksız yere yargıladığını kabul ederek mi, yoksa tam tersine dekadanlığa karşı mücadelenin de bir dekadanlık olduğu ve bizatihi Nietzsche’nin umudunu yitirmiş, gereksiz insanlar kategorisinde bulunduğu görüşüne katılarak mı? Görüldüğü üzere, yaşamsal ve ucu bucağı olmayan bir soru, ama bu derinlikli soru yüzünden psikolojik nitelikteki boyutu dikkate almayı unutmamak gerekiyor. Nietzsche Sokrates’le ilgili olarak son derece kesin bir dille, “dekadanlığa” karşı her türlü girişiminin verimsiz olduğu yorumunda bulunuyordu, bugüne kadar kimse tarafından tartışma konusu yapılmayan bilgenin bin yıllık şöhreti bile onun bu ünlü Yunanla ilgili suçlamalarını hafifletmeye yetmedi. Ama mesele kendisine dokunduğunda sanki ortada hiç teori yok gibiydi. Ortaya çıkan tabloya göre, dekadanlığa karşı mücadele etmek de mümkün, aynı zamanda bu mücadelenin gerçek bir başarıya ulaşması da - yeter ki cesaret, azim ve enerji olsun. Nietzsche başka bir yerde de şöyle diyor: “Hayata karşı kararlı bir irade gösterdiğimiz için, hayattan bezmişliğin getirdiği kötümserliğe karşı o yıllar girdiğim savaşım gibi uzun bir mücadele için bizatihi yaşam bizi ödüllendiriyor. Bunun karşılığında yaşamdan büyük bir armağanı, hayatın bahşedebileceği en büyük armağanı alıyoruz - yaşamsal görevimizi yeniden kazanıyoruz.”<a id="dn22-5" href="../Text/dn.xhtml#d22-5.">[5]</a>  Ama Sokrates de cesaret ve direnç göstermemiş miydi? Ancak bunun ona hayrı dokunmamıştı! Öte yandan Nietzsche kendini kurtarmıştı, bu yüzden insanlığın öğretmeni Sokrates’in yetersiz olduğu yüce misyonu üzerine almayı kendine hak görüyordu. Burada Nietzsche’nin iki çelişkili yargısını yan yana koydum, onun tutarsızlığını açığa vurmak için değil elbette. Burada önemli olan sadece, tüm “nesnel” verilere sahip olan Nietzsche’nin kendini mahvolmuş insanların, dekadanların, Sokrateslerin arasında saymış olmasıdır, kendini bu kategoriye sokması bir yana, aynı zamanda tam tersine kendinden emin ve ciddi bir şekilde bu sınıftan kendini ayırmıştır. Burada sadece Nietzsche’nin değil, tüm insanlığın karakteri kendini gösteriyor. Hiçbirimiz delilleri ne kadar açık olursa olsun ahlaki bir suçlamaya imza atmak istemeyiz. İnsanların büyük çoğunluğunun -çeşitli yüce öğretiler sağ olsun- hakkında hiçbir şey duymadığı insan doğasına içkin bir şeydir bu. Öğretmenleri Wagner ve Schopenhauer olduğu sürece Nietzsche de duymamıştı bunu. Ama artık <i>İnsanca, Pek İnsanca’</i>da açık biçimde bu durumun bilincine varır: “Birisinde yılan dişi olup olmadığını üzerine topuğunuzla basmadan bilemezsiniz. Kadın yahut bir anne bu konuda, ‘Birisi ayağını sevdiği kişiye ya da oğluna basıncaya kadar,’ derdi. Karakterimiz, yaşadıklarımızdan çok belli türden deneyimlerin yokluğuyla belirlenir.”<a id="dn22-6" href="../Text/dn.xhtml#d22-6.">[6]</a>  Aynı şey Nietzsche için de geçerlidir. Koşullar uygun olduğu sürece, böylesine derinden ve özveriyle sadık olabilen bu uysal ve cana yakın insanda “yılan dişi” olabileceğinden nasıl kuşkulanılabilirdi, yahut metaforlar bir yana, yeraltı adamını “dünya var olmayı sürdürmeli mi yoksa yeraltı kahramanı çayını mı içmeli” ikilemine düşüren aşırı bencillikten nasıl kuşkulanılabilirdi? Nietzsche’ye bakarak bir kez daha söylüyorum, birisi böylesine özveriyle ve böylesine zeki bir kararlılıkla, tüm benliğini bilim ve sanatın hizmetine adamış olan insanın asıl amacının ne bilim, ne sanat, ne dünya ne de insanlık olduğunu düşünebilir mi? Kaderin buyruğuyla şimdi Nietzsche’nin önüne teorik değil, pratik olarak beşeri kültürün kutlu harikalarının mı, yoksa kendi kasvetli, sıradan yaşamının mı korunması gerektiği sorusu dikildiği o anda, en kutsal ideallerini terk etmek ve -Nietzsche gibi tek bir bireyi kurtarmak olanaksızsa- tüm kültürün, tüm dünyanın hiçbir değeri olmadığını itiraf etmek zorunda mı kalacak? Bu düşünce ona çılgınca görünüyordu; ömrünün sonuna kadar bunu hiç kabul edemedi, bu düşünce peşini bırakmadıkça daha bir tutkuyla ondan kaçmaya ya da hiç değilse onu başka bir ideale tabi kılmaya çalıştı. Bu düşüncenin insanlar için yol açacağı yıkımlar korkuttu onu, verimsizliği ona son derece korkunç geliyordu, çünkü belli ki yıkımdan, yadsımadan ve nihilizmden başka bir şey getirmiyordu. Ama ondan vazgeçmek öyle pek de kolay değildi. Nietzsche’nin ona karşı ne ilk ne de son savaşıydı bu. Tolstoy’un da Dostoyevski’nin de bencilliğin tüm kalıntılarını ruhundan kazımak ve kökünden söküp atmak için ne akıl almaz çabalar gösterdiğini daha önce görmüştük. Ama bencillik zayıflamak şöyle dursun, güçleniyor, yeni biçimiyle sürekli haklar öne sürüyordu: Efsanevi yılanınki gibi, kesilen her başının yerine iki tane yenisi çıkıveriyordu. Nietzsche için de aynı şey geçerliydi. Ciddiyetle şunu ilan eder: “Adaletsizliğin en çok kısır, yoksul, ilkel ve en sıradan yaşamın olduğu yerde boy gösterdiğine ama burada da hayatın kendini korumak için gizliden gizliğe iş çevirmekten, daha yüksek, daha büyük ve daha zengin hakları bıkmadan usanmadan sürekli sorgulamaktan kendini alıkoyamadığına inanmalısın.”<a id="dn22-7" href="../Text/dn.xhtml#d22-7.">[7]</a>  İlk bakışta bu sözler Nietzsche’nin kişisel görüşlerini ifade etmez. Burada özgün olan sadece biçimdir, düşünce ise dünya gibi eskidir. Bana zengin ve görkemli bir hayatı, yoksul ve sığ olanın zararına göklere çıkarmayı görevi saymayan bir düşünür ya da ahlakçı gösterebilir misiniz? Sadece <i>İncil</i> “Ne mutlu ruhen fakir olanlara!” der, ama çağdaş, sadece çağdaş değil, bir zamanlar var olmuş her bilim bu sözleri çok şartlı anlamış yahut açıkça söylemek gerekirse, pek anlamamış, alışkanlıktan saygıyla yaklaşıp sükûtla geçiştirmiştir, büyük toplantılarda saygın ama kimseye faydası dokunmayan, sırf görgü gereği oraya davet edilmiş yaşlı konukların görmezden gelinmesi gibi. Ruhta zengin olanların mutlu, yoksulların ise şimdi ve sonsuza dek sefil olduklarını hepsi biliyordu. Nietzsche’nin yargıları uzun zamandan beri herkesçe bilinen bu aksiyomun yeniden ısıtılmasıdır. Her şeye başkaldıran Nietzsche sorgulamaya cüret etmekle kalmıyor, aynı zamanda onu tartışmasız bir dogma, <i>noli me tangere</i><a id="dn22-8" href="../Text/dn.xhtml#d22-8.">[8]</a>  olarak yorumluyordu. Ama sözlü olarak içimizdeki iyice derinlere işlemiş önyargılara saygı borcunu ödüyorsa, açıkça tüm yaşamının zıttı olan bir ilkeyi gerçekleştirmiş oluyordu. Sonuçta ruhen yoksul olan kendisiydi. Her şeye rağmen o da dolap çeviriyor, o da sırf sefil ve zavallı yaşamını aklamak için daha büyük, daha yüksek ve daha zengin olanı -gerekçesi her zaman olağanüstü dikkatle ve mantıklı biçimde gizlense de- hep kuşku altında bırakıyordu. 1888 yılına ait notlarında, <i>İnsanca, Pek İnsanca’</i>nın anlamını şöyle açıklar: “Bu bir savaştı, ama bu savaş barutsuz ve dumansız, ne askeri taktikler var, ne coşkunluk ne de sakatlanmış bir uzuv - başka türlüsü idealizm olurdu zaten. Burada bir dizi yanılgı birbiri ardına sakince buzun üstüne yerleştirilmiştir: İdeal çürütülmemiş, sadece dondurulmuştur. Örneğin burada “dehayı” dondurmuştur, biraz sonra “azizlik”, daha sonra da kahraman kalın bir buz sarkıtına dönüşür; sonunda “kanı” denen “inanç” donar; merhamet önemli ölçüde soğutulur - <i>Ding an sich</i> hemen her yerde soğuktan uyuşur.”<a id="dn22-9" href="../Text/dn.xhtml#d22-9.">[9]</a>  <i>İnsanca, Pek İnsanca’nın</i> olağanüstü isabetli bir betimlemesi: iki ciltlik oylumlu kitabın birkaç sözcükle kusursuz bir özeti. Ama aynı zamanda bu şimdi tartıştığımız daha yüksek, daha zengin hakların yasallığını kuşku altında bırakma cüreti gösteren “yoksul, ilkel yaşam”la ilgili tema üzerine bir çeşitlemedir. Nietzsche insanoğlunun ezelden beri saygı duyduğu her şeyi “donduruyor”, kahramanı, dehayı, azizi alaya alıyor. Ne zaman mı? Yaşamının son kalıntılarını zoru zoruna ısıttığı, kendi itiraflarına göre tüm enerjisini kendine ve başkalarına faydası olmadan harcadığı, kötüye kullandığı 1876-1878 yılları arasında. Gördüğünüz gibi, “inanç” ya da teori başka, pratik başkadır. Yanlış hatırlamıyorsam, Tolstoy teorinin pratikten bu şekilde ayrılması karşısında çileden çıkmıştı. Böyle bir düşünce yaşayabiliyorsa, yığınla aptal teori olması gerektiğini söylüyordu. Hem de sürüsüne bereket! Bir tane olsun “akıllı” teori var mı diye sorabilir miyim? Tolstoy kişisel hayatında teorik görüşlerinden ayrılmasaydı Tolstoy olabilir miydi? Tolstoy kendini gerçekten yadsısaydı, sırra kadem basıp gözlerden uzak ıssız bir yerde pulluk sürerek yahut mujik komşularıyla dini sohbetler yaparak günlerini geçirebilir miydi? Ya da aklının çıkarımlarına iyi niyetle itaat etseydi Nietzsche’ye ne olurdu peki? Ama neyse ki çıkarımlara bir iki kişi boyun eğiyor. İnsan ruhunun derinliklerinde farklı bir kuvvet, dizginlenemez bir güç vardır. Bize egemen olur ve -genellikle onu önemsediğimizde- bizi en çılgın davranışlara yönelten özgür irademizle alay eder. Nietzsche’yi Sokrates’i yargılamaya kışkırtan bu “iradeydi”. Ama Nietzsche’nin (ve Tolstoy’un) yargılamadığı kimse kaldı mı? Bu tür yargılamalar boş lafla kalmayıp gerçek hayat üzerinde gücünü gösterseydi insan ırkının hali nice olurdu? Ancak özgür irade sadece ait olduğu insan üzerinde özgürdür. Suçlamalarının sadece anlam kazanabildiği durumlarda sanki dertten başka hiçbir şey getirmeyeceğini içgüdüsel olarak sezerek haklarından vazgeçer.</p>

<p>Nietzsche’nin Sokrates ve kendi hakkında vardığı yargıdaki çelişki bununla çözülür. Sokrates’le ilgili sözleri teoriydi. Bu teori bizi ne ilgilendirir? Ama eserlerinde bize kendi yaşamını, daha yüksek, daha büyük olanın altını kazdığı, kendini korumak için insanoğlunun önünde eğildiği her şeyi kuşku altında bırakan o zavallı yaşamı anlatır. Neyse, bu başka bir konu. Burada özgür irade sessiz kalmıştır, burada her zaman “zengin hayata” dair görüşlere eşlik eden alışıldık gürültü patırtı zar zor duyulur. Belki de bu sessizliğin ortasında kulaklarımıza yeni sözler ulaşıyor, belki de, herkesi hayatından bezdiren, anasından emdiği sütü burnundan getiren insani gerçek değil, insan hakkındaki gerçek ortaya çıkıyor.</p>
</body>
</html>