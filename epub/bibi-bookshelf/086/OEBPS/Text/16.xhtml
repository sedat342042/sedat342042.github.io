<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>XV</h3>

<p class="bosluk2"></p>

<p>Ama Dostoyevski bu yalana katlanamaz, “böyle bir inanç”la tatmin olamazdı. Kendi Büyük Engizisyoncu’sunun “gururlu yalnızlığını” bu kadar güzel ve baştan çıkarıcı biçimde anlatmasına rağmen, bütün bu soylu ve cafcaflı sözlerin görkemli maskeli balosunun kendine değil başkalarına, insanlara gerekli olduğunu anlıyordu. Gururlu bir yalnızlık! Günümüz insanı kendisiyle baş başa kaldığı zaman gerçekten gururlu olabilir mi? İnsan içinde, konuşmalarda, kitaplarda işin rengi başkadır. Ama kimsenin onu görmediği, duymadığı, ıssız bir gece yarısında, sessizliğin ve dinginliğin ortasında yaşamının içyüzünü gördüğünde tek bir tumturaklı söz kullanmaya bile nasıl cüret eder?</p>

<p>Neyse ki Prometheus şanslıydı, hiçbir zaman yalnız kalmadı. Zeus’un kulağı hep ondaydı; acımasız tavrıyla, kibirli konuşmalarıyla öfkelendirip kışkırtabileceği bir düşmanı vardı - bir “meselesi” vardı. Ama günümüz insanı, Raskolnikov yahut Dostoyevski, Zeus’a inanmaz. İnsanlar onu terk edip de kendisiyle baş başa kaldığında gerçeği -Tanrım, ne korkunç bir gerçektir bu- ister istemez kendine söyleyecektir! Bu gerçekte şiirsel efsanelere göre kimsesiz insanların değişmez rehberi olarak gördüğümüz büyüleyici ve olağanüstü imgeler ne kadar az! Buyrun, örnek olarak Dostoyevski’nin (daha doğrusu Raskolnikov’un, ama bildiğimiz üzere hiç fark etmez) derin düşüncelerinden biri:</p>

<p class="ara">“Çünkü ben kesinlikle bir bitim,” diye dişlerini gıcırdatarak konuşmasını sürdürdü, “çünkü ben öldürülen bitten daha iğrenç, daha pis biriyim, kadını öldürdükten sonra bunu kendime söyleyeceğimi baştan hissetmiştim. Acaba dünyada bu korkuyla boy ölçüşebilecek bir şey var mıdır? Ah, bu ne bayağılık, ah, ne alçaklık! Ah, atının üzerinde kılıcıyla o peygamberi şimdi nasıl anlıyorum! <i>Allah</i> buyurdu, boyun eğ, ey titreyen yaratık! Düzenli bataryasını sokağın bir ucundan diğerine konuşlandıran ve açıklama yapmaya bile tenezzül etmeyip suçlu suçsuz demeden herkesi topa tutan peygamber haklı mı haklı. Boyun eğ, ey titreyen yaratık, bir şey isteme, çünkü bu senin işin değil! Ah, şu kocakarıyı asla, asla bağışlamayacağım.<a id="dn16-1" href="../Text/dn.xhtml#d16-1.">[1]</a> </p>

<p>Raskolnikov bu gibi ruh hallerine uygun bir açıklama olması için “şiir sanatı adına” kocakarıyı ve Lizaveta’yı öldürmek zorundaydı, öyle değil mi? Ama aslına bakarsanız burada kan dökülmemişti, burada suç oluşturan bir olay yoktu. İdealistlerin eninde sonunda başına gelebilecek alışılagelmiş bir “cezaydı” bu. Er ya da geç her biri için vakit gelecekti, dehşet içinde dişlerini gıcırdatarak şöyle haykıracaklardı: “Peygamber haklı; boyun eğ, ey titreyen yaratık!” Bundan daha üç yüz yıl önce şairlerin en büyüğü idealistlerin en büyüğü için korkunç bir hüküm vermişti. Hamlet’in şu delice çığlığını hatırlayın: “Zamanın çivisi çıkmış!” O zamandan beri yazarlar ve şairler bu sözleri sayısız biçimde söyleyegeldi. Ama bu zamana dek hiç kimse bir kez kopan zinciri bağlamanın faydasız olacağını, zamanı çıktığı yoluna yeniden oturtmanın bir işe yaramayacağını kendine doğrudan söylemek istemiyor. Herkes eski gönençli günlerin hayaletini tekrar yaşatmak için yeni girişimlerin peşinde koşuyor. Bize bıkmadan usanmadan bağırarak, karamsarlığın ve kuşkuculuğun her şeyi yok ettiğini, yeniden “inanmanın”, “geriye dönmenin” ve “özü sözü bir” olmanın gerektiğini söylüyorlar. Eski “fikirler” bizleri mutlu etmediği halde bunu ısrarla anlamayı reddederek, onları bağlayıcı çimento olarak sürekli önümüze sürüyorlar. Dostoyevski size, “O [Raskolnikov] sanki bu dakikada herkesle ve her şeyle ilgisini makasla kesmiş gibiydi,” dediğinde ona ne diyeceksiniz? Onu iyilik yapması için yakınlarına gönderir misiniz? Ama o bu yolu uzun zaman önce denemiş ve “Büyük Engizisyoncu”yu yazmıştı. İsteyen yüce hakikatlerle ve yalanlarla meşgul olsun; şayet zamanın bağları buna bağlıysa, Dostoyevski bu bağın temelli kopmuş olduğunu biliyordu. Bunu çok sayıda kitapçık okumuş bir allâme olarak değil, her şeyi kendi gözleriyle gören, her şeyi elleriyle yoklayan biri gibi söyler. <i>Karamazov Kardeşler</i>’in beşinci kitap, dördüncü bölümünün başlığı “İsyan”dır. Dostoyevski eski “bağın” yeniden kurulması için uğraşmak istemediği gibi, aynı zamanda burada artık hiçbir umudun söz konusu olamayacağını göstermek için her şeyi yapmaya hazırdır. İvan Karamazov zamanın ahlak anlayışının temelini oluşturan sarsılmaz ilkelere baş kaldırır. Bölüm doğrudan şu sözlerle başlar: “‘Sana bir itirafta bulunmam gerek,’ dedi İvan, ‘İnsanların yakınlarını sevebilmesini bir türlü anlayamıyorum. Bence insan aslında yakınlarını değil, uzaktakileri sevebilir.’” Alyoşa bizzat Dostoyevski’nin İvan’ın düşüncesini paylaşmadığını bizlere göstermek için zorunlu bir açıklamayla kardeşinin sözünü keser. Ama biz bu çocuğun ısrarlı ve tekdüze mırıldanmalarına çoktan alıştık, bu bizi pek de rahatsız etmiyor, özellikle bu kez bize <i>Bir Yazarın Günlüğü’</i>nden 1876 tarihli başka bir alıntıyı hatırlatıyor. Orada Dostoyevski şöyle diyor: “İnsan sevgisinin tamamen akıl almaz, anlaşılmaz olduğunu ve beraberinde insan ruhunun ölümsüzlüğü inancını taşımıyorsa kesinlikle olanaksız olduğunu söylüyorum.”<a id="dn16-2" href="../Text/dn.xhtml#d16-2.">[2]</a>  İvan Karamazov’la Dostoyevski’nin sözlerinin arasında hiçbir fark olmadığı gayet açık. İvan Karamazov’un söylediği her şey ruhun ölümsüz olduğu varsayımına dayalı. Aslında “varsayımını” destekleyecek kanıtlar öne sürmüyor ama sonuçta Dostoyevski de savını “şimdilik kanıtsız” ortaya koyuyor. Her neyse, roman kahramanının da yazarın da “yakınına sevgi” fikrinin kurtarıcı gücüne pek inanmadığına kuşku yok. Sanırım Dostoyevski, İvan Karamazov’dan daha ileri gidiyor. “Ayrıca, iddia ediyorum,” diye yazıyor Dostoyevski, “acı çeken insana yardım etmede yahut faydalı olmada, acısını hafifletmede tamamen âciz kalan bilinç, aynı zamanda siz bu insanın acısına kesin olarak inanıyorken, kalbinizdeki <i>insan sevgisini kine bile dönüştürebilir”</i><a id="dn16-3" href="../Text/dn.xhtml#d16-3.">[3]</a> (italikler Dostoyevski’nin). Burada Razumihin’in sahne almaması ve Dostoyevski’nin fikrinin son derece özgün olduğunu hatırlatmak için kimselerin ortalıkta olmaması yazık değil mi? Sonuçta burada da Raskolnikov’un makalesindeki aynı konu var: İnsanlara karşı nefrete vicdan izin veriyor! Yakınına yardım etmek imkânsızsa, onu sevmek de imkânsızdır. Oysa tam da bizi genellikle sevdiklerini iddia edenler çoğunlukla yardım edilmesi olanaksız kişilerdir (tüm insanlık için söylemiyorum bunu). Bir zamanlar, ıstırap çekeni yüceltmek, onun için gözyaşları dökmek, ona kardeş demek yeterliydi. Günümüzde bu yeterli değil; insanlar ona ne pahasına olursa olsun yardım etmek ister, en düşmüş adamı, bu durumdan kurtarmak ve en yukarıya çıkarmak isterler! Bunu gerçekleştirmek olanaksızsa, o zaman sevgi cehennemin dibine gitsin, boş tahtına sonsuza dek ebedi nefret kurulsun. Dostoyevski (yukarıda sunulan alıntılardan sonra, onu bir daha Alyoşa’yla karıştırmayacaklarını sanıyorum) artık sevginin mutlak gücüne inanmıyor, merhamet ve duygu yüklü gözyaşlarına değer vermiyordu. Dostoyevski için yardım etmekten âciz olmak nihai ve tümüyle yok edici bir argümandır. O, güç ve kudretin peşindedir. Görüyorsunuz ki onun emellerinin Nietzsche’deki kadar keskin ve açık biçimde ifade edilen nihai, en içten, en kutlu amacı <i>Wille zur Macht</i>’tır!<a id="dn16-4" href="../Text/dn.xhtml#d16-4.">[4]</a> O da Nietzsche örneğini takip ederek bu sözleri simsiyah kalın harflerle romanlarının sonuna bastırabilirdi, çünkü tüm arayışlarının anlamı bu sözlerde yatıyordu.</p>

<p><i>Suç ve Ceza’</i>da romana yerleştirilen ve ustalıkla gizlenen intikam düşüncesi Dostoyevski’nin tüm edebi yapıtlarının temel görevini oluşturur. Safdil okura Dostoyevski, aslında zanlı taraf değil Raskolnikov’un yargıcı gibi görünür. Ama <i>Karamazov Kardeşler’</i>de mesele, yazarın niyetleri konusunda hiçbir kuşkuya yer bırakmayacak şekilde açıklıkla ortaya konmuştur.</p>

<p>Raskolnikov suçludur; cinayet suçu işlemiştir ama bunu işkence zoruyla kabul eder, bu yüzden inanılır değildir. İnsanlar ne kadar korkunç olursa olsun onun acılarının sorumluluğunu üstlenmeyi reddeder. Bu mantığı İvan Karamazov da bilir. Bilir ki kendi kaderini tartışmaya açsa, o saat ipliği pazara çıkarılacaktır, öyle ya da böyle, eylemleri bakımından olmasa bile düşünceleri bakımından - Dostoyevski’nin ifade ettiği gibi “elmayı yemiş olmakla” suçlanacaktır. Bu yüzden de kendinden söz etmeye kalkışmaz. Bir çocuğun öcü alınmamış gözyaşlarına dair o meşhur konuyu açar. “Söyle bana,” diye kardeşine hitap eder, “seni açıkça cevap vermeye davet ediyorum: Bir düşün, insanları sonunda mutlu edecek, nihayet onlara barış ve huzur getirecek insanlığa ait bir kader binası inşa edeceksin, ama bunun için sadece minicik bir varlığa, işte şu minik yumruklarıyla göğsünü yumruklayan küçük çocuğa [İvan daha önce Alyoşa’ya bundan söz etmiştir] kaçınılmaz olarak acı çektirmen, onun öcü alınmamış gözyaşlarıyla binanın temelini sulaman gerekseydi, bu koşullar altında bu inşaatın mimarı olmayı kabul eder miydin? De hadi, yalan söyleme.”<a id="dn16-5" href="../Text/dn.xhtml#d16-5.">[5]</a>  Alyoşa bu soruyu Prens Mışkin’in İppolit’e cevap verirken yaptığı gibi sakin bir tonda yanıtlar ama yanıt hiç kuşkusuz aynı değildir. “Bağışlama”dan söz edilmez, Alyoşa önerilen projeyi açıkça reddeder. Dostoyevski nihayetinde son sözünü söyler. Şu önkoşullarla ve açıklamalarla ilk kez <i>Yeraltından Notlar’da </i>dile getirdiği şeyi açıkça ifade eder: Hiçbir uyum, hiçbir fikir, hiçbir sevgi ya da bağışlama, kısacası, antik dönemlerden bugüne kadar bilgelerin tasarladığı şeylerin hiçbiri tek bir bireyin kaderindeki anlamsızlığı ve saçmalığı haklı çıkaramaz. Küçük çocuktan söz ediyordur ama zaten karmaşık olan sorunu “basitleştirmek”, daha doğrusu tartışmada “suçlu” kelimesiyle akıllıca oynayan rakiplerini silahsızlandırmak içindir bu. Minicik yumruklarıyla göğsüne vuran bu küçük çocuk, “sanki her şeyle ve herkesle olan ilgisini ansızın makasla kestiğini fark eden” Dostoyevski-Raskolnikov’dan gerçekten daha mı ürperticiydi? Raskolnikov’un annesiyle ve kız kardeşiyle vedalaştığı o inanılmaz, son derece acı verici sahneden sonra Razumihin’e neler olduğunu bir hatırlayın, talihsiz arkadaşının ruhunda ne cehennemler kaynadığını birden fark etmişti. Raskolnikov hastalıklı, çarpılmış bir yüz ifadesiyle, “Anlıyor musun?” diye sorar ona. Bu soruyla insanın tüyleri diken diken olur. Evet, bu dünyada biliminsanlarının hayallerinde bile göremeyeceği ne korkular vardır. [İvan] Karamazov’un Türklerin vahşetiyle, anne babaların önünde çocuklara işkence edilmesiyle ilgili hikâyeleri bunların karşısında hiç kalır. Elbette burada “elma” hiçbir açıklama getirmiyor. Ya bu gözyaşlarının “acısını çıkarmak” gerekir ya da - ama burada bu gözyaşlarını bizzat döken Dostoyevski gibileri için “ya da” söz konusu olabilir mi? Burada olası yanıt hangisi olabilir? “Kant’a dönüş” mü? Uğurlar olsun, kimse onu tutamaz. Ama Dostoyevski, önünde onu ne beklerse beklesin, hiç sapmadan yoluna devam eder.</p>

<p>Raskolnikov cinayeti işledikten sonra artık eski hayatına dönmesinin imkânsız olduğundan emin olduğunda, dünyada onu herkesten fazla seven öz annesinin annesi olmayı bıraktığını ve onun geleceği uğruna Lujin’in ebediyen kölesi olmayı kabul eden kız kardeşinin de artık onun için kardeş olmadığını anladığında içgüdüsel olarak Sonya Marmeladov’a koşar. Neden? Bu eğitimsiz, cahil bahtsız kızda ne bulmuş olabilir? Yüce konular üzerine gayet mükemmel konuşabilen gerçek ve sadık dostu dururken, niçin bu ezik, sıradan kızı tercih eder? Razumihin’i aklına bile getirmez! Bu dost büyük bir istekle yardıma hazır olduğu halde, Raskolnikov’un sırrıyla ne yapacağını bilemez. Büyük olasılıkla iyi işler yaparak zavallı vicdanını rahatlatmasını salık verecektir! Gelgelelim iyiliğin düşüncesi bile Raskolnikov’u çileden çıkarmaya yeter. Derin düşüncelerinde, sonraları İvan Karamazov’u şu korkunç soruyu sormaya sevk eden o derin umutsuzluk hissedilir: “Bu kadar pahalıya mal oluyorsa şu cehennem olası iyi ve kötüyü neden öğrenmeli?” Cehennem olası iyi ve kötü - Dostoyevski’nin nereye saldırdığını görüyorsunuz. Ne olursa olsun insanın cüretkârlığı bundan daha öteye gidemez. Sonuçta tüm umutlarımız, sadece kitaplarda olanlar değil, aynı zamanda insanların kalbinde olanlar da kendini iyiliğin kötülüğe zaferine vakfetmenin hiç de korkunç olmadığı inancıyla yaşar ve ayakta kalır. Ve birden, umulmadık şekilde biri ortaya çıkar ve ciddi ciddi, açıkça, neredeyse korkmadan (neredeyse diyorum çünkü Alyoşa yine de İvan’a itiraz minvalinde bir şeyler geveler) her yaştan insanın secde ettiği her şeyi cehenneme yollar! İnsanlar o kadar saftır ki Alyoşa’nın acınası gevezeliği İvan Karamazov’un korkunç felsefesi konusunda Dostoyevski’yi mazur görür. Tüm Rus edebiyatında Dostoyevski’deki ezelden beri herkes tarafından düşman kabul edilen karanlık güçlerin avukatı olan “acımasız” adamı sezinleyen tek yazar Mihaylovski olmuştur. Ama o bile bu düşmanın bu kadar tehlikeli olacağını tahmin etmemişti. Dostoyevski’nin “kötülük tasarımını” sonsuza dek yok etmek için onu ifşa etmenin, açık açık adlandırmanın yeterli olacağını sanmıştı. Yeraltı fikirlerinin çok geçmeden yeniden canlanmasının ve haklarını öyle alışıldık, uzlaştırıcı klişe cümlelerin kisvesi altında ürkekçe ve korkuyla değil, kesin bir zaferin önsezisi içinde cesurca, özgürce iddia etmesinin mukadder olduğunu yirmi beş yıl önce düşünememişti. Yazara yabancı bir roman kahramanının dudaklarında rastlantısal bir cümle gibi görünen “Cehennem olası iyilik ve kötülük”, “iyinin ve kötünün ötesinde” bilimsel formülüne bürünür ve bu şekliyle şimdiye kadar yaşamış olan tüm bilgelerin binlerce yıllık inançlarına meydan okur. Dostoyevski’nin “gururlu iyiliği” neye boyun eğmişti? İvan Karamazov zulüm görmüş küçük bir çocuğun kaderinden söz eder. Oysa Raskolnikov kendi için, sadece kendi için yanıt talep eder. Gerekli yanıtı iyilikte bulamayınca ona sırtını döner. Sonya Marmeladov’la konuşmasını hatırlayın. Raskolnikov’un ona gitmesi pişmanlıktan değildir. Kalbinin derinliklerinde son âna kadar pişmanlık duygusu olamazdı, çünkü o kendini hiçbir şekilde suçlu hissetmiyordu ve Dostoyevski’nin sadece âdet yerini bulsun diye ona cinayet suçunu yüklediğini biliyordu. İşte onun hapishanedeki son düşünceleri: “Ah, kendini suçlu görebilseydi ne kadar mutlu olurdu [cinayetten söz ediyor]! O zaman her şeye, utanca, büyük bir rezalete bile katlanırdı. Ama kendini acımasızca yargıladı, katı vicdanı geçmişinde, herkesin başına gelebilecek bir <i>hata</i> dışında korkunç bir suç bulamadı. İşlediği cinayetten pişmanlık duymuyordu.” Bu sözler Raskolnikov’un tüm korkunç hikâyesinin özetidir. Bilincine varamadığı nedenlerden ötürü azap çeker. Onun amacı, tüm arzusu artık sadece talihsizliğini haklı çıkarmak ve hayatına yeniden dönmektir -ne tüm dünyanın mutluluğu ne de herhangi bir fikrin zaferi, evet, hiçbir şey onun gözünde kendi trajedisine bir anlam katamaz. Bu yüzdendir ki Sonya’nın elinde <i>İncil</i>’i görür görmez “Lazarus’un Dirilişi”ni okumasını ister. Ne “Dağdaki Vaaz” ne “Ferisi ile Mültezim” meseli, kısacası <i>İncil</i>’den günümüz ahlakına, Tolstoy’un “İyilik, kardeşçe sevgi Tanrı’dır” formülüne uyarlanmış hiçbir şey onu ilgilendirmez. Tıpkı Dostoyevski gibi, bütün bunları sorgulayıp sınar ve <i>Kutsal Kitap</i>’ın genel bağlamından koparıldıklarında hakikat değil yalan olduklarına kanaat getirir. Doğrunun bilimde değil, şu muammalı ve gizemli “Sonuna kadar dayanan kurtuluşa erecektir”<a id="dn16-6" href="../Text/dn.xhtml#d16-6.">[6]</a> sözlerinde olduğunu henüz kabul etmeye cesaret edemese de, bakışlarını Sonya’nın hayatını bağladığı umutlara doğru çevirmeye çalışır. “Sonuçta o [Sonya] da,” diye düşünür, “benim gibi düşmüş bir insan, ama böyle bir hayatı yaşamanın ne demek olduğunu kendi deneyimiyle öğrendi. Bilge Razumihin’in bana anlatamadıklarını ve özveriye hazır sonsuz sevgi dolu anne kalbinin bile öngöremediği şeyleri belki de ondan öğrenirim.” Çağdaş bilim dilinde insanın kendi acısını düşünmesinin “bencil olmak” anlamına geldiği söylense de, paçavra haline gelmiş yalnız insanın yakarılarını ve umutlarını yok saymayan <i>İncil </i>anlayışını belleğinde yeniden canlandırmaya çalışır. Burada artık acılarının duyulacağını, bir daha düşünce işkencesine gönderilmeyeceğini, dünyaya birlikte geldiği kendisiyle ilgili o korkunç gerçeği söylemesine izin verileceğini bilir. Ama bütün bunları sadece Sonya’nın okuduğu İncil’den, diğer öğretilerin yanı sıra Lazarus’ın dirilişi hikâyesinin de korunduğu, Tolstoy tarafından henüz kısaltılmamış ve değiştirilmemiş <i>İncil’</i>den bekleyebiliyor; ayrıca bu <i>İncil</i>’de yaratıcı mucizenin büyük gücünün anlatıldığı Lazarus’un dirilişi, kıt, Öklidyen insan aklı için akıl almaz olan birtakım gizemli sözlere anlam da katar. Raskolnikov’un Lazarus’un dirilişinde sadece kendi umutlarını araması gibi, aynı şekilde Dostoyevski de <i>İncil</i>’de şu bu ahlak vaazını değil, yeni bir yaşamın güvencesini görür. Dostoyevski [“Din Üzerine” adlı yazısında] şöyle der: “Yüksek fikir olmadan ne insan ne de ulus var olabilir; yeryüzünde <i>tek bir</i> yüksek fikir vardır: İnsan ruhunun ölümsüzlüğü, zira insanı yaşatan geri kalan tüm ‘yüksek’ fikirler yalnızca ondan türer.”</p>
</body>
</html>