<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>XVII</h3>

<p class="bosluk2"></p>

<p>İlk bakışta görev basit gibi görünüyor. Ama olaya Dostoyevski’nin, yeraltı adamının, Büyük Engizisyoncu’nun açısından yaklaşırsanız bu basitlikte ne derin bir ıstırap gizlendiğini anlayacaksınız. Tasarlanacak hiçbir şey kalmadığında, her şey bittiğinde yeraltında kendini sağaltmak, kendini önemsemek, kendini düşünmek belli ki artık mümkün olmayacaktır! Ama şaşırtıcı olan şey şu: Kişioğlu kaçınılmaz bir ölümle karşı karşıya kaldığında, önünde bir uçurum açıldığında, son umudunu yitirdiğinde insanlarla, insanlıkla, gelecekle, uygarlıkla, ilerlemeyle ilgili tüm ağır sorumlulukları bir anda omuzlarından kalkıverir, bunların yerine kimsesizliği, önemsizliği, sıradan kişiliğiyle ilgili basit bir sorun ortaya çıkar. Tüm trajedi kahramanları “bencildir”. Her biri kendi mutsuzluğu nedeniyle tüm dünyaya hesap sorar. İvan Karamazov lafı döndürüp dolaştırmadan, “Dünyayı kabul etmiyorum,” der. Bu sözler ne anlama geliyor? İvan herkesin yaptığı gibi çözümlenmemiş, korkunç sorunlardan kaçacağı yerde neden ayının avcının mızrağı üzerine yürümesi gibi bu sorunların üstüne üstüne gidiyor. Herhalde ayı ahmaklığından olmasa gerek! Ah, çözülmemiş sorunların ne demek olduğunu ve bir insanın sonsuzluk duvarına kırpılmış kanatlarla nasıl vurması gerektiğini ne kadar da iyi bilir! Buna rağmen boyun eğmez. Hiçbir <i>Ding an sich, </i> irade, <i>deus sive natura</i><a id="dn18-1" href="../Text/dn.xhtml#d18-1.">[1]</a>  onu uzlaşmaya özendirmez. “İyiliğin” terk ettiği bu adam tüm felsefi sistemlere örtüsüz bir küçümseme ve nefretle yaklaşır: “Kimi sulugözlü ahlakçılar hayatı tutkuyla sevmenin alçakça bir şey olduğunu söylüyor,” der İvan. Kendi yazgısını sorgulayan Dostoyevski karakterlerinin hiçbiri intihar etmez, hayattan kurtulmak için değil gücünü denemek için kendini öldüren Kirillov<a id="dn18-2" href="../Text/dn.xhtml#d18-2.">[2]</a>  hariç. Bu bağlamda hepsi yaşlı Karamazov’un görüşlerini paylaşır: Yaşam onlara ne kadar zor gelirse gelsin nisyan peşine düşmezler. İvan Karamazov’un kendisine şeytanla sohbetini hatırlatan gençlik hayalleri bu “bakış açısı”nın ilginç bir örneğidir. Bir günahkâr, cennetin kapıları önünde açılmadan önce bir katrilyon kilometre yürümeye mahkûm edilir. Günahkâr direnir. “Yürümeyeceğim,” der. Yere uzanır, hiç kımıldamadan bin yıl yatar. Sonra kalkar ve bin yıl yürür. “İçeriye gireli daha iki saniye olmamışken cennetin kapılarını ona açarlar, bu iki saniye için bırakın katrilyon kilometreyi,” diye haykırır, “katrilyon kere katrilyon kilometre yürünebilir, katrilyonun derecesi bile yükseltilebilir” [İvan Karamazov’un sözleri]. Dostoyevski böyle şeylere kafa yoruyordu. Yürünen bu baş döndürücü katrilyon kilometreler, insan dilinin âciz kaldığı iki saniyelik cennet mutluluğu uğruna katlanılan bu saçma milyar yıllar, az önce sözünü ettiğimiz yaşam tutkusunun sadece özü ve ifadesidir. İvan Karamazov, babası gibi sapına kadar bencildir. Kişiliğini bir şekilde yüce bir fikir içinde eritmeyi, düşünürlerin salık verdiği gibi “başlangıçtan beri var olan”la, “doğa”yla kaynaştırmayı istememiş olamaz. Çok modern bir eğitim almasına rağmen, tüm felsefi bilimler karşısında kendi taleplerini öne sürmekten çekinmez, babasıyla karıştırılmaktan (aynı zamanda reddedilmekten) bile korkmaz. [Kardeşi Alyoşa’ya] doğrudan doğruya şöyle der: “Bizim babalık, Fyodor Pavloviç bir domuzdu ama doğru düşünürdü.” Fyodor Pavloviç domuzun tekidir ama insanların onun hakkında neler düşündüğünü gayet iyi anlar, bilir, çok uzun bir ömür sürmüş olmasına rağmen ömrünün az olduğunu “düşünür”. Ölümsüz olmayı ister. Bakın, çocuklarıyla nasıl bir sohbete giriyor:</p>

<p class="bosluk1"></p>

<p>“Söyle İvan, Tanrı var mı yok mu?”</p>
<p>“Hayır, Tanrı yok.”</p>
<p>“Alyoşka, Tanrı var mı?”</p>
<p>“Var.”</p>
<p>“İvan, peki ölümsüzlük, küçük de olsa, hadi bir parçacık da olsa ölümsüzlük var mı?”</p>
<p>“Ölümsüzlük de yok.”</p>
<p>“Hiç mi?”</p>
<p>“Hiç.”</p>
<p>“Yani tamamen sıfır mı yoksa bir şeyler var mı? Ola ki bir şeyler vardır. Sonuçta her şey bir hiç olacak değil ya.”</p>
<p>“Tamamen sıfır.”</p>
<p>“Alyoşka, ölümsüzlük var mı?”</p>
<p>“Var.”</p>
<p>“Tanrı da, ölümsüzlük de mi?”</p>
<p>“Tanrı da, ölümsüzlük de.”</p>
<p>“Hım, büyük olasılıkla İvan haklı.”</p>

<p class="bosluk1"></p>

<p>Gördüğünüz gibi, armut dibine düşer. Dostoyevski, Fyodor Pavloviç Karamazov’a “yüksek fikirler” arama yeteneği bahşeder. Sonuçta bunun fazlasıyla karakteristik bir konuşma olduğunu kabul etmek gerek. “Büyük olasılıkla İvan haklı.” Bu sürekli Dostoyevski’nin üzerine yapışan ve bayağı korktuğu nesnel bir sonuçtur. Ama burada önemli olan şey, Dostoyevski’nin Fyodor Pavloviç’i iyi göstermeyi gerekli bulmasıdır. Belki de okur, ölümsüzlük varsa, bunun kesinlikle Fyodor Pavloviç gibi bir pislik için olmadığını, bu iğrenç yaratığa son verecek bir yasanın muhakkak bulunacağını düşünebilir. Gel gör ki Dostoyevski okurların görüşlerini pek önemsemiyordu. Rakitin’i yüksek fikrinden uzak tutarken yaşlı Karamazov’u bu düşünceye yaklaştırıyor, böylece onu görece de olsa kürek mahkûmlarının onurlu topluluğuna almış oluyordu. Buna göre, yaşamdaki tüm berbat, iğrenç, zorlu, ağrılı, özetle tüm sorunlu olaylar ateşli ve en yetenekli sözcüsünü Dostoyevski’de buluyordu. Tanrı vergisi yeteneği, güzelliği, gençliği, masumiyeti gözlerimizin önünde sanki bilerek ayaklarının altında çiğniyordu. Romanlarında gerçekte olandan daha fazla şiddet vardır. Bu dehşeti ne kadar ustaca ve gerçeğe yakın anlatır! Bizde aşağılanmanın ve ezilmenin acısını Dostoyevski gibi anlatabilecek tek bir sanatçı yoktur. Gruşenka’nın,<a id="dn18-3" href="../Text/dn.xhtml#d18-3.">[3]</a>  Nastasya Filippovna’nın<a id="dn18-4" href="../Text/dn.xhtml#d18-4.">[4]</a>  hikâyelerinde, bu kadınların katlandıkları utanç kadar hiçbir şey okuru bu denli sarsmaz. “İşte bu adam gelir,” der Nastasya Filippovna, Totski’yle ilgili, “beni rezil eder, aşağılar, kızdırır, baştan çıkarır, çekip gider - binlerce kez kendimi göle atmak istedim.” Uğradığı aşağılanmayı hatırlayan Gruşenka ne acılara dayanmıştır! [Alyoşa’ya] şöyle der: “İşte şimdi namusuma leke süren adam geldi, oturup ondan haber bekliyordum. Bu zalimin benim için nasıl biri olduğunu biliyor musun peki? Bundan beş yıl önce Kuzma beni buraya getirmişti, ben öylece oturur, kimseler beni görmesin, olanları duymasın diye insanlardan kaçardım. Ben cılız ve aptal bir kızdım, oturup hıçkıra hıçkıra ağlardım, sabahlara kadar gözüme uyku girmezdi, kara kara düşünüp dururdum: Beni yoldan çıkaran o adam nerededir şimdi? Başka bir kadınla birlikte herhalde bana gülüyordur, ah, onu bir görebilsem, bir yerde karşılaşsam, ah, ondan öcümü alacağım, bana yaptıklarını ona ödeteceğim! Geceleyin karanlıkta yastığa gömülüp hıçkıra hıçkıra ağlıyor, bunları düşünüyordum, yüreğimi bile bile paralıyor, öfkeyle yatıştırıyordum. ‘Ondan öcümü alacağım, ona ödeteceğim!’ diye bazen karanlıkta böyle haykırıyordum. Ama ona bir şey yapamayacağımı, onun da şimdi benle alay ettiğini, belki de beni tamamen unuttuğunu ve hatırlamadığını birden düşününce karyoladan yere atlıyor, şafak sökene kadar çaresiz gözyaşları dökerek sarsıla sarsıla ağlıyordum. Sabahleyin bir köpekten daha hırçın kalkıyordum, dünyayı yerle bir etsem gam yemezdim. Sonra ne oldu dersin? Para biriktirmeye başladım, acımasız biri oldum, şişmanladım. Peki, akıllandım mı? Böylesi nerede görülmüş, tüm dünyada kimse bunu görmüyor, bilmiyordu. Gecenin karanlığı çökünce, on beş yıl önceki o aynı kız çocuğu gibi, kimi kez uzanıyor, dişlerimi gıcırdatarak, ‘Ona ödeteceğim, ona ödeteceğim,’ diye sabaha kadar ağlıyorum. Söylediğim her şeyi duydun mu?” Dostoyevski’nin kadın ve erkek kahramanlarının inançları işte böyle doğuyor. Raskolnikov’dan, Karamazov’dan, Kirillov’dan, Şatov’dan söz etmiyorum. Onlar duyulmamış aşağılanmalardan geçtiler. Yeraltı adamının onuru nasıl da iki paralık edilir. Dolgorukiy<a id="dn18-5" href="../Text/dn.xhtml#d18-5.">[5]</a>  kumarhaneden ne büyük ustalıkla yaka paça dışarı atılır! Dostoyevski gizemli bir güçle okurun kalbinin derinliklerine girmek amacıyla elindeki tüm araçları seferber ediyordu, ancak bu kez daha iyi bir insan olması yahut pazar ve tatil günlerinde düşmüş adamı gönül yüceliğiyle kardeş kabul etmesi için değil. Şimdi görev farklıydı. Rakitin’in ve Dmitri Karamazov’un ifade ettiği gibi, bilim ve “etik”in, hayatın temel sorununun insanlığın gelecekteki mutluluğuyla, her şeyin çoğunluğun mutluluğu için düzenlenmesiyle, ilerlemeyle, fikirlerle, kısaca bireyin yıkımını ve ayıplanmasını bugüne kadar haklı gösteren her şeyle çözülemeyeceğini kabul etmesi gerekiyordu. Gerçekten Dostoyevski’nin betimlediği gerçeklik göz önüne alındığında, en iflah olmaz, en inanmış pozitivist, en iyi insan bile kendi ideallerini anmaktan utanç duyacaktır. Herkesin onca karaladığı “bencillik” trajediye neden olduğunda ve yalnız insanın mücadelesi aralıksız bir işkenceye dönüştüğünde, hiç kimse yüce sözler söylemeye cüret edemez. İmanlı kalplerin bile sesi kesilir. Ama burada ne pozitivistlerin yahut idealistlerin öğretisiyle, ne felsefi kuramlarla ne de bilimsel sistemlerle karşılaşırız. Trajik insanın kaderi karşısında insanlar akla davet edilebilir, filozoflar ve ahlakçılar sentez ve sistem oluşturma arayışlarında dizginlenebilir. Peki, hayatı ne yapacağız? Hayatı Raskolnikovları, Karamazovları dikkate almaya nasıl zorlayacağız? Öyle ya, hayatın ne utanma duygusu vardır ne de vicdanı. Hayat insan komedisine ve trajedisine kayıtsızca bakar. Bu sorun bizi Dostoyevski’nin felsefesinden, ardılı Nietzsche’nin şu korkunç <i>acımasızlığın ilahlaştırılması</i> sözcüklerini kendi bayrağında açıkça ilk kez sergileyen felsefesine götürür.</p>
</body>
</html>