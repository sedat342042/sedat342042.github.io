<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h3>VIII</h3>

<p class="bosluk2"></p>

<p>Dostoyevski <i>Anna Karenina</i>’yı analiz ederken, <i>“Anna Karenina</i> pek de masum değil” diye not düşer. Bunun elbette kuşku götürür yanı yok! Tolstoy’un yapıtını söz söyleme sanatından ibaret gören bir insan çok saf olmalı. Ancak evvelce (ayrı bir baskı halinde çıkan) <i>Anna Karenina</i>’nın son bölümü yayımlanmadan önce, aynı Dostoyevski’nin, Levin’i “temiz kalpli” biri olarak değerlendirmesi ilginçtir. Kimi durumlarda toplumda yaygın sözcükleri kullanırken insanın çok dikkatli olması gerekmez mi? Aslında “temiz kalpli” yukarıda geçen “masum” ile aynı anlamdadır, öte yandan Anna Karenina’nın başkişisi Levin’dir, romandaki bütün mesele onunla ilgilidir. Ama Dostoyevski edebiyat eleştirmeni rolüne soyunurken kendini her türlü ideali <i>quand même</i> [yine de] desteklemek zorunda hissediyordu, Levin için bu yüzden böylesine çocukça sevecen bir sıfat kullanmıştı. Aslında Dostoyevski, Levin’in değerini çok iyi biliyordu, başlangıçta bilgisini kendine saklamasının bir nedeni vardı. Tolstoy’un gönüllü hareketinin [<i>Bir Yazarın Günlüğü</i>’nde geniş yer verdiği 1876 Türk-Sırp savaşında Sırplara katılan Rus gönüllülerin] coşkusunu alaya almaktan çekinmediği <i>Anna Karenina</i>’nın son bölümünün yayımlanması Dostoyevski’yi çileden çıkarmış ve edebi konumundan ve inançlı bir vaizin sorumluluklarından daha fazlasına olanak veren bir söyleme zorlamıştı. Üstelik Tolstoy <i>Anna Karenina</i>’da “yeraltı adamı”na fazlasıyla alan bırakıyordu. Örneğin Levin açık açık, “Slavların uğradığı zulme karşı kesinlikle içten gelen bir duygu yoktur, olamaz da,” der ve (romanın ileriki sayfalarında görüleceği üzere, yazarın çok sempatik bulduğu) yaşlı prensten güçlü destek görür. “Bakın, ben de,” der yaşlı prens, “Rusların neden böyle birdenbire Slav kardeşlerini bu kadar sevmeye başladıklarını kesinlikle anlamıyorum, ki ben onlara kesinlikle hiç sevgi duymuyorum. Ama buraya gelince rahatladım; Slav kardeşleriyle değil, sadece Rusya’yla ilgilenen benden başka kişilerin de olduğunu görüyorum. Mesela Konstantin.” Dostoyevski, Tolstoy’un olumlu roman kahramanlarının dudaklarından çıkan bu görüşleri yersiz bulur. Bunlar elbette söylenebilir ama uygun bir açıklamayla, hiç değilse <i>Savaş ve Barış</i>’ta ifade edildiği şekilde. Orada insanlar ülkelerinin kaderine karşı kayıtsız kaldıklarını hissetmelerine rağmen, hiç değilse savaşla yakından ilgileniyorlarmış gibi davranır ve böylece sanki “suçlarını” itiraf ederler. Levin ise <i>Anna Karenina</i>’da lafı dolandırmadan Slavların acılarına dair hiçbir şey bilmek istemediğini dile getirir. Yalnızca şunu ekler: Bana dokunmadığı sürece sorun yok. Ama böyle bir cesaret Tolstoy’a göre değil, bu yüzden Dostoyevski’nin kendi adına Levin’e bu türden birkaç söz söyletmesi gerekiyordu.</p>

<p>Rusya’nın bu iki büyük yazarının Slavların acılarına duyarlılık konusundaki çatışması son derece önemlidir. “Akıl ve vicdan”ın, Tolstoy’un o zamana kadar göklere çıkardığı bu yanılmaz yargıçların, bu olağanüstü insanlara aynı şekilde bu kadar farklı çözümler önermeleri nasıl oldu? Dostoyevski böyle bir çatışma olasılığı içeren kırgınlığı derinden hissetmiş, yazısını üzüntüyle şöyle bitirmişti: <i>“Anna Karenina</i>’nın yazarı gibi insanlar toplumun ışık tutucularıdır, öğretmenlerimizdir, biz de sadece onların öğrencileriyiz. Peki, ne öğretiyorlar bizlere?”</p>

<p>Gelgelelim bu peygamberlerin çatışması tamamen rastlantısal bir olaydı! Dostoyevski <i>Anna Karenina</i>’da Slav meselelerini değil, <i>Savaş ve Barış</i>’ta onu büyüleyen tüm öğeleri bulabilseydi, o zaman okurlar “akıl ve vicdan”ın her zaman aynı dili konuşmadığını öğrenemezdi. Anlaşılan Dostoyevski gereksiz yere öfkelenmişti. Levin ister Slavların yazgısına kayıtsızlığını gerektiğinden biraz fazla sert dile getirsin, isterse “şairin sırrını” cümle âleme yaysın, yeri geldiğinde, hiçbir neden olmadan Dostoyevski’ye pek yabancı olmayan başka yüksek ideallere övgüler düzer. Slavları yadsıma, “akıl ve vicdan”ın egemenliğine tecavüz etme girişimi anlamına gelmez. Tersine, her zaman olduğu gibi Tolstoy olağandışı bir şeyi göze almışsa, “akıl ve vicdan”ın bağışlayıcı rızası ve izniyle yapmıştır bunu. Sözgelimi romanın üçüncü bölümün on altıncı kısmında Levin’in karısıyla konuşmasını hatırlayın. Levin “kendinden memnun değildir”, kendini başkalarıyla -içten içe nefret ettiği, sürekli hor görmeye çalıştığı Sergey İvanoviç Koznışev’le bile- kıyaslarken “suçlu” ve “kötü” hisseder; sözün kısası, aşırı titiz vicdanı, aşırı katı aklı ona vefa duyguları aşılamak zorundadır. Levin’in kalbinin sıra dışı hassasiyeti ve yumuşaklığı bu sahnede neredeyse bir komedidir. “İyilik”le flörtü, Gogol’ün Soloha’ya<a id="dn09-1" href="../Text/dn.xhtml#d9-1.">[1]</a>  kur yapan zangocunu anımsatır. Ama Tolstoy kahramanıyla alay etmez. Hayır, ciddidir, ama görünüşe bakılırsa, ideallere tavır almada ne kadar küstahlık saklı olduğunu yüreğinin derinliklerinde hisseder. Levin kişisel çıkarlarının dar alanına hapsoldukça iyiliği göklere çıkarırken daha da “küstahlaşır”. (Nietzsche ve Dostoyevski için kullanılan bu sözcüğün şimdi de Levin’e uygulanması haksızlık olmayacaktır.)</p>

<p>Demek, <i>Anna Karenina</i> pek masum değil! Levin umutsuzluğa düşer, kendini ebedi yeraltına, kürek mahkûmiyetine ve yıkıma giden yolda görür, kurtuluş yöntemlerini pek düşünmeden kendini kurtarır. Dostoyevski bu “temiz kalpli adam”ı boşuna övmüyordu: Kuzgun çürüme kokusu hissetti, sevincini saklayamadı! Levin’in yaşamını iyi incelerseniz, iyiliğe derin minnettarlığını ifade ederken ona yalan söylemekle kalmadığı, aynı zamanda kendini ve karısı Kiti’yi mutlu olmadığına inandırırken “mutluluğa” da ihanet ettiğine kanaat getirirsiniz. Baştan sona yalan. Levin hiçbir zaman mutlu olmadı, ne Kiti’yle nişanlıyken ne de onunla evlendiği zaman. Sadece mutluymuş gibi davranıyordu. Gerçekten de Kiti gibi bir hanımböceği (isteyen bu sıfatı görmezden gelsin) Levin’in hayatının kadını olmaya uygun mu? Gerçekten Kiti’ye âşık olmuş olabilir mi? Gerçekte aile hayatı Levin için uygun bir atmosfer midir? Bu ilginç çifti yansıtan sahneler, olağanüstü bir çaba ve yetenekle yazıya geçirilmesine rağmen, Levin’i belli koşullarda mutlu ve seven insanların yaptığı her şeyi yapmaya kararlı bir insan olarak resmeder. Düğün arifesi, Levin bütün gece uyumaz, her damat gibi karmaşanın girdabına kapılır, aşırıya kaçacak şekilde herkesi kucaklamaya koyulur. Levin, Kiti’nin hamileliğinde onun her adımına dikkat eder, koşturur durur, üzerine titrer. Son olarak, Vasenka Veslovski onların ziyaretine geldiğinde, mutlu koca kendini zor tutuyormuş gibi çakmak çakmak gözlerle, sıkılı yumruklarla, bu gibi durumlarda yapılması gereken hareketlerle karısına karşı saçma kıskançlık sahneleri sergiler. Vasenka’nın kovulmasıyla bütün bunlar zirve yapar. Türkleri incitmeye gönlü elvermeyen Hıristiyan uysallığı içindeki Levin, konuğunu hiç tereddüt etmeden yaka paça dışarı atar. Bırakın pişmanlık duymayı, tam tersine sevinir: O sırada düşünemediği cesaretinden değildir bu. Her insan gibi kıskanabildiği içindir sevinci, kıskançlıkta tüm sınırları aştığı için. Tolstoy bir mektubunda, <i>Anna Karenina</i> üzerinde iğrenerek çalıştığını yazar. Levin’in ona verdiği görevi hatırlarsanız, bunun inandırıcı olabileceğini düşünüyorum ben. Ne pahasına olursa olsun iyiliğe olduğu kadar mutluluğa da uzak bir insanı mutlu ve “iyi” olarak yansıtma zorunluluğundan daha iğrenç ne olabilir! Oysa bu tam da Tolstoy’un yapacağı işti. Ne pahasına olursa olsun Levin’i gündelik hayatın içine yerleştirmesi, yani ona iş sağlaması ve aile kurması gerekiyordu. Levin vilayet seçimlerinde görünüşte önemsiz biridir, ama tanıdığı bir toprak sahibiyle aralarında şu dikkat çekici konuşma geçer: “‘Evlendiğinizi duydum, doğru mu?’ diye sordu toprak sahibi. ‘Evet,’ diye yanıtladı Levin gururlu bir memnuniyetle.”</p>

<p>Burada gurur duyacak ne var? Adam evlenmiş, övünülecek yanı yok aslında. Gelgelelim Levin’in evliliği başkalarınınki gibi sıradan bir evlilik değildi. Bu evlilik onun için, herkesten daha iyi olduğunun bir kanıtıydı. Bu yüzden Levin hiç âdeti olmayan bir şekilde Kiti’ye olan aşkını kanıtlamaktan çok, aşkı için dışa dönük uygun ifadeler bulmaya soyunur. Bu yüzden Kiti’nin geçmişini affeder ve <i>Savaş ve Barış</i>’ta Prens Andrey Bolkonski’nin tabiriyle, Vronski’yi <i>sur les brisées</i><a id="dn09-2" href="../Text/dn.xhtml#d9-2.">[2]</a>  izlemeyi kabul eder. Aileyi yadsımak Levin için kendini <i>capitis diminutio maksima</i>’ya<a id="dn09-3" href="../Text/dn.xhtml#d9-3.">[3]</a>  mahkûm etmek, herkesçe kabul edilmiş yaşamsal ilkelerden birini yitirmek anlamına geliyordu, bu ise onun için her şeyden korkunç bir şeydi. Bu yüzden Kiti’yle evlendi, yoksa Dolli’yle ya da kendi çevresinden pek sevimsiz olmayan, hayatına dıştan alımlı bir hava verecek kadar edepli bir kadınla evlenirdi. Onun aşkı, kuruntuları, kıskançlığı, bu asabi tavırları başkalarının ve kendi gözleri önünde oynanan bir komediden başka bir şey değildi.</p>

<p>Böyle bir evliliğin insanda gurur duygusu uyandıracağına kuşku yok: “Ayaklarımın altında toprak var,” der kendi kendine. Levin’in yaptığı her şeyin, kesin olarak her şeyin bir amacı vardır: toprağa hiçbir fırtınanın deviremeyeceği kadar sağlam biçimde kök saldığına kendini ve başkalarını inandırmak. Levin’in misyonu aynı zamanda Tolstoy’un misyonudur. Büyük yazar bir daha kalkamayacak şekilde düşen ve düşmüş olan insanların olduğunu bilir. Sık sık onlardan söz eder, bizleri bu çöküşle uzlaştıracak kuramlar üretir. Ama o da sonunda düşmüşler kategorisine girecek miydi, <i>capitis diminutio maksima</i>’yı üstlenecek miydi, insani ve ilahi yasalar tarafından korunma hakkını yitirecek miydi? Buna asla gönülden razı olmaz. Her şey daha iyidir bundan. Kiti’yle evlenmek daha iyidir, çiftlik işleriyle uğraşmak daha iyidir, iyiliğin karşısında ikiyüzlü davranmak, kendini aldatmak ve herkes gibi olmak daha iyidir, yeter ki insanlardan kopmasın, yeter ki “diri diri toprağa gömülmesin”. Aynı şey Dostoyevski için de geçerliydi. Tek farkla: Tolstoy’un insanlara dönmek için yine de yüzeysel olanakları vardı, Dostoyevski’de bu yoktu. Artık Dostoyevski için hiç fark etmezdi.<a id="dn09-4" href="../Text/dn.xhtml#d9-4.">[4]</a>  Kaderden kaçamayacağını biliyordu. Tolstoy’un hâlâ umudu vardı ve onu uzun zaman rahat bırakmayan umutsuzluğun korkunç hayaletiyle ömrünün sonuna kadar mücadele edecekti.</p>
</body>
</html>