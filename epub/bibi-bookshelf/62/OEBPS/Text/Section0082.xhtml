<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">82</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      Hatica elleri direksiyona kenetlenmiş arabayı sürüyordu.
    </div>

    <div>
      Marc'ın direksiyona geçme önerisini reddetmişti: bu onun arabasıydı ve arabayı kullanacak olan da kendisiydi. Ayrıca Marc'ın ondan daha iyi durumda olduğu da söylenemezdi.
    </div>

    <div>
      Saat altıda gizlendikleri samanlıktan çıkmış ve tekrenkli ağaran günün içine dalmışlardı. Çamura bulanmış, çiyden sırılsıklam olmuş bir halde, korku içinde tarlalardan geçmişlerdi. Bilmedikleri kırlık bir alanda, birbirine destek olan iki başıboş Parisli. Acınacak haldeydiler. Özellikle de otelin sadece birkaç yüz metre ötede olduğu düşünülürse, Bu ıstırap gecesinde yaptıkları tek şey aynı yerde dönüp durmak olmuştu. Acınacak haldeydiler.
    </div>

    <div>
      Otel personeli yorum yapmaktan kaçınmıştı. Marc ve Hatica, geceyi çok ama çok zor geçirmiş bir çifte benziyordu. Günün ilk ışıklarına kadar tartışmış ve şimdi de yaralarını sarmak için Paris'e dönen bir çifti çağrıştırıyorlardı. Marc yukarı çıkıp odaları "temizlemiş" ve solgun, durgun ve allak bullak olmuş bir suratla aşağı inmişti. Hatica odaya çıkacak cesareti bulamamıştı. Oda fiyatına dahil olan kahvaltıyı yapmadan hesabı kapatıp arabaya binmişlerdi. Fazla oyalanmadan.
    </div>

    <div>
      Manzara gerçek renklerine kavuştukça Hatica'nın düşünceleri de kafasında şekilleniyor, belirginlik kazanmaya başlıyordu. Her şeyden önce hâlâ kendisi olarak kalmak zorundaydı. Dışarıdan gelecek saldırılar, ne kadar delice olursa olsun, ona zarar vermemeliydi, yıkılmaz bir kaya gibi dimdik ayakta kalmalıydı. Hayat insanın dişlerini kıran sert bir çekirdekti. Zor durumlardan hep bu şekilde sıyrılmıştı. Mücadele devam ediyordu, hepsi buydu.
    </div>

    <div>
      Ama Marc'ın bu gücü yoktu, Hatica bunu hissediyordu. Mücadele etse de artık inancı kalmamıştı. Sadece genç kadın için direniyordu, bir görev olarak, gerekli olduğu için, ancak inançsızca. Bir kere mahkûm olmuştu. Kendi kafasında.
    </div>

    <div>
      Hatica'nın emin olduğu bir şey daha vardı: artık onu sevmiyordu. Bu adamın çevresinde çok fazla kasvet, çok fazla hayalet vardı. Yine de ona acıyor ve onu terk etmek istemiyordu. İnsan bu kısırdöngüden kurtulamıyordu. Ondan isteseydi Marc'a iyi davranmaya hazırdı, tıpkı yıllar boyunca ayak parmaklarının arasına iğne yapmak ve kaşıkla beslemek zorunda kaldığı pis herif gibi ona bakardı.
    </div>

    <div>
      Orleans Kapısı.
    </div>

    <div>
      General-Leclerc Caddesi.
    </div>

    <div>
      Alesia.
    </div>

    <div>
      14. Bölge'de Maine Caddesi üzerindeki karakol, Paris'in en önemli polis merkezlerinden biriydi. Hatica'nın aklına dönüş yolu üzerindeki bu karakol gelmişti. Yeniyetmelik çağlarında, polisin, cumartesi akşamları "Mağriplilerin takıldığı yerler"e düzenlediği baskınlar sonucu, birkaç kez buraya getirildiğinden bu karakolu biliyordu.
    </div>

    <div>
      Karakolun tam karşısına, caddenin diğer tarafına, La Maree Restoranı'nın önüne park etti. Marc, arabadan çıkmakta tereddüt ediyor gibiydi. Hatica ona doğru döndü:
    </div>

    <div>
      - Ya burası ya da Reverdi, seçim senin.
    </div>

    <div>
      Marc saatine baktı; yaklaşık bir saatten beri ayakta dikiliyorlardı. Polis merkezi tıklım tıklımdı. Aynasızlar, hırsızlar, yankesiciler, davacılar. Tüm mekâna bir gün önce, yani sıradan bir cuma akşamı Montparnasse'da tutuklanmış insanların uğultusu hâkimdi.
    </div>

    <div>
      Gözaltı hücrelerinden düzenli olarak elleri kelepçeli şüpheliler çıkıyor, başları önde veya bağırıp çağırarak holden geçip bitişik bürolarda gözden kayboluyorlardı. Ayrıca, müracaat bankosunun önünde, ısmarladığı birayı bekler gibi adalet bekleyen "namuslu vatandaşlar" da vardı. Ve sabahki bu kaynaşmayı sakinleştirmeye çalışan üniformalı ve sivil aynasızlar.
    </div>

    <div>
      Bir komiser, mümkün olduğunca çabuk onları kabul edeceğine dair söz vermişti. Marc sinirlenmiyordu, zaten "istisnaî" bir davada henüz "önemli tanık" rolü oynamamıştı. Bu nedenle çok sakindi. Üstelik ne öfkeli ne de sabırsızdı; sadece bitkindi. Algıladığı gerçek, sanki suyun dibindeymiş gibi, tuhaf, hiç duymadığı çınlamalarla onu hem sağırlaştırıyor hem de seslere karşı hassaslaştırıyordu. Karakolun gürültüsü, kokusu sanki sıvılaşmış duvarları aşarak ona ulaşıyordu.
    </div>

    <div>
      Bununla birlikte, o olağanüstü geceden sonra gerçekler yavaş yavaş suyun yüzüne çıkıyordu. Bu işten ne tür bir zarar göreceğini düşünüyordu. Alain'in öldürülmesi, Vincent'ın maruz kaldığı işkence, bunlar silinmesi imkânsız ebedî birer borçtu. Dün gece, kahraman bir savaşçı, dövüşmeye hazır bir samuray rolü oynamıştı. O sırada her şeyi göze almıştı, çünkü öleceğinden emindi.
    </div>

    <div>
      Ancak bu sabah hâlâ hayattaydı.
    </div>

    <div>
      Ve bedelini ödemek zorundaydı.
    </div>

    <div>
      Bunu ne kanıyla ne de canıyla ödeyecekti, sadece küçük bir kapıdan geçecekti. Önce savcının bürosunun, sonra da hapishanedeki hücresinin kapısından girecekti. Büyük önem taşıyan tek soru şuydu: neden daha önce polise gitmemişti? Alain'in ve Vincent'ın öldürülmelerini engelleyebilir miydi?
    </div>

    <div>
      Ama tehditkâr bir gizem daha vardı: neden Reverdi dün gece onların işini bitirmemişti? Onu atlatmış olduklarını sanmıyordu. Kan dökücü onların peşindeydi. Bütün gece onları gözlemişti. Neden? Öldürmek için ne bekliyordu?
    </div>

    <div>
      Hatica ayağa kalktı.
    </div>

    <div>
      - Nereye gidiyorsun?
    </div>

    <div>
      - Çişe. Gidebilir miyim?
    </div>

    <div>
      - Hayır.
    </div>

    <div>
      - Şaka mı yapıyorsun?
    </div>

    <div>
      Üniformalı adamları, ellerinde tutanaklarla geçen komiserleri işaret etti:
    </div>

    <div>
      - Sanırım burada biraz olsun emniyetteyiz, öyle değil mi?
    </div>

    <div>
      Marc, onun koridorda uzaklaşmasını seyretti. Kelepçelere, tabancaların kabzalarına, polislerin gümüş armalarına baktı ve sakinleşti. Sırtını duvara yasladı. Uyuklamaya başladı. Yorgunluk vücuduna ılık bir dalga gibi yayılıyordu. Uyumamalıydı. Asla...
    </div>

    <div>
      Sıçradı.
    </div>

    <div>
      Gerçekten uyuyakalmıştı. Saatine baktı; onu geçiyordu. Sağına soluna göz gezdirdi; karakol daha da kalabalıklaşmıştı, ama Hatica yoktu. Onsuz görüşmeye başlamış olabilir miydi? İmkânsız.
    </div>

    <div>
      Ayağa kalktı ve nöbet tutan polislere sordu. Kimse Hatica'yı görmemişti. Tuvaletlerin yerini öğrendikten sonra, salona göre biraz daha tenha olan bir koridora girdi. İlk dönemeçte koridor tamamen ıssızlaşıyordu. Beyaz ışıklar. Kir pas içinde borular. Demir parmaklıklı pencereler. Marc biraz daha ilerledi. Bu karakolda kadın ve erkek tuvaletleri ayrıydı. Bir tarafta erkekler, diğer tarafta kadınlar. Görünürde kimse yoktu.
    </div>

    <div>
      Kapının eşiğinde durdu, seslendi:
    </div>

    <div>
      - Hatica!
    </div>

    <div>
      Bir sifon gürültüsü ona cevap verdi. Solda kabinler vardı. Sağda, aynalarıyla lavabolar.
    </div>

    <div>
      - Hatica!
    </div>

    <div>
      Kapılardan biri açıldı; üniformalı bir kadın çıktı ve ona düşmanca gözlerle baktı. Lavabolara doğru yöneldi. Marc, farkına varmadan bakışlarını ondan kaçırdı ve erkekler tuvaletinin girişine doğru ilerledi. Musluktan akan suyun sesini duydu. Havlu distribütörünün şaklamasını. Kadın aynasızı kollarken koridorda gidip geliyordu.
    </div>

    <div>
      Tam arkasından geçip giderken ona seslendi:
    </div>

    <div>
      - Affedersiniz... Acaba buralarda uzun boylu, esmer, çok güzel genç bir kadın gördünüz mü? Biraz önce tuvalete gitti ve...
    </div>

    <div>
      Kadın aynasız "uzun boylu" ve "güzel" kelimelerinden pek hoşlanmamıştı. Bir metre elli santim boyundaydı ve koca bir kıçı vardı. Cevap vermeden fermuarını çekti ve koşar adımlarla uzaklaştı.
    </div>

    <div>
      Marc yeniden yalnız kaldı. İçeri girmeyi göze almaktan başka çaresi yoktu. Tuvalete tam bir sessizlik hâkimdi. Hatica neredeydi? Belki de kabinlerden birinde uyuyakalmıştı. O da oturduğu bankın üzerinde uyumamış mıydı?..
    </div>

    <div>
      Hatica!
    </div>

    <div>
      İlk kabinin kapısını itti; boştu.
    </div>

    <div>
      -Hatica!
    </div>

    <div>
      Diğer kabinin kapısını açtı; kimse yoktu.
    </div>

    <div>
      Bir adım daha attı.
    </div>

    <div>
      Arkasında bir hışırtı duydu.
    </div>

    <div>
      Jacques Reverdi oradaydı.
    </div>

    <div>
      Çok kısa saçlar; artık dazlak değildi. Gri renkli bir yağmurluk. Polisten daha polis bir görüntü. -Ben...
    </div>

    <div>
      Ensesinde bir acı hissetti.
    </div>

    <div>
      Her yer karardı.
    </div>
  </div>
</body>
</html>
