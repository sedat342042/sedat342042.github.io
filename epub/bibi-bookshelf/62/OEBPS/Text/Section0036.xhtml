<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">36</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      - Adınız? Cevap yok.
    </div>

    <div>
      - Adınız? Cevap yok. -Adınız nedir?
    </div>

    <div>
      - Jacques... (Kısa bir tereddüt, sonra) Reverdi.
    </div>

    <div>
      Marc, bir video oynatıcı bulmak için oteldeki Çinliyi biraz hırpalamıştı. Şimdi, Pernille Mosensen'in katilinin en son görüntülerini hayranlıkla seyrediyordu. Ekranın altında bir tarih yazılıydı: 11 şubat 2003.
    </div>

    <div>
      Kafası tıraş edilmiş, iyice zayıflamış, üzerinde yeşil bir hasta elbisesi bulunan dalış öğretmeni, bir masanın arkasına yerleştirilmiş çelik bir koltuğun kollarına kayışlarla bağlanmıştı. Yavaş sesle konuşuyordu, verilen ilaçlardan dili ağırlaşmış gibiydi. Ekranda görüntüsü olmayan bir psikiyatr onu sorguluyordu, İngilizce olarak.
    </div>

    <div>
      - Neyle suçlandığınızı biliyor musunuz?
    </div>

    <div>
      Cevap yok. Reverdi dinlemiyordu sanki: yüz hatları çökmüş, rengi solmuştu; bronz tenine rağmen, cildi, dibinden kesilmiş gri saçlarıyla aynı renkti. Bir kemerle koltuğunda geriye doğru bağlanmış, bütün kasları gerilmişti. Hem uyuşuk bir görüntüsü vardı hem de yay gibi gergindi.
    </div>

    <div>
      - Neyle suçlanıyorsunuz, Jacques?
    </div>

    <div>
      Marc, Reverdi'nin gözlerini daha iyi görebilmek için ekrana yaklaştı, ama kamera yukarı yerleştirilmişti. Görüntünün kalitesi vasattı, pek tatmin edici değildi. Bütün gördüğü -ya da gördüğünü sandığı- hayalî bir noktaya dikili büyümüş gözbebekleriydi.
    </div>

    <div>
      - Pernille Mosensen'i öldürmekle suçlanıyorsunuz.
    </div>

    <div>
      Dalış öğretmeni çenesini yukarı kaldırınca boynu gerildi, sanki elbisesinin yakası onu rahatsız ediyordu. Cevap vermeden önce bir süre bekledi, sonra İngilizce olarak:
    </div>

    <div>
      - Ben değilim, dedi.
    </div>

    <div>
      - Cinayet mahallinde, kurbanın yanında suçüstü yakalandınız. Sessizlik.
    </div>

    <div>
      - Kadın, vücuduna yirmi yedi bıçak darbesi almış. Psikiyatrın sesi ne kalın ne de inceydi; ama duyduğu sıkıntıyı dışavuruyordu. Reverdi yutkunur gibi yaptı. Ya da hıçkırığını bastırdı.
    </div>

    <div>
      Marc, bir canavarla karşılaşmayı bekliyordu. Korku salan bir yüzle. Ama gördüğü sadece bir kaçıktı. İriyarı. Yakışıklı. Ve trajik.
    </div>

    <div>
      Doktor devam etti, ses iki tını arasında gidip geliyordu:
    </div>

    <div>
      - Sizin bıçağınızla, Jacques. Sessizlik.
    </div>

    <div>
      - Her tarafınıza kadının kanı bulaşmıştı. Sessizlik, sonra:
    </div>

    <div>
      - Ben değilim.
    </div>

    <div>
      Marc hipnotize olmuş gibiydi, bu durumdan kurtulmak için gözkapaklarını birkaç kez kırpıştırdı. Sonra odanın içine dikkatlice baktı. Bol güneş alan, çıplak bir odaydı, Tropikler'in herhangi bir yerindeki bir hapishane hücresi veya bir resmî daire bürosu. Sadece, sağ duvarda, röntgen filmlerini incelemekte kullanıldığı belli olan ışıklı bir pano vardı; bu da buranın bir hastane odası olduğunu akla getiriyordu.
    </div>

    <div>
      Doktor devam ediyordu:
    </div>

    <div>
      - Bıçakta parmak izleriniz bulundu.
    </div>

    <div>
      Reverdi koltuğunda kıpırdanıp duruyordu. Bileklerindeki bağlardan kurtulmak ister gibiydi. Mırıldandı:
    </div>

    <div>
      - Ben değilim. Başka biri. -Kim?
    </div>

    <div>
      Cevap yok.
    </div>

    <div>
      - Bu cinayeti başka kim işlemiş olabilir?
    </div>

    <div>
      Reverdi cam gibi gözleriyle sabit bir noktaya bakmaya devam ediyor, ama vücudu gitgide hareketleniyordu. Sanki kaşıntısı vardı. Görüntünün bir köşesinde bir anda iki hastabakıcı belirdi. Dev gibi iki herif Jacques'ın üzerine atılmaya hazırdı; gerilim artıyordu.
    </div>

    <div>
      Dalgıç hep aynı şeyi yineleyip duruyordu:
    </div>

    <div>
      - ... başka... Başka biri.
    </div>

    <div>
      - Başka biri... içinizde başka biri mi var?
    </div>

    <div>
      - Hayır. Odada.
    </div>

    <div>
      - Odada mı? Kulübe mi... demek istiyorsunuz?
    </div>

    <div>
      Doktor daha yüksek sesle konuşmaya başlamıştı. Marc sonunda ses tınısının onu neden yanılttığını anladı: bu bir kadın sesiydi.
    </div>

    <div>
      - Kulübe içerden kilitliydi, Jacques. Sizin yanınızda kimse yoktu.
    </div>

    <div>
      - Temizlik. Temizlikti.
    </div>

    <div>
      - Ne temizliği? Siz neden bahsediyorsunuz?
    </div>

    <div>
      Reverdi, hızla kollarını kaldırmak istedi. Bağlar kopacak gibi çatırdadı. Elinin damarları iyice belirginleşmişti.
    </div>

    <div>
      - Jacques!
    </div>

    <div>
      Psikiyatr ses tonunu yükseltti; sesi titriyordu:
    </div>

    <div>
      - Kim, Jacques? Yanınızda kim vardı? Cevap yok. Bağların çatırtısı duyuluyordu.
    </div>

    <div>
      - Sizi bulduklarında yalnızdınız. Yorum yok.
    </div>

    <div>
      - Kulübede tek başınızaydınız. Her tarafı bıçakla parçalanmış bir kadınla.
    </div>

    <div>
      Yorum yok.
    </div>

    <div>
      - Bunu neden yaptınız, Jacques?
    </div>

    <div>
      - Saklan.
    </div>

    <div>
      Emir bir fısıltı şeklinde çıkmıştı, Fransızca olarak. Zorlukla duyulan bir fısıltı.
    </div>

    <div>
      - Nasıl diye sordu psikiyatr, ingilizce olarak. Ne dediniz? Reverdi boynunu iyice dikleştirdi. Boyun damarları, topraktan sökülen bir bitkinin kökleri gibi görünüyordu. Dudakları aralandı. Bir çocuk sesi duyuldu, korkmuş bir çocuk sesi:
    </div>

    <div>
      - Saklan. Saklan çabuk!
    </div>

    <div>
      Kadın Fransızca cümleyi anlamıştı. Dalgıç yeniden arkaya doğru bir yay gibi kasıldı. Çenesini kaldırdı ve doktoru tepeden tırnağa süzdü, ama hiçbir şeyin ayırdına varamayan bir sarhoş gibiydi.
    </div>

    <div>
      - Çabuk saklan, baba geliyor!
    </div>

    <div>
      Psikiyatr eğildi. Ekranda kolu göründü: bir deftere notlar alıyordu. Peçeliydi. Diğer eliyle hastabakıcılardan birine iğne yapmak için hazır beklemesini işaret eti.
    </div>

    <div>
      Fransızca konuşmaya başladı, aksanı iyiydi:
    </div>

    <div>
      - Jacques, neden bahsediyorsunuz? Açıklayın!
    </div>

    <div>
      Cevap vermek yerine Jacques Reverdi gözlerini kapattı. İç dünyasındaki tiyatro perdelerini indirmişti.
    </div>

    <div>
      - Jacques!
    </div>

    <div>
      Cevap yoktu. Suratı gevşedi, çöktü ve sarardı. Göz çukurları birer kara deliğe dönüştü. Dudakları sarktı.
    </div>

    <div>
      Psikiyatr elindeki bloknotu fırlattı ve ona doğru ilerledi. İki parmağıyla Reverdi'nin boynuna bastırdı ve Malayca olarak bağırmaya başladı. Odada bir kargaşa yaşanıyordu. Bir hastabakıcı oksijen maskesini taktı, bir diğerinin elinde de bir şırınga vardı. Marc ne olduğunu anlamamıştı.
    </div>

    <div>
      Tudung'lu kadın Reverdi'nin kafasını elleriyle tuttu ve Fransızca olarak bağırdı:
    </div>

    <div>
      - Nefes alın Jacques. NEFES ALIN!
    </div>

    <div>
      Bir hastabakıcı objektifin önünden geçerken kameraya çarptı; kamera kapandı.
    </div>

    <div>
      Ekran kararmıştı.
    </div>

    <div>
      Marc video oynatıcının önce stop düğmesine, ardından da başa sarma tuşuna bastı. Ter içinde kalmıştı. Kasetteki tek kelimeyi bile atlamak istemediğinden klimayı çalıştırmamıştı. Biraz önce gördükleri kanını dondurmuştu. Bu, katilin deliliğine açılan bir pencereydi.
    </div>

    <div>
      Özellikle kasetin son saniyeleri onu allak bullak etmişti. Apne. Reverdi apneye sığınıyordu. Bu, onu dış dünyadan koruyan bir zırh, bir kabuktu.
    </div>

    <div>
      Hatta çok daha fazlası. Reverdi, nefesini tutarak sadece dış dünyadan değil, kendinden de korunuyordu. İçseslerinden. Geçmiş bir olay aklına gelmiş ya da halüsinasyon görmeye başlamış ve nefes almayı kesmişti. "Çabuk saklan, baba geliyor." Peki bu ne anlama geliyordu?
    </div>

    <div>
      Marc yatağının üzerine oturdu ve bir kez daha düşündü. Reverdi'nin hayatında baba hiç olmamıştı. Babasız doğmuş ve büyümüştü: onunla ilgili biyografilerde baba figürünün en ufak bir yeri yoktu. Ama yine de, katil bu anlaşılmaz cümleyi söylemişti, hem de küçük bir çocuğun sesini taklit ederek: "Çabuk saklan, baba geliyor!" Sanki geçmişteki bir heyecanı yeniden yaşıyordu... Marc saatine baktı: sabahın sekiziydi. Paris'te gecenin biri olmalıydı. Elektronik ajandasından, Limier'nın. arşivcisinin ev telefonunu buldu. Jeröme. Adam uyumuyordu.
    </div>

    <div>
      - Saatten haberin var mı? diye homurdandı.
    </div>

    <div>
      - Seyahatteyim.
    </div>

    <div>
      - Nerede?
    </div>

    <div>
      - Malezya'da.
    </div>

    <div>
      Jeröme alaylı alaylı güldü: -Reverdi?
    </div>

    <div>
      - Eğer bundan Verghens'e söz edersen, ben...
    </div>

    <div>
      - Kimseye bahsetmeyeceğim, merak etme.
    </div>

    <div>
      Doğru söylüyordu. Zaten arşivinden hiç dışarı çıkmaz, sadece sorulduğunda cevap verirdi. Marc en yumuşak ses tonuyla konuştu:
    </div>

    <div>
      - Kendime soruyordum da... Acaba benim için bir şeyleri teyit edebilir miydin?
    </div>

    <div>
      - Söyle bakalım.
    </div>

    <div>
      - Reverdi'nin dosyasından bir şeye bakmanı istiyordum; gerçekten Reverdi babasız mı doğdu?
    </div>

    <div>
      - Evet. Sadece annesinin kimliği belli. Monique Reverdi.
    </div>

    <div>
      Bir tereddüde yer yoktu. Jeröme'un hafızası bilgisayarlarla boy ölçüşecek kadar güçlüydü. Marc devam etti:
    </div>

    <div>
      - Babasının kimliğini saptamak için DDASS'yle temasa geçebilir misin?
    </div>

    <div>
      - Bizim için asla dosyayı açmazlar.
    </div>

    <div>
      - Oradaki ilişkilerine rağmen de mi?
    </div>

    <div>
      - Deneyebilirim. Ama şansımız yok denecek kadar az.
    </div>

    <div>
      - Babasının kimliğini saptamak için Reverdi bir araştırma yapmış mı, öğrenmenin bir yolu var mı?
    </div>

    <div>
      Jeröme yeniden güldü:
    </div>

    <div>
      - Bu tam benim işim.
    </div>

    <div>
      - Öyleyse herhangi bir bilgi edinecek olursan bana bir mail yolla.
    </div>

    <div>
      Marc teşekkür etti ve telefonu kapadı. O anda mide bulantısı ben buradayım, dedi. Vücudu zaman kavramını yitirmiş, organizması uykusuz kaldığı Kuala Lumpur'daki ilk gece ile Fransa'daki son gece arasına sıkışıp kalmıştı. Açlık da rahatsızlığını iyice artırıyordu. Yemek yemeliydi, yoksa yığılıp kalacaktı, ama cılız çocuk sesi yeniden kulaklarında yankılanmaya başladı. Boyun damarları patlayacak kadar şişmiş surat gözünün önüne geldi. Bir kahveye ihtiyacı vardı.
    </div>

    <div>
      Otelin oda servisi yoktu. Marc, bir sıcak su makinesinin bulunduğu zemin kata indi. Görünürde poşet Nescafe yoktu. Çayla yetinmek zorundaydı; tatsız tutsuz zavallı bir Lipton; renginin çıkması için uzun süre beklemesi gerekecekti. Poşet çayın ipiyle oynarken düşüncelerini bir düzene koymaya çalıştı.
    </div>

    <div>
      Yolculuk başarıyla sonuçlanacak gibi görünüyordu. Malezya'ya geleli yirmi dört saatten az olmuştu ve daha şimdiden bir sürü bilgi toplamıştı. Kan alma tekniği. Reverdi'nin yeni psikolojik profili: bir "organize katil". Büyük bir ihtimalle Linda Kreutz de aynı işkenceye maruz kalmıştı. Ve şüpheleri olası bir vampirlik hikâyesine çeken şeker ayrıntısı...
    </div>

    <div>
      Şimdi de bu çocuk sesi, bir baba travmasını akla getiriyordu. Bir kez daha nefes almayan Reverdi'nin çökmüş, donup kalmış yüzü, Marc'ın gözünde canlandı. Katilin gizemi maskenin diğer tarafındaydı.
    </div>

    <div>
      Bu düşünce, aklına Elisabeth'i getirdi. Reverdi'ye yazmayı neredeyse unutuyordu. Çay poşetini çöp kutusuna attı ve merdivene yöneldi. Odasında klimayı sonuna kadar açtı ve su makinesinin yanındaki sehpadan aşırdığı iki parça keki yerken çalışmaya başladı.
    </div>

    <div>
      Birkaç dakika içinde, öğrenci kızın kelimelerini, sözcükleri sıralayış biçimini ve "ahenkli" üslubunu yeniden yakaladı. Marc Dupeyrat olarak geçirdiği geceden, yaptığı araştırmalardan sonra, bu bir mucizeydi. Ama asıl tuhaf olan, neşeli bir üslupla yazıyor olmasıydı: üniversiteli kız gördüklerine, duyduklarına rağmen yaptığı keşiflerden gururluydu.
    </div>

    <div>
      Elisabeth, adlî tabiple yaptığı görüşmeyi anlattı. Pernille'in yıkanıp temizlenmiş vücudunu. Toplardamarlar örgüsünü, yani Hayat Yolu'nu. Marc, mesaj yazarken bir sansür uygulamayı da ihmal etmiyordu. Diğer ipuçları hakkında tek kelime yazmadı. Şeker. Apne. Baba.
    </div>

    <div>
      Sistem hep iki koldan işliyordu.
    </div>

    <div>
      Elisabeth yolu açıyor, Marc derine iniyordu.
    </div>

    <div>
      E-postasını yolladı. Kendini güçlü hissetti. Şimdilik durum kontrolü altındaydı. Ama bu garip yolculuktan duyduğu endişeyi bastıramıyordu: bir erkekle özdeşleşmek için bir kadını oynamak. Reverdi olmak için Elisabeth olmak. Şizofren olmak için artık gerçek bir nedeni vardı.
    </div>

    <div>
      Bu düşüncelerle, yatağının üzerine kıvrıldı ve uykuya daldı.
    </div>
  </div>
</body>
</html>
