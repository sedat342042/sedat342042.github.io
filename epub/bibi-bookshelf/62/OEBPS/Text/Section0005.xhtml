<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">5</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      Bütün yüzler oradaydı.
    </div>

    <div>
      Hem tanıdık, hem de korkunç yüzler.
    </div>

    <div>
      Çarpılmış, ezilmiş, deforme olmuş yüzler. Jacques Reverdi korkusunu bastırmaya ve onlara karşı koymaya çalıştı: yamyassı olmuş yanakları, kırışmış alınları, dağınık saçları gördü. Gözleri karanlığın içinde onu seçmeye çalışıyordu. Elleriyle duvarlara tutunuyorlardı. Sözcükleri anlamadan onların boğuk seslerini, fısıltılarını duyuyordu.
    </div>

    <div>
      Sonra, birden bazı tuhaf ayrıntıları fark etti. Yüzlerden birinin göz kapaklarında yaralar vardı. Bir diğerinin ağzı yoktu, yanaklarının arası donuk bir deri parçasıyla örtülüydü. Bir başkası boncuk boncuk terliyordu, ama bu ter sıvılaşmış etten oluşmuştu: ter bütün vücut hatlarını uzatıyor, tek bir damla halinde eritiyordu.
    </div>

    <div>
      Jacques, hâlâ uykuda olduğunu anladı. Bu insanlar, onun her zamanki -onu asla terk etmeyen- kâbusuna aitti. Sakinleşmeye çalıştı. Bu gudubet canavarlarını onu bu bitkisel elyafın arasından göremediğini biliyordu; karanlıkta güvendeydi. Rotang dallarından yapılmış, bir dolabı andıran bu hücreye girmeye ve onu gizlendiği bu yerden çıkarmaya asla muvaffak olamayacaklardı.
    </div>

    <div>
      Ama yine de, birden rotang sicimiyle iyice örülmüş bu duvarların arasından onların korkunçluklarının sızdığını ve tüm bedenine işlediğini hissetti. Yüzü uzadı, kasları gevşedi, kemikleri çatırdadı... Gitgide onlara benziyordu, "onlardan biri" oluyordu. Bağırmamak için dudaklarını ısırdı. Yüzü parçalanıyor, deforme oluyordu, ama bağırmamalı, bulunduğu yeri belli etmemeliydi...
    </div>

    <div>
      Tüm vücudu yay gibi gerildi. Göğüs kafesi sıkıştı. Bütün varlığı dış dünyaya kapandı. Solunum sistemini, geceleri tüm hayatî organlarını saran bir ağaç olarak hayal etti. Tercihi apneydi; çok
    </div>

    <div>
      daha yumuşak, çok daha doğal. Bebekleri uykuda yakalayan ve bazen de öldüren gece apnesi.
    </div>

    <div>
      Jacques artık uyumuyordu, ama gözleri kapalıydı. Saniyeleri saydı. Ne saate ne de kronometreye ihtiyacı vardı. Damarlarında akan kan onun saatiydi. Yavaşladı. Dinginleşti. Birkaç saniye sonra tüm sesler sustu. Ardından yüzler silikleşti. Rotang dallarından duvarlar geri çekildi, sanki diğer tarafın baskısı azalmıştı. Evet en güçlü kendisiydi. Bütün gözlerden, bütün canavarlardan, bütün... herkesten.
    </div>

    <div>
      Gözlerini açtı, kafasının içi bomboştu. Derin bir nefes aldı. Aynı anda hem acı hem de tatlı bir şeyler hissetti. Yeşil çaydan büyük bir yudum almıştı sanki. Neredeydi? Bilinci yavaş yavaş, dalgalar halinde geri geliyordu. Bir yere uzatılmıştı. Etraf çok sıcak ve karanlıktı. Beş duyusu derhal harekete geçti. Yüzünde yakıcı bir rüzgâr hissetti. Sonra ağır, baş döndürücü, mide bulandıran bir koku duydu: ormanın ıtırlı kokuşuydu herhalde. Kesif bitki örtüsünün kokusu.
    </div>

    <div>
      Gürültü artık kesilmişti. Bazı sesler vardı artık. Kâbusundaki seslerle hiç ilgisi olmayan sesler. Güçlü bir Malezya aksanıyla İngilizce konuşmaya çalışan sesler: "Hello... Hello...", "Cigarettes?"
    </div>

    <div>
      Başını sağa çevirdi ve yeşile boyalı tahta parmaklıkların arasından karanlık ve bulanık suratlar gördü. Hapiste miydi? Gözlerini sola çevirdi. Yıldızların titreştiği karanlık bir gökyüzü gördü. Hayır. Dışarıdaydı.
    </div>

    <div>
      Sakinleşmeye çalıştı; her zamanki gibi. Geceydi. Tropikler'e has, mavi ve yeşil bir gece. Bir galerinin koridorundaydı. Sol tarafta, zemini çimento kaplı bir avlu vardı. Sağda ise, arkasında bir grup tutuklunun bulunduğu parmaklıklar görülüyordu. Tutukluların hemen gerisinde demir ranzalar göze çarpıyordu. Evet, kesinlikle hapisteydi. Ama bir açık hava hapishanesinde.
    </div>

    <div>
      Gayri ihtiyarî doğrulmaya çalıştı. İmkânsızdı: el ve ayak bileklerinden bağlanmıştı çünkü. Bir kez daha, yatağının krom ayaklarını gördü; bir hastane yatağıydı. Aynı anda üzerinde yeşil bir giysi bulunduğunu fark etti. Diğer tutuklular da aynı şekilde giyinmişti. Bir başka ayrıntı daha dikkatini çekti: herkesin kafası sıfır numaraya vurulmuştu. Karanlıkta adamların gözleri, beyaz, irinli birer yara gibi parlıyordu. Sırıtmalar, homurdanmalar. Kulak kabarttı ve onların Malayca, Çince, Tayca bazı sözcüklerini ayırt etti... Birbirleriyle tutarsız sözcükler. Saçma, anlamsız kelimeler. Deli saçması sözcükler. Bir tımarhanedeydi.
    </div>

    <div>
      Aklına bir isim geldi: Ipoh, Malezya'nın en büyük psikiyatri enstitüsü. İçini büyük bir sıkıntı kapladı. Onu neden buraya nakletmişlerdi? Deli değildi. Yüzlere rağmen, kâbuslara rağmen bir deli değildi. Son günlerini hatırlamaya çalıştı ve bambu yapraklarından ve rotang dallarından örülmüş duvarlardan başka bir şey anımsayamadı. Ne olmuştu? Yeni bir kriz miydi bu?
    </div>

    <div>
      Arkasında bazı gürültüler duydu. Bir koltuk gıcırtısı, kâğıt hışırtıları. Gecenin karanlığında, bu sesler öncekilerden çok daha tuhaftı. Reverdi, olan biteni görmek için kafasını iyice eğdi. Galeride, birkaç metre ötede, üzerinde bir yığın kâğıt bulunan demir bir çalışma masası vardı.
    </div>

    <div>
      Masada uyuklayan gardiyan, karanlığın içinde doğruldu ve üzerinde bir tabanca, bir cop ile gözyaşartıcı bir bombanın takılı olduğu kemerini düzeltti. Bir hastabakıcı olmadığı kesindi. Jacques suçluların konduğu bölümdeydi. Gardiyan el fenerini yaktı ve ona doğru ilerledi. Reverdi adama Malayca bağırdı:
    </div>

    <div>
      - Tutup lampu tu. (Söndür şunu.)
    </div>

    <div>
      Gardiyan geriye doğru sıçradı; ses onu şaşırtmıştı. Özellikle de Malayca söylenen kelimeler. Kısa bir tereddütten sonra fenerini söndürdü ve ihtiyatla yatağın etrafından dolandı. Karanlığın içinde, Jacques adamın elinin elektrik düğmesine doğru uzandığını gördü.
    </div>

    <div>
      - Yakma, diye bağırdı emreden bir tonda.
    </div>

    <div>
      Adam olduğu yerde kaldı. Diğer eli tabancasına doğru gitti. Etrafa büyük bir sessizlik hâkimdi: diğer tutuklular susmuştu. Birkaç saniye sonra elini elektrik düğmesinden çekti. Reverdi fısıltıyla konuştu:
    </div>

    <div>
      - Suratını görmek istemiyorum. Hiçbir suratı. En azından şimdi.
    </div>

    <div>
      - Hastabakıcı çağırayım. İğneni yapsın.
    </div>

    <div>
      Reverdi ürperdi. Bir anda tüm vücudu ter içinde kaldı. Uyumamalıydı. "Gudubet yüzler" uykusunda onu bekliyordu, rotang dallarının ardında.
    </div>

    <div>
      - Hayır, diye mırıldandı. Olmaz.
    </div>

    <div>
      Malezyalı sırıttı. Bir anda kendini güvende hissetti. Duvara monte edilmiş telefona doğru ilerledi.
    </div>

    <div>
      - Bekle!
    </div>

    <div>
      Adam sinirle döndü. Elini copuna attı. Bir mat salleh'ın canını sıkmasına müsaade edemezdi.
    </div>

    <div>
      - Boğazıma bak, dedi Reverdi.
    </div>

    <div>
      Gardiyan, ona aldırmaz bir tavırla geri döndü. Jacques ağzını açtı ve sordu:
    </div>

    <div>
      -Ne görüyorsun?
    </div>

    <div>
      Malezyalı kuşkuyla eğildi. Jacques dilini çıkardı, sonra var gücüyle çenelerini kapattı. Kan, dudaklarının birleştiği noktadan fışkırmaya başladı.
    </div>

    <div>
      - Tanrım... diye bağırdı gardiyan, telefona doğru yönelirken. Reverdi, telefonu açmasına fırsat vermeden, yeniden seslendi:
    </div>

    <div>
      - Dinle beni! Eğer hastabakıcıyı çağırırsan, o gelmeden dilimi tamamen koparırım. (Gülümsedi, alnı boncuk boncuk ter olmuştu.) Beni dövdüğünü, bana işkence yaptığını söylerim.
    </div>

    <div>
      Adam kıpırdamadan duruyordu. Jacques bu durumdan yararlandı:
    </div>

    <div>
      - Olduğun yerde kal. Yarın sabaha kadar uyur gibi yapacağım. Her şey yolunda gidecek, merak etme. Sadece sorularıma cevap ver.
    </div>

    <div>
      Malezyalı hâlâ tereddüt içinde gibiydi, sonra omuzlan düştü; teslim olmuştu. Tekerlekli bir sandalyenin üzerinde duran tuvalet kâğıdı rulosunu aldı. İhtiyatla Jacques'a yaklaştı ve ağzını temizledi. Reverdi, başıyla adama teşekkür etti.
    </div>

    <div>
      - Ipoh'ta mıyım?
    </div>

    <div>
      Adam başıyla onayladı; bıyıklı bir yüzü, çiçekbozuğu bir teni vardı. Yüzündeki çukurluklar, gecenin maviliğinde Ay'daki kraterleri andırıyordu.
    </div>

    <div>
      - Ne zamandır buradayım?
    </div>

    <div>
      - Beş gündür.
    </div>

    <div>
      Jacques, kafasından acele bir hesap yaptı:
    </div>

    <div>
      - Günlerden salı mı, çarşamba mı?
    </div>

    <div>
      - Çarşamba. 12 şubat. Gecenin ikisi.
    </div>

    <div>
      Son cumadan bugüne kadar geçen zamanla ilgili hiçbir şey hatırlamıyordu. Buraya hangi koşulda getirilmişti? Yeniden ter içinde kaldı.
    </div>

    <div>
      - Peki, ben... bilincim yerinde miydi?
    </div>

    <div>
      - Sayıklıyordun.
    </div>

    <div>
      Teri buz kesti. Un ufak olmuş korku parçacıkları gibi göğsüne batıyordu.
    </div>

    <div>
      - Ne söyledim? '
    </div>

    <div>
      - Hiçbir fikrim yok. Fransızca konuşuyordun.
    </div>

    <div>
      - Defol! diye bağırdı.
    </div>

    <div>
      Gardiyan, onun bu otoriter ses tonu karşısında kaskatı kesildi, sonra gidip büyük bir gürültüyle masasına oturdu. Reverdi de sakinleşti, kendini yatağına bıraktı.
    </div>

    <div>
      Uzun bir süre sonra, gardiyanın oturduğu taraftan hiçbir gürültü gelmediğini fark etti; uyumuştu. Yeşil parmaklıkların bulunduğu diğer tarafta da mırıldanmalar, homurdanmalar azalmıştı: herkes yeniden uykuya dalmış olmalıydı.
    </div>

    <div>
      Bir kez daha olan biteni hatırlamaya çalıştı. Hastaneye yatırılışıyla ilgili hiçbir şey hatırlamıyordu. Ama bularak da olsa, bölük pörçük bazı şeyler anımsıyordu. Sözcükler "Oda" "Direkler." "Yol"... Bambu kamışından duvarları, yerdeki kan izlerini gördü. Korku, yeniden bütün benliğini sardı. O anda beyninde bir şimşek çaktı: gözlerinin önünden yara bere içinde bir kadın geçip gitti...
    </div>

    <div>
      Neden paniğe kapılmıştı? Niçin bir anda bu kadından bu kadar korkmuştu? Kontrolünü kaybetmesi onun hayatına mal olacaktı. Bu tutarsızlığın, aslında yaşadığı süreçle ilintili olduğunu hatırladı. Her seferinde, ayinin sonunda kendini kaybediyordu. Ama her zaman olduğu gibi yalnızdı. Arınma Odası'nda tek başınaydı ve bu terk edilme anının hiçbir önemi yoktu.
    </div>

    <div>
      Yeniden düşüncelerine yoğunlaştı ve o sahneyi hatırlamaya çalıştı. Kadının vücudunda bir sürü bıçak yarası vardı. O ise, elinde bir bıçak tutuyordu. Bu görüntü çok net ve çok belirgindi, kendini yeniden "Oda"daymış gibi hissetti... Önünde savunmasız bir halde duran, kan içindeki vücudu okşamak istedi, ama bunun imkânsız olduğunu biliyordu. Bu pınar onun için bir tabuydu.
    </div>

    <div>
      Bununla birlikte sevgilisine yaklaştı ve yaralarını hayranlıkla seyretti. Bu esmerleşmiş ten üzerinde, birer yol bulup akmakta olan kan ırmaklarına tutkuyla baktı. Ona huzur veren bu ırmaklar karşısında sınırsız bir minnet ve sevgi duydu.
    </div>

    <div>
      Eğildi. Yaraların uğultusunu duymak ister gibiydi. Vücudun hararetini hissetmek ister gibiydi... Gözlerini kapadı ve yaralı ağzının içinde, kendi kanının bakır tadını hissetti.
    </div>

    <div>
      Yavaş yavaş, yeniden uykusu geliyordu.
    </div>

    <div>
      Ama bu defa, bütün kâbuslardan uzak, rahat bir uyku olacaktı.
    </div>

    <div>
      Son bir kez daha, kadının çevresinde, ayaklarının dibinde oluşan kan gölünü gördü. Kendisi de, yumuşak bir yastığa gömülür gibi, düşüncelerine gömüldü.
    </div>

    <div>
      Dudaklarında bir gülümseme belirdi.
    </div>

    <div>
      Artık hiç korkusu kalmamıştı: iyileşmişti.
    </div>
  </div>
</body>
</html>
