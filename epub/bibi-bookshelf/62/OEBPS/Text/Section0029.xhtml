<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">29</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      İlk öncelik: e-posta adresi.
    </div>

    <div>
      Marc, Trudaine Caddesi'nin yakınlarındaki bir "internet kafe"ye daldı. Elisabeth'in adına bir elektronik posta adresi almak için kendi bilgisayarım kullanamazdı. Bilgisayar teknolojisi hakkında hiçbir şey bilmiyordu, ama bir elektronik adresin işletime sokulmasının bazı izler bırakacağından kuşkusu yoktu.
    </div>

    <div>
      Anonim bir PC'nin önüne oturdu, Fransız orijinli bir server, "Voilâ", seçti ve ücretsiz bir posta kutusu oluşturmak için geçici bir form doldurdu; çünkü yapacağı en ufak bir ödeme bile ardında iz bırakırdı.
    </div>

    <div>
      Form için verdiği bilgiler, hiç var olmamış yirmi dört yaşındaki Parisli bir kıza, Elisabeth Bremen'e ait olmanın dışında yanlıştı. 9. Bölge'de bir ev adresi, daha inandırıcı olması için bir doğum tarihi uydurdu, bir "password" yarattı, sonra elektronik posta adresini oluşturdu: "lisbeth@voila.fr".
    </div>

    <div>
      Bu, karanlıklara girmesini sağlayacak anahtarıydı.
    </div>

    <div>
      Ardından, mektubuyla birlikte, Bercy Gan'ndaki DHL bürosuna gitti; zarfın üzerine ikametgâh adresi yazma gibi zorunluluğu yoktu artık. Öğlen olduğunda, ilk sorunu halletmişti. Neşesine yeniden kavuşmuştu. Her şey bir oyunu andırıyordu. Yine de onu rahatsız eden, kaygılandıran bir şeyler vardı.
    </div>

    <div>
      Reverdi'nin mektubunun bazı bölümleri epey kaygı vericiydi, gerçek katil olduğunu ima ettiği ve hâlâ serbest olan bir başkasından söz ediyordu... Marc omuz silkti. Katil blöf yapıyordu: bundan şüphesi yoktu. Sadece bir önlemdi bu, mektuplaşmaları beklenmedik bir yöne saptığında ona karşı kullanabileceği bir önlem.
    </div>

    <div>
      Evine dönerken bindiği takside, yolculuğu için yanına alması
    </div>

    <div>
      gereken eşyaların ve yolculuk önlemlerinin listesini çıkardı. Tüm bunları önündeki iki gün içinde yapmaya karar verdi. Bugün mayısın 6'sıydı. 8'i, Marc'ın tedirgin olduğu sonu gelmez, tatil günlerinden biriydi. Öbür haftayı beklemenin gereği yoktu.
    </div>

    <div>
      Ama önce, kendine çekidüzen vermeliydi.
    </div>

    <div>
      Birkaç saat içinde, hayatının kontrolünü eline aldı. Kalktı, tıraş oldu, tepeden tırnağa temizlendi. Ceketlerini, pantolonlarını ve gömleklerini bıraktıktan sonra unuttuğu kurutemizlemeciye koşturarak gitti. "Burası kurutemizlemeci. Emanetçi değil" diye homurdandı patron. Marc bir şey söylemeden parayı ödedi.
    </div>

    <div>
      Eve dönünce, duvardaki Reverdi fotoğraflarını söktü ve özenle bir arşiv kutusuna yerleştirdi. Ardından makalelerini, notlarını ve bildirilerini indirdi. Kendi mektuplarının kopyalarını ve Reverdi'nin mektuplarını bir araya topladı. Tüm bunların arasında gözü, bir kopyasını çıkarttığı, Hatica'nın resmine takıldı.
    </div>

    <div>
      Bu kızın soylu bir güzelliği olduğunu düşündü. Düzgün hatlarının altında, onu diğer mankenlerden daha güzel, daha etkili yapan vahşi bir yan vardı. Belki hafif şehla gözleriydi bu intibaı yaratan. Ya da, ışığın geliş yönüne göre yüzünde, hafif tehditkâr, düşey gölgeler oluşturan çıkık elmacık kemikleri. Veya bir tül gibi gözlerini örten o buğu.
    </div>

    <div>
      Marc, onu görür görmez aklına, Bartok'un ve Prokofıev'in piyano konçertoları gelmişti; düzensiz akortlu, şiddet içeren ancak çok güzel, çok saf melodiler. Resmi çalışma masasının üzerine koydu ve gülümsedi.
    </div>

    <div>
      Üstü kapalı olarak, bu kızı bir katille paylaşıyordu.
    </div>

    <div>
      Ama ne o ne de diğeri ona asla yaklaşmayacaktı.
    </div>

    <div>
      Kutuyu kapattı ve arşiv odası olarak kullandığı, mantar kokulu küçük odaya koydu. Üzerinde uzun uzun kafa patlattığı tüm bu belgeleri arşiv odasına kaldırmak sadece simgeseldi: gerçek dünyaya geri dönüyordu. Reverdi'yle teması artık gerçekleşmeyecek bir hayal olmaktan çıkmıştı.
    </div>

    <div>
      Ama, şimdi, somut bir gerçek daha vardı: para.
    </div>

    <div>
      Marc yapacağı masrafları gece boyunca hesapladı. Güneydoğu Asya'ya bir gidişdönüş bileti, hareket ve varış tarihlerini ayarladığı takdirde çok fazla tutmuyordu. Ama Marc, tam olarak nereye gideceğini ve ne kadar kalacağını bilmiyordu. Sadece Reverdi'nin daha önce yaşadığı ülkelerde iz süreceğini tahmin ediyordu: Malezya, Kamboçya, Tayland... Bu durumda dönüş tarihi belli olmayan, "açık" bilet almalıydı; daha ucuza gelirdi. Birbirine komşu ülkelere giderken de yerel havayollarını kullanırdı.
    </div>

    <div>
      Yolculuklar konusunda deneyim sahibiydi. Uluslararası uçuşları, yerel uçuşları ve araba kiralama ücretlerini tahminî olarak hesapladı, yaklaşık dört bin avro tutuyordu. Bir de buna otel ve yemek masraflarını, hesapta olmayan giderleri de eklemek gerekiyordu. Toplamda beş bin avro kadar bir para yeterliydi.
    </div>

    <div>
      Ama bu masrafların yanı sıra bir bilgisayar ve onun yazılımlarını da satın alması lazımdı; Reverdi'yle iletişim kurmak için kendi Macintosh'unu ve modemini kullanması söz konusu değildi. Yaptığı fiyat araştırmalarından bunun için iki bin avronun gerekli olduğu sonucunu çıkardı. Tüm bu toplama küçük bir konfor marjı da eklendiğinde, yaklaşık sekiz bin avroluk tahminî bir bütçe gerekliydi.
    </div>

    <div>
      Böyle bir miktarı nereden bulabilirdi?
    </div>

    <div>
      Âdet yerini bulsun diye bankadaki hesabını kontrol etti. Bin avroyu geçmiyordu bile. Zaten ay sonunu kıt kanaat getiren biriydi. Diğer hesaplarını kontrol etti. Bomboştu. Hiçbir yatınım yoktu. Zaten yaklaşık altı yıldan beri Marc bu şekilde, günü gününe yaşıyordu.
    </div>

    <div>
      Parlak günlerini düşündü; o dönemler yüz bin frank kazandığı ay onun için "verimsiz" bir aydı. Bu kadar parayı ne yapmıştı? Atölyesini düşündü: tüm varlığı orasıydı. Bu yolculuğu finanse etmek için atölyeyi satabilir miydi? Hayır. Sadece oraya duyduğu bağlılık değildi bunun sebebi, satış zaman alırdı. Ayrıca taşınmayı da göze alamıyordu. Atölyesi onun iniydi. Notlarının, kitaplarının süslediği ini. Beyninin bir parçasıydı.
    </div>

    <div>
      Yattı, gözlerini, avludan yansıyan ışıkla parlayan kütüphanesinden ayıramıyordu. Yarın, ilk iş olarak gidip, bankasından kredi talebinde bulunmaya karar verdi.
    </div>

    <div>
      Sabah, peş peşe bir sürü kahve içtikten sonra harekete geçti; bankaya kadar gitmesine gerek yoktu. Telefonda yaptığı açıklamanın ardından banka şubesinin vereceği cevaptan son derece emindi.
    </div>

    <div>
      - Anlamıyorum, dedi bankacı, uzun bir sessizliğin ardından. Bu bir iş yolculuğu değil mi?
    </div>

    <div>
      - Kesinlikle.
    </div>

    <div>
      - Öyleyse bu parayı neden gazetenizden istemiyorsunuz?
    </div>

    <div>
      - Bu özel haber. Haberin mülkiyetinin bana ait olmasını istiyorum. Bana güvenin: sonucunda büyük kazanç var.
    </div>

    <div>
      Marc, adamın kuşku içinde olduğunu hissediyordu. Taktik değiştirdi; bankacıya parlak günlerini, hesabına beş sıfırlı çekler yatırdığı zamanlan hatırlattı. Zor durumda bir müşteri hiç olmamıştı...
    </div>

    <div>
      - Haklısınız, diye kesip attı bankacı. Ama biz, daha çok ters grafik eğrisi çizen müşterilere yardım ederiz. Yani dardayken "rahatlamış" müşterilere. Anlıyorsunuz, değil mi?
    </div>

    <div>
      - Bu çok mükemmel bir yatırım, sizi temin ederim. Bu araştırmayla şatafatlı günlerime geri döneceğim.
    </div>

    <div>
      - Pekâlâ, geri dönün. Ondan sonra görüşelim.
    </div>

    <div>
      Marc küfretmemek için kendini tuttu ve telefonu kapattı. Ne banka değiştirmenin ne de zamanını idarî işlerle harcamanın sırasıydı.
    </div>

    <div>
      Bir diğer olasılık da, Le Limier'ydi. Oradan da alacağı cevabı biliyordu. Neler çevirdiğini öğrenmeden -ve haberi kullanma hakkını almadan- Verghens tek bir avro bile vermeyecekti.
    </div>

    <div>
      - Bu para neden gerekli? diye sordu, Marc'ın cümlesini bitirmesine fırsat vermeden.
    </div>

    <div>
      - Önemli bir iş.
    </div>

    <div>
      - Anladım. Ama söz konusu iş ne?
    </div>

    <div>
      - Bunu sana söyleyemem. Şimdilik.
    </div>

    <div>
      - Sakın özel haber olmasın?
    </div>

    <div>
      - Tam üstüne bastın.
    </div>

    <div>
      - Bilgi yoksa, para da yok.
    </div>

    <div>
      - Söyleyebileceklerim bu kadar. Dönünce seni ararım.
    </div>

    <div>
      izin konusunda pazarlığa giriştiler. Verghens razı olmasa da Marc'ın epey uzun sürecek bir izne ihtiyacı vardı. Sonuçta kabul etmek zorunda kaldı ve Marc'a üç hafta izin verdi.
    </div>

    <div>
      Artık geriye tek çözüm kalmıştı: Vincent. Her şeyi kendisinin öğrettiği eski ortağından borç para isteme düşüncesi, boğazını yakan bir mide asidi gibiydi. Bu duruma nasıl gelmişti? Çırağından para dilenmek... Bir Haçlı seferine hazırlanmakta olduğunu düşünerek kendini rahatlattı. O bir savaşçıydı. Bir misyonerdi. Ve misyonerler daima fakir olurdu. Hatta bu sefalet onların üstünlüklerinin bir işaretiydi.
    </div>

    <div>
      Öğlen, Bonaparte Sokağı'ndaki fotoğraf stüdyosunun kapısını iterken, sıkıntılarını, utancını kafasından atmaya karar vermişti. Yine de, aldığı bütün kararlara rağmen, konuşması gerektiğinde utanç gelip boğazını tıkadı. Vincent onun için durumu kolaylaştırdı:
    </div>

    <div>
      - Ne kadar? diye sordu.
    </div>

    <div>
      Anlaşılması güç bir hınçla, Marc istemeyi düşündüğü miktarı ikiyle çarptı:
    </div>

    <div>
      - On bin avro.
    </div>

    <div>
      Vincent büyük stüdyoyu baştan başa kat etti. Banyo odasının siyah kapısını açtı. Marc, dip tarafta çelik bir kasa bulunduğunu biliyordu. Malzemelerin yanı sıra genç mankenlerin verdiği nakitleri de orada saklıyordu.
    </div>

    <div>
      - Beş bin avro, dedi, bir tomar parayı ışıklı masanın üzerine bırakırken. Kasadaki paranın tamamı bu. Kalan miktar için sana çek yazacağım.
    </div>

    <div>
      Marc başını "tamam" dercesine salladı, gözlerini paradan ayıramıyordu. Teşekkür etmeliydi, ama boyun kasları çok gergindi. Çeki alırken bir şeyler söylemeyi başardı:
    </div>

    <div>
      - Geri ödeyeceğim...
    </div>

    <div>
      - Acelesi yok.
    </div>

    <div>
      - Teşekkür ederim, diyebildi en sonunda.
    </div>

    <div>
      - Asıl ben sana teşekkür ederim. Şu paparazzi salaklığını bitirmeye karar vermemiş olsaydın, ben hâlâ bir ağacın tepesinde, yıldızcıkları gözetliyor olacaktım. Ve bu başarıya asla ulaşamayacaktım.
    </div>

    <div>
      - İyi oldu.
    </div>

    <div>
      Marc gülümsemeye çalıştı, ama yüz hatları gerilmişti. Vincent onu kapıya kadar geçirdi. Ağır bir perde, kapıyı -ortasında kalın bir cam bulunan çelik bir kapı- gizliyordu.
    </div>

    <div>
      - Sonuçta, diye devam etti. Şu Diana olayı, yaşadığımız tüm o karmaşa benim selametim oldu. Ne yazık ki, aynı şeyler senin için söylenemez.
    </div>

    <div>
      Bu kelimeler bir balyoz gibi indi. Beyninin içi kavruluyordu. Kendini, Reverdi'yi itiraf ettirmiş, Asya'nın cangıllarındaki müthiş sırrı açığa çıkarmış olarak gördü. Kendini, yaşadığı deneyimden eşsiz bir yazı dizisi hazırlamış, en prestijli gazetecilik ödüllerini almış olarak gördü, kendini...
    </div>

    <div>
      - Benim de zamanım gelecek, dedi sıkılı dişlerinin arasından. Üzülme.
    </div>

    <div>
      - Ne tasarlıyorsun?
    </div>

    <div>
      - Meslek sırrı.
    </div>

    <div>
      - Bir gün, şu katil hikâyelerinden dolayı kafayı üşüteceksin. Çenesi iyice gerilmişti, Marc fısıldadı:
    </div>

    <div>
      - Bir araştırma. Önemli kanıtlarım var.
    </div>

    <div>
      - Onları biliyorum, kanıtlarını. Daha çok koşarak kaçmana yarıyorlar.
    </div>

    <div>
      - Benim kafamın içinde değilsin. Vincent onun kolunu dostça sıktı.
    </div>

    <div>
      - Kimse senin kafanın içinde olmayı istemez.
    </div>

    <div>
      Saat on beş, FNAC Digitale, Saint-Germain Bulvarı.
    </div>

    <div>
      Marc bu tür alışverişlerden hoşlanmıyordu. Bekleme, sıcak, teknolojik jargon; her zaman sorulardan çok daha karmaşık olan cevaplar; içlerinden herhangi bir bilgisayarın da aynı işi göreceği ürünler arasında sınırsız seçim imkânı...
    </div>

    <div>
      - Bu tam size göre model, dedi satıcı.
    </div>

    <div>
      Marc, ona önerilen yeni Macintosh'u inceledi: sade, hafif, kendisi için yabancı bir modeldi. Bilgisayarında bir tıkla, bir hareketle yaptığı bir işlemi bu makinede en az iki saatte gerçekleştirebileceğini düşündü. Aklına bir fikir geldi. Zaman kaybetmemek için, tam olarak kendisininkiyle aynı modelde olan bir bilgisayar almalıydı:
    </div>

    <div>
      - Bundan önceki jenerasyondan bir makine istiyordum.
    </div>

    <div>
      - Şaka mı yapıyorsunuz? Onlar en az iki yıl önceye ait modeller!
    </div>

    <div>
      Marc bu konuda ısrarcıydı. Satıcı bezgin bir halde yüzünü buruşturdu:
    </div>

    <div>
      - Artık o antikaları üretmiyorlar. İkinci el pazarına bakmanız gerekiyor.
    </div>

    <div>
      Bu kelimelerle, aklından geçen düşünce biraz daha netlik kazandı. İlk sahibinin adına kayıtlı, kullanılmış bir bilgisayar almak. Eğer biraz şansı varsa, yine önceki kullanıcının adına kayıtlı yazılım da içeriyor olabilirdi... İzleri karıştırmanın, anlaşılmaz kılmanın yeni bir şekli.
    </div>

    <div>
      Elinde ikinci el mağazasının adresiyle, zafer kazanmış bir edayla FNAC'tan çıktı; dükkân Saint-Germain Bulvarı'ndan oldukça uzaktaydı. Stratejisinin az da olsa yolunda gitmesinin tadını çıkarıyordu.
    </div>

    <div>
      Bu bir oyundu.
    </div>

    <div>
      Ama tehlikeli bir oyun.
    </div>

    <div>
      Marc tam olarak aradığı bilgisayarı buldu. Eski tip bir modemle donatılmış ve eski Mac OS 9.2 sistemine göre çalışan bir Macintosh Powerbook'tu. Tam donanımlı ve tanıdık, oldukça eski bir makine.
    </div>

    <div>
      Dükkândaki tip, onun adına bir fatura düzenlemeyi önerdi: reddetti. Bir yıllık garanti teklif etti. Reddetti: isim, adres gibi şeyler vermek gerekiyordu.
    </div>

    <div>
      Dükkânda, bilgisayarı çalıştırınca, şansın kendisiyle olduğunu
    </div>

    <div>
      anladı: hard disc'te, eski sahibinin adına açılmış metin işleme ve elektronik posta yazılımları hâlâ duruyordu. Mükemmel. Satıcı, ona bu programlan kullanmanın yasadışı olduğunu hatırlattı. Aynılarının yeni versiyonlarını satın almasını önerdi.
    </div>

    <div>
      - Düşünürüm, dedi Marc. Her şey anlaşıldı.
    </div>

    <div>
      Nakit olarak ödedi, sonra kolunun altında karton bir kutuyla dükkândan çıktı. Marc, ağır ağır - saat on sekizdi ve trafik ağırlaşıyordu- Sağ Yaka'ya dönen arabanın içinde onun için koruyucu perde görevi gören öğeleri düşündü.
    </div>

    <div>
      Bir başka ada kayıtlı bir bilgisayar ve yazılımlar. Elisabeth Bremen tarafından açılmış bir elektronik posta kutusu. İnternet kafelere ait telefon hatları. Ve yakında da Asya otellerinin telefon hatları. Marc Dupeyrat'ya ulaşmayı sağlayacak tek ipucu yoktu.
    </div>

    <div>
      Kelimenin tam manasıyla, böyle biri mevcut değildi.
    </div>

    <div>
      Öyleyse neden korkuyordu? Reverdi'nin, yaptığı dalavereyi anlamasından mı? Hapisteyken böyle bir soruşturmayı nasıl yapabilirdi? Kanara'dan e-posta yollamak zaten bir mucizeydi. Ya avukatı: Hayır; bu "Wong-Fat"ın hiçbir şeyden haberi olmadığı kesindi. O basit bir araç, Reverdi galaksisinde bir uyduydu.
    </div>

    <div>
      Gerçek, o gerçeği biliyordu: dalgıç katiline normal dışı güçler atfediyordu. Kâhinlik yetenekleri. Her yerde bulunma becerileri. Evet: ondan korkuyordu, sanki katil hapisten çıkabilecekmiş ya da elektronik devrelerin arasından sıyrılıp gelebilecekmiş gibi...
    </div>

    <div>
      Saat on sekizde Marc, kapanmak üzere olan, Blanche Sokağı'ndaki bir turizm acentasına ulaşmayı başardı. Onu ilgilendiren uçuş tarifeleri ile karşılaşabileceği idari zorluklar hakkında bilgi aldı. Gitmeyi düşündüğü üç ülke içinde sadece Kamboçya vize istiyordu; o da havaalanından alınabilirdi. SARS konusunda da bilgi edindi: bu bakımdan korkacak bir şey yoktu. Hastalık kontrol altına alınmış gözüküyordu. Özellikle de Güneydoğu Asya'da. Marc bankodaki kıza teşekkür etti ve hareket tarihini belirler belirlemez tekrar geleceğini söyledi.
    </div>

    <div>
      O gece Marc, seyahat çantasının hazırlıklarına girişti. Gerekli olabilecek şeylerin bir listesini çıkardı, mesela küçük dijital bir fotoğraf makinesi hiç de fena olmazdı. Reverdi'nin kendisine göstereceği yerleri dolaşırken fotoğraf çekebilir ve gerçekleri böylece gün ışığına çıkarabilirdi. Kim bilir? Belki de katil onu cinayet mahallerine yönlendirecekti...
    </div>

    <div>
      Bu düşünce Marc'ı ürpertti. Ne yapmakta olduğunun gerçekten farkında mıydı? Büyük zorluklarla topladığı bu bilgileri nasıl değerlendirecekti? Onları kullanmak konusunda kesin bir karan yoktu. Kendisi için çalışıyordu. Bu özel araştırması belki kimse tarafından bilinmeyecekti. Amacı başkaydı: katilin beynine nüfuz edecekti. Doğrudan onun gözlerine, kötülüğe bakacaktı.
    </div>

    <div>
      Ve belki de, sonunda anlayacaktı.
    </div>

    <div>
      Saat yirmi üçte, üzerine bir yorgunluk çöktü, külçe gibiydi. Yemek yemeden yattı.
    </div>

    <div>
      Birkaç saat geçmesine rağmen hâlâ uyuyamamıştı. Karanlığın içinde, yatağının kenarında katlanmış olarak duran Güneydoğu Asya haritasının beyaz kâğıdına bakıyordu. Bütün neşesi, coşkusu yok olmuştu. İçinde, her zamankinden çok daha ağır, çok daha tedirgin edici bir sıkıntı vardı. "Yengeç Dönencesi ile Ekvator çizgisinin arasında başka bir çizgi daha vardır..."
    </div>

    <div>
      Bu bir oyundu...
    </div>

    <div>
      Ama tehlikeli bir oyun.
    </div>
  </div>
</body>
</html>
