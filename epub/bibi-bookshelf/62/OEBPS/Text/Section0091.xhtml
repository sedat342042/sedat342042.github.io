<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">91</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      Ne yapıyorsun?
    </div>

    <div>
      - Çantamı hazırlıyorum. Buradan gidiyorum.
    </div>

    <div>
      Marc hastane odasında ayakta durmuş eşyalarını topluyordu. "Hafif koma"dan iki saat önce çıkmıştı.
    </div>

    <div>
      - Haberim var.
    </div>

    <div>
      - Nereden öğrendin?
    </div>

    <div>
      Kısa bir süre durakladı, başıyla kapıyı işaret etti:
    </div>

    <div>
      - Dışarıda herkes bundan söz ediyor.
    </div>

    <div>
      - Ben...
    </div>

    <div>
      Marc ona doğru yürüdü ve kızı omuzlarından tutup sıktı:&nbsp;
    </div>

    <div>
      - Sizi uyarmıştım, değil mi? Sesini alçalttı... Herkesi uyarmıştım. Tanrım. Reverdi yaşıyor. Hepimizi öldürecek.
    </div>

    <div>
      - Onun eline geçmek istemiyorsan, dedi Hatica yumuşak bir sesle. Hastaneden çıkmamalısın.
    </div>

    <div>
      - Bunu yapmaktan kimse beni alıkoyamaz.
    </div>

    <div>
      - Peki nereye gideceksin?
    </div>

    <div>
      - Yurtdışına.
    </div>

    <div>
      - Yurtdışına mı? Ama... ama doktorlar buna izin vermez.
    </div>

    <div>
      - Doktorların yatağa ihtiyacı var ve ben bu sabah psikiyatrla görüştüm. Ona göre, bana acı veren "gerçek"miş. Bu yüzden normal hayatın içine girmeliyim. Öyleyse vakit kaybetmeyelim!
    </div>

    <div>
      Hatica başka bir kart sürdü:
    </div>

    <div>
      - Polisler senin Fransa'yı terk etmene izin vermez. Sen en önemli tanıksın. Ve hakkında dava açılma olasılığı da var.
    </div>

    <div>
      Çantasını kapattı, ceketini giydi:
    </div>

    <div>
      - Senin bir şeyden haberin yok, Hatica. Böyle bir şey söz konusu değil. Avukatım bütün sıkıntıları giderdi, dava yok. Malezya'ya bile gidebilirim. Burada, Fransa'da ben bir kurbanım. Bir kurban! Tanıklığıma gelince, polis ifademi aldı. Ekleyeceğim başka bir şey olduğunu sanmıyorum. Şu anki korkum dışında. Marc kapıya doğru yöneldi. Hatica yolunu kesti:
    </div>

    <div>
      - Nereye gidiyorsun? Bunu bilmek hakkım!
    </div>

    <div>
      - Sicilya. Gururla gülümsedi. Bu pislik herifin beni asla bulamayacağı bir yer biliyorum.
    </div>

    <div>
      Gözler her şeyi anlatır. Gerçi Marc'ın bakışlarında hep anlaşılmaz bir şeyler vardı, ama Hatica onlardan bazı ipuçlan yakalamayı öğrenmişti. Onun gerçek niyetini anladı.
    </div>

    <div>
      Marc, Reverdi'den kaçmıyordu.
    </div>

    <div>
      Tam tersine onu, çok iyi bildiği bir alana çekmek istiyordu.
    </div>

    <div>
      Ona tuzak kurmak istiyordu.
    </div>

    <div>
      Hatica şaşkındı, sadece ağzından çıkan kelimeleri işitti:
    </div>

    <div>
      - Ben de seninle geliyorum.&nbsp;
    </div>
  </div>
</body>
</html>
