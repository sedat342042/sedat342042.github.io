<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">44</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      L'Axe, Paris'in en "revaçta" restoranlarından biriydi. Hatica buradan söz edildiğini duymuştu ve daha kötü olmasından korkuyordu. Ama ilk bakışta mimarîsini beğendi. Bir sıra açık bölmenin yan yana sıralandığı beyaz, sade ve büyük bir alandı. Bu açık bölmelerin tam karşısındaki duvarda, mekânın perspektifini bir kat daha belirgin kılan dar bir bar tezgâhı uzanıyordu.
    </div>

    <div>
      Mekânın bu açık renkli hatları ona asla gerçekleşmemiş hayallerinden birini hatırlatıyordu. Japonya'da, İbaraki'de bulunan ve fotoğraflarını gördüğü bir şapeli bir gün ziyaret edebilmeyi umuyordu. Mimarı Tadao Ando, dip taraftaki duvara, yatay ve düşey iki eksen açmıştı ve buradan içeri giren güneş ışığı bir haç işareti meydana getiriyordu. Hatica bu fikre hayran olmuştu: saf bir ışık haçı. Gerekli parayı bulur bulmaz, kendine söz vermişti, Japonya'ya gidecek ve bu şapeli görecekti, işte bu, onun sırrı, amacıydı.
    </div>

    <div>
      Tam şapeli düşünüyordu ki, Vincent geğirdi:
    </div>

    <div>
      - Özür dilerim. Organizmamın küçük bir SOS'i. Ayaklarının ucunda yükseldi, hafifçe yaylandı:
    </div>

    <div>
      - Bizi burada bekleterek ne halt ediyorlar bilmiyorum... Restoranın hafifçe aydınlatılmış holünde bekliyorlardı. Bu tür bütün moda restoranların holünde olduğu gibi buraya da sabırsız bir bekleyiş hâkimdi, herkes sinirli bir şekilde masasını bekliyor, masalarının kötü bir yerde ayrılmış olmasından ya da daha kötüsü geri döndürülmekten korkuyorlardı. Hatica ise buradakilerin tersine gayet rahattı.
    </div>

    <div>
      Vincent'la birlikte herhangi bir yerde yemek yiyebilirdi. Sadece bu akşam neyi "kutladıklarını" merak ediyordu.
    </div>

    <div>
      En iyi masalardan birine yerleştiler. Mis gibi reçine kokan ahşap dekorlu bir bölmeydi.
    </div>

    <div>
      - Seni uyarıyorum, dedi Vincent ceketini çıkarırken. Burası azla yetinenlerin yeridir. Daha çok "adsız anoreksikler"in mekânı.
    </div>

    <div>
      Vincent, Hatica'nın gitgide daha çok hoşuna gidiyordu. İriyarı, cömert ve fütursuzdu, insanları iplememek ona gerçek bir zevk veriyor olmalıydı. Gömleği her zaman olduğu gibi leke içindeydi. Koltuk altlarında geniş ter lekeleri vardı. Ve magazin dergilerinde övülen hoş kokularla hiç alakası olmayan bir koku yayıyordu. Bu moda mekânda, su birikintisindeki sabit bir taştı. Ama yuvarlanıp gitmeyi reddeden lekeli bir ponza taşı.
    </div>

    <div>
      Hatica mönüyü büyük bir dikkatle okudu, kelimelerin, yemek türlerinin ve hatta farklı dillerin oluşturduğu ortaklıktan büyük bir zevk aldı. Baharat isimleri köylü salatalarıyla birlikte kullanılmıştı. En klasik et yemeklerine şeker ve hoş tatlar serpilmişti. Baltık Denizi'nin balıklan tropikal sebzelerle hazırlanmıştı.
    </div>

    <div>
      Hatica'nın kendisi de bu melez kültüre aitti. Mağrip'e hiç ayak basmamıştı, ama günlük kıyafetlerini -ceket ve blucin- Sahra tarzı etnik öğelerle süslemeyi seviyordu. İri gümüş yüzükler, hareli tunikler, yasemin ve misk karışımı baş döndürücü kokular... Hatta ellerine kına bile yakıyordu.
    </div>

    <div>
      - Seçtin mi? diye sordu Vincent.
    </div>

    <div>
      - Pek bir şey anlamadım.
    </div>

    <div>
      - Sana açıklamamı ister misin?
    </div>

    <div>
      - Hayır. Umurumda değil. Vincent sırıttı:
    </div>

    <div>
      - Züppelerden daha züppe, ha?
    </div>

    <div>
      - Mesafemi koruyorum, hepsi bu. Ben Gennevilliers'den geliyorum. "Muz mahallesi" denilen bir semtten. Hayatımı kazanmak için bu meslekte şansımı deniyorum. Kabuk değiştirmek için değil.
    </div>

    <div>
      Vincent kadeh kaldırdı; bardağının kenarı ince tuzla kaplanmış, buzlu bir kokteyl ısmarlamıştı kendine:
    </div>

    <div>
      - Muz mahallesine!
    </div>

    <div>
      O sırada Hatica, şimdiye kadar hiç fark etmediği bir ayrıntıyı gördü. Vincent'ın sol elinin yüzük parmağında bir iz vardı.
    </div>

    <div>
      - Evli miydin?
    </div>

    <div>
      Vincent gayri ihtiyarî parmaklarına baktı. Yüz hattan gölgelendi. Ağır ağır başını salladı.
    </div>

    <div>
      - Kötü bir anı mı?
    </div>

    <div>
      - Kendimi yaktığım bir oyun diyelim.
    </div>

    <div>
      Hatica bir şey söylemedi. Vincent'ın sırrını açıklayacağını tahmin ediyordu. Sonuçta, konuşmayı sürdürdü:
    </div>

    <div>
      - Benim için, evlilik, bir tür kimyasal yangın.
    </div>

    <div>
      Oluşan ciddi havayı dağıtmak için, Hatica işi alaya vurdu:
    </div>

    <div>
      - İlginç, metafor gibi.
    </div>

    <div>
      - Bir metafor değil, bir tecrübe... bir pratik. Ciddi bir ses tonuyla sözlerini sürdürüyordu. Yıllar boyunca, bir erkek ile bir kadının arasında her şey yanar, her şey tükenir. Yani iyi olan her şey demek istiyorum. Bir gün, küller arasında uyanırlar.
    </div>

    <div>
      - Ama neden "kimyasal yangın"?
    </div>

    <div>
      - Çünkü geriye sadece en sert, en katı malzemeler, yanmayan parçalar kalır. Öfke. Acı. Üzüntü. Ve korku. Foto muhabiri olarak çalışırken, azımsanmayacak miktarda felaket gördüm. Uçak kazaları. Fabrika patlamaları. Geriye hep, yanmamak için inatla direnen kapkara olmuş demir iskeletler, bozulmayan metal aksamlar kalır. Bu tablo bana evliliğimi hatırlatıyor.
    </div>

    <div>
      Garson geldi. Siparişlerini verdiler. Adam masadan uzaklaşınca Vincent bardağının dibine baktı. Dairesel yansımaları takip ederek kadehi çevirmeye başladı.
    </div>

    <div>
      - En azından bir şey öğrendim, diye mırıldandı. Kadınlar aşkı beraberlerinde götürüyorlar.
    </div>

    <div>
      - Erkekler gibi, değil mi?
    </div>

    <div>
      - Hayır. Kutsal ateş kadınlar için geçerli. Köktendincilerin Tanrı'ya iman ettikleri gibi aşka "iman" ediyorlar. Karşılaştığın kız kim olursa olsun, davranışı nasıl olursa olsun, ister tasasız tavırları ister bağımsız bir görünüşü olsun bu kutsal ateşi, kimi kez çok derinlerde, ama daima kendisi için muhafaza eder.
    </div>

    <div>
      Sürekli yinelenen bu ateş çağrışımlan Hatica'yı ürpertti. İnsan Vincent'ın bu benzetmeyi kullanma konusunda bir uzman olduğunu düşünebilirdi. Ama Hatica onunla bir suç ortaklığı yaşadığını da hissediyordu. Vincent devam etti:
    </div>

    <div>
      - Antikçağ'da asla sönmemesi gereken ateşi bekleyen kadınlar gibi.
    </div>

    <div>
      - Vesta Rahibeleri.
    </div>

    <div>
      - Evet haklısın. Göz kırptı. Bu kafada daha çok mankene ihtiyaç var.
    </div>

    <div>
      Şarap servisini yapan garson geldi. Vincent elindeki şişeyi aldı ve gitmesi için işaret etti.
    </div>

    <div>
      - Her kadın bir tapmaktır, dedi, bardakları doldururken. İçlerindeki o ateşle. Asla sönmeyen ateşle.
    </div>

    <div>
      Hatica konuşmanın gidişatından şaşkındı. "Flu kralı"nı o Antikçağ figürleriyle birlikte düşünmek: Paris hep böyle olağanüstü sürprizleri içinde barındırırdı. Sormadan edemedi:
    </div>

    <div>
      - O dönemde, içinde bulunduğun durumdan nasıl kurtuldun?
    </div>

    <div>
      Vincent, bardağını bir dikişte bitirdi:
    </div>

    <div>
      - Alkol sayesinde. Söylediklerine güldü. Hayır, saçmaladım. Uzun yıllar iyi bir ekip oluşturduğumuz bir dost sayesinde. Paparazzilik yapıyorduk. Cehennem ikilisi.
    </div>

    <div>
      Hatica devamını kestirebiliyordu. Kalp atışları hızlandı.
    </div>

    <div>
      - Kızıl saçlı arkadaşın mı?
    </div>

    <div>
      - Ta kendisi. Marc Dupeyrat. Hani senin çok hoşuna giden.
    </div>

    <div>
      - Onu daha çok biraz... biraz tuhaf buldum.
    </div>

    <div>
      - Bu söylenebilecek en hafif şey. O da benzer bir tecrübe yaşadı.
    </div>

    <div>
      - Yine bir "kutsal ateş" vakası mı?
    </div>

    <div>
      - Benimkinden çok daha kötü.
    </div>

    <div>
      Vincent'ın yüz ifadesi yine ciddileşti. Akşam yemeği açıkça hüzünlü bir hal alıyordu. Hatica kollarını masanın üzerinde kavuşturdu ve gözlerini Vincent'a dikti:
    </div>

    <div>
      - Çok şey söyledin veya yeterince söylemedin, babacığım. Vincent gülümsemeye çalıştı ve uzun saçlarını sallayarak başıyla hayır dedi:
    </div>

    <div>
      - Hepsini unut: kutlamak için buradayız.
    </div>

    <div>
      - Daha sonra kutlarız.
    </div>

    <div>
      - Sonra kutlamak için moralin olacak mı bakalım.
    </div>

    <div>
      - Riski göze alıyorum.
    </div>

    <div>
      Vincent gürültüyle burnunu çekti, garsonun tabaklarla gelip gelmediğine baktı; elbette görünürde kimse yoktu. Bu durumda hemen konuşmaya başladı:
    </div>

    <div>
      - Olay, ben onunla tanışmadan önce olmuş. 1992'de. Sicilya mafyasıyla ilgili çok sıcak bir konu üzerinde çalışıyormuş. Orada uzun haftalar boyunca yaşamak zorundaymış. Nişanlısından da yanma gelmesini istemiş.
    </div>

    <div>
      Hatica boğazının kuruduğunu hissetti:
    </div>

    <div>
      - Kızın adı neydi?
    </div>

    <div>
      - Sophie. Marc için, Sicilya'da bu macera bir tür nişan gezisiymiş. Dönünce de kızla evlenmeyi düşünüyormuş.
    </div>

    <div>
      Hatica allak bullak olduğunu belli etmemek için başını öne eğdi; her kelime onu yaralıyordu:
    </div>

    <div>
      - Peki ne olmuş?
    </div>

    <div>
      - Kız öldürülmüş.
    </div>

    <div>
      Hatica başını kaldırdı. Vincent, bardağını yeniden doldururken hüzünle gülümsüyordu. Şarabından büyük bir yudum aldı ve dilini şaklattı:
    </div>

    <div>
      - Sicilya'nın en büyük şehirlerinden biri olan Catania'ya yerleşmişler. Bir gün, bir öğleden sonra, Marc, Bicocca Islahevi'nden dönüyor ve kaldıkları pansiyonda kızın cesedini buluyor.
    </div>

    <div>
      Hatica, artık Marc'ın kişiliğindeki tuhaflığı anlıyordu. Bu her şeyin sebebi olan bir travmaydı. Kendi travmasıyla arasında bir bağ oluşturulabilir miydi, ama hayır: bu hikâye Marc'ı tamamen hayattan tecrit etmişti. Anlaşılması zor bir insandı, acısıyla yaşayan bir insan.
    </div>

    <div>
      - Bu mafyanın işi miymiş?
    </div>

    <div>
      - Hiçbir zaman bilinmedi, ama onların tarzı değildi. Daha çok bir kaçığın işine benziyordu. Seri cinayetler işleyen bir katilin.
    </div>

    <div>
      - Katil kıza ne yapmış?
    </div>

    <div>
      - Sanırım bundan sonrası anlatılacak gibi değil. Mum ışığında yenen bir akşam yemeğine hiç uygun değil.
    </div>

    <div>
      - Anlat bana.
    </div>

    <div>
      - Ayrıntıları öğrenmek isteğinden emin misin?
    </div>

    <div>
      - Yüreğim bunu kaldırır, inan bana.
    </div>

    <div>
      Vincent oturduğu koltukta gerindi ve siyah yansılarıyla büyülü bir lambayı andıran şarap şişesine dikkatle baktı. Sonra derinden gelen bir sesle konuştu:
    </div>

    <div>
      - Marc hiçbir zaman bana ayrıntıları anlatmak istemedi. Ama, ben de senin gibiydim: daha fazlasını bilmek istiyordum. Bu durumda ben de, Sicilya'da jandarmayla bağlantıları olan italyan meslektaşlarıma, paparazzi dostlarıma telefon ettim. Bir hafta içinde bütün bilgilere ulaştım. Hatta soruşturma dosyasının eksiksiz bir kopyasını bile ele geçirdim. Bilirsin, İtalya'da paparazziler...
    </div>

    <div>
      -Ne buldun?
    </div>

    <div>
      - En kötüsünü. Zavallı kız bir psikopatın eline düşmüştü. Sustu, hâlâ tereddüt ediyordu. Şişeyi aldı ve bir kez daha bardağını doldurdu. Bir yudum aldıktan sonra devam etti:
    </div>

    <div>
      - Önce onu feci şekilde dövmüş. Sonra ağzını tıkamış ve perde kordonuyla kızı odadaki yatağa bağlamış. Mutfağa gitmiş ve kauçuk eldivenler almış. Dolabı karıştırmış ve Marc'ın, yine tabanları kauçuk olan spor ayakkabılarını bulmuş. Ardından uzatma kablosunun prizini söküp atmış, açıkta kalan telleri ayırmış. Kablonun fişini duvardaki prize takmış, sonra kurbanına işkence yapmaya başlamış. 220 volt elektrik yüklü kabloyu kızın cinsel organına sokmuş. Kızı arkadan becermiş, hep uzatma kablosuyla. Ağzından tıkacı çıkarmış ve kızı elektrik yüklü telleri emmeye zorlamış. Otopsi raporuna göre diş etleri tamamen yanmış. Tıpkı cinsel organı gibi.
    </div>

    <div>
      Vincent şarabından bir yudum daha aldı. Anlattıkları onu da öfkelendirmişti:
    </div>

    <div>
      - Hepsi bu kadar değil. Pis herif kan dökmeye devam etmiş. Bu aşamada kız ölmüş olmalı. En azından ben öyle ümit ediyorum. Elektroşoklardan sonra mutfağa gidip, fileto çıkarmakta kullanılan bir balık bıçağı almış. Pübisten gırtlağa kadar kızın karnını, gövdesini açmış. Bağırsaklarını dışarı çıkarmış ve odanın içinde çeşitli yerlere asmış.
    </div>

    <div>
      Yemekler geldi. Ama artık çok geçti. Vincent boğuk sesiyle devam etti:
    </div>

    <div>
      - Marc eve dönünce, manzarayla karşılaşmış. İç organlar parkenin üzerindeymiş. Kızın şişmiş, simsiyah olmuş dudaklarında korkunç bir gülümseme varmış. Spor ayakkabıları, Marc'ın spor ayakkabıları da pıhtılaşmış kan gölünün içindeymiş.
    </div>

    <div>
      Hatica suskunluğunu koruyordu. Kendini o anda ıssız bir bir mekândaymış gibi hissediyordu: bu hiçlik uçurumunun üstünde uçuyordu, hafiflemişti sanki. Nihayet, uzunca bir suskunluğun sonunda, kendi sesini duydu:
    </div>

    <div>
      - Marc'ın tepkisi ne olmuş?
    </div>

    <div>
      - Hiçbir tepki göstermemiş. Komaya girmiş. Üç hafta boyunca. Komadan çıktığında hiçbir şey hatırlamıyormuş. Şimdiye kadar Sophie'den hiç söz etmedi. Gerçeği kabullenmesi aylar almış. Paris'te, özel bir klinikte tedavi görmüş. Bir tür oyun. Ama hafızasına asla kavuşamamış. Bu olayla ilgili bütün bildikleri, sadece ona anlatılanlar.
    </div>

    <div>
      - Bütün ayrıntıları anlatmışlar mı?
    </div>

    <div>
      - Kendisini bu ayrıntıları öğrenmeye vakfetmiş. Sicilya'ya geri dönmüş. İtalyan aynasızları bıktırmış. Kendi soruşturmasını kendi yürütmüş. Tabiî bir sonuç alamamış. Catania'da, Omerta'nın ülkesinde hiçbir şansı yoktu. Bunun sonucunda da, cinayet dürtüsünün, bizzat kendisi onda bir saplantı halini almış. O da, tıpkı benim gibi, önce magazin basınında heyecan arayarak bu saplantısının önüne geçmeye çalıştı, ardından uzun yıllar sonra, günlük olaylarla, cinayetlerle, kazalarla, farklı suçlarla ilgilenen bir gazeteci oldu. Bu onun için tek çıkar yoldu.
    </div>

    <div>
      - Ama neden?
    </div>

    <div>
      - Anlamak için. Bir adamın bunu nasıl yapabildiğini anlamak için.
    </div>

    <div>
      Hatica hiçbir şey düşünemiyordu. Bu çok ürkütücüydü: ölü bir kızı kıskanıyordu. Vincent gülmek için kendini zorladı; şarap dilini ağırlaştırmıştı:
    </div>

    <div>
      - Hadi, suratını asma. Marc, kendine göre bir denge sağladı. Yeniden güldü. Eğreti bir denge kuşkusuz, ama içinde bulunduğu durumdan tek başına kurtuldu, ne psikiyatr yardımı aldı ne de ilaç kullandı. Bu pek de kötü olmadı. Ama bana göre terapisi biraz riskliydi.
    </div>

    <div>
      Hatica başka bir soruya geçti:
    </div>

    <div>
      - Şimdi nerede? Bana bir seyahatten söz etmişti...
    </div>

    <div>
      - Sanırım, Jacques Reverdi hakkında bir araştırma yapıyor.
    </div>

    <div>
      - Reverdi mi?
    </div>

    <div>
      - Sen gazeteleri okumuyor musun? Bu herif Malezya'da bir turist kızı öldürdü. Eski bir serbest dalış şampiyonu. Adam yakalandı, mahkemeye çıkarılmayı bekliyor. Marc o herife bir şekilde suçlarım itiraf ettirmeyi kafasına koymuş olmalı, bundan hemen hemen eminim. Bu onun hayali: sadece bir an için bir katilin beynine nüfuz etmek.
    </div>

    <div>
      Hatica'nın artık soracak sorusu kalmamıştı. Yıkılmıştı. Gayri ihtiyarî peçetesini aldı ve peçetenin altına gizlenmiş bir zarf buldu, kuşkusuz Vincent koymuştu.
    </div>

    <div>
      - Bu nedir?
    </div>

    <div>
      - Bir sürpriz. İlk kontratın. Böyle bir ortamda vermek pek iyi olmadı ama...
    </div>

    <div>
      Hatica kontrata bir göz attı, sonra gülümsedi:
    </div>

    <div>
      - Eğer bu bir şakaysa, pek hoş değil. "Yüzde kırk" diye belirtilmiş.
    </div>

    <div>
      Vincent yeniden kadehini kaldırdı:
    </div>

    <div>
      - Bu akşam bunu kutlamak için buradayız, tatlım. Senin için, hayat artık büyük bir şaka.
    </div>
  </div>
</body>
</html>
