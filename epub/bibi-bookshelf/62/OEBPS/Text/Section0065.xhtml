<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">65</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      Marc kalabalığın arasına karıştı ve Pran Nok Sokağı'ndan nehir otobüslerinin durağına kadar yürüdü. Burada, biraz önce oturduğu, parmaklıkların gölgesinde kalan bankı buldu ve son verileri bir araya getirdi. Nihayet, Reverdi'nin yöntemini en ufak ayrıntısına kadar anlamaya başlıyordu.
    </div>

    <div>
      Önce katil, kurbanını, bütün delikleri, açıklıkları özenle tıkanmış bir barakaya hapsediyordu. Büyük bir sabırla, kurbanın Oda'daki oksijen rezervini tüketmesini bekliyordu. Bu işkence ne kadar sürüyordu? En azından saatlerce. Belki de günlerce...
    </div>

    <div>
      Marc, gitgide daha zor nefes alan, ciğerlerinin karbondioksitle dolduğunu hisseden, ağzı tıkaçla kapatılmış, elleri ve ayaklan bağlı kadını hayal ediyordu. O sırada Jacques Reverdi onu gözlüyordu. Ölümün bir esere dönüşmesini hayranlıkla seyrediyordu. Kulübenin diğer ucunda, bağdaş kurmuş, sessiz çığlıklar atan kızın görüntüsünün tadını çıkarıyordu...
    </div>

    <div>
      Peki yaraları ne zaman açıyordu? Şüphesiz bu bekleyiş sırasında. Ama Marc'ın düşündüğünün tam tersine, yaralan yeniden açmak için acele etmiyordu. Kanını akıtmadan önce, kurbanının boğulmasını bekliyordu.
    </div>

    <div>
      Ama varsayım burada açmaza giriyordu. Boğulmanın kritik eşiğinin saatlerce sürmesine Reverdi nasıl dayanıyordu? Bu bekleyiş onun nefesini tutma kapasitesinin hayli hayli üstündeydi. Sonra bir anda, bütün taşlar yerine oturmaya başladı, önce ilk kulübede, ardından da ikincisinde gördüğü oksijen tüpleri gözünün önüne geldi. Bu ayrıntıyı az kalsın gözden kaçırıyordu, ama tüpler üzerlerine düşen görevi yerine getirmişti. Kurbanı can çekişirken, katil, dudaklarının arasında detandör, sıkıştırılmış havayı soluyordu.
    </div>

    <div>
      Bu aşamada, kadın havanın bileşimini ölçmek için bir tür barometreye dönüşüyordu. Kıpırdandıkça, nefes almada zorluk çektikçe, Reverdi odanın havasının azaldığını anlıyordu. Kurbanın her sessiz çığlığı, her hırıltısı, arınma işleminin yolunda gittiğinin belirtisiydi. Kadının ölmesine birkaç saniye kala, Arınma Odası hazır demekti.
    </div>

    <div>
      Reverdi artık harekete geçebilirdi.
    </div>

    <div>
      Maskesini çıkarıyor ve nefesini tutuyordu.
    </div>

    <div>
      İşte inanılmaz gerçek: Reverdi bu ölüm odasından korkmuyordu, çünkü dakikalarca nefes almadan durabiliyordu. Kulübenin arınması "onun" arınması demekti.
    </div>

    <div>
      Marc, bir kez daha Dr. Norman'ın cinayet mekânı hakkında söylediklerini düşündü; Reverdi'nin kişiliğinin bir tür dışavurumuydu. Psikiyatr hiç olmadığı kadar haklıydı. Arınma Odası, onun bedeninin bir izdüşümü haline geliyordu. Varlığı, gücü hücrenin duvarlarına kadar yayılıyordu.
    </div>

    <div>
      Kurban, aslında Reverdi'nin "krallığı"nda ölüyordu. Kalesinin merkezinde; boğularak.
    </div>

    <div>
      Marc yeniden cinayet mahalline döndü. Temiz hava hemen hemen hiç kalmamıştı, mumların alevleri titriyor, kadının dayanma gücü azalıyordu.
    </div>

    <div>
      Bu durumda, kadın son nefesini vermeden önce, Reverdi mumlardan birini alıyor ve kurumuş balı eriterek, yaralan yeniden açmak için alevi kadının bedenine yaklaştırıyordu. Aynı anda da, kurbanının ağzındaki tıkacı, kalan son havayı soluması için çıkarıyordu. Bu yöntemde de bir art niyet vardı, çünkü solumak için fırın gibi açılmış ağız ile mumun alevi kalan son oksijeni de tüketiyordu. Mum kadını iki farklı şekilde öldürüyordu: yaralardaki mântü eriterek ve kalan havayı ondan çalarak...
    </div>

    <div>
      Marc bu görüntü üzerinde durdu. Neden Reverdi kurbanını iki defa öldürüyordu? Onu boğarak ve kanını akıtarak.
    </div>

    <div>
      Henüz her şeyi anlamamıştı.
    </div>

    <div>
      Dikkatini biraz daha yoğunlaştırdı ve olaya katilin gözleriyle bakmaya çalıştı. Kollardan, uyluklardan, gövdeden fışkıran kanı hayranlıkla seyrediyordu (Marc kulübelerde alın lambalarının bulunma sebebini de not ediyordu: gitgide havası azalan bir odada mumlar sonuçta sönerdi; eserini sonuna kadar seyretmek için Reverdi bunları kullanmak zorundaydı). Marc, onun, dağlardan kopup gelen sel misali, birçok kaynaktan akan hemoglobini seyretmekten zevk aldığını biliyordu. Acı çeken bu vücut, ateşte eriyen bir kan buzuluna dönüşüyordu.
    </div>

    <div>
      Kafasında yeni bir şimşek çaktı. Kırmızı. Ritüelin amacı sadece buydu. Tamamen arınmış bir mekânda bu kıpkırmızı rengi hayranlıkla seyretmek.
    </div>

    <div>
      Oksijen yoksunluğunun kanın rengi üzerinde bir etkisi olmalıydı. Hemoglobin ile karbondioksit arasında kimyasal bir dönüşüm gerçekleşiyordu herhalde.
    </div>

    <div>
      Marc'ın bir uzman görüşüne ihtiyacı vardı. Aklına tek isim geliyordu: Alang, adlî tabip. Ceplerini yokladı ve Phuket'te kiraladığı cep telefonunu buldu.
    </div>

    <div>
      Tabip hemen açtı. Sesi tanır tanımaz da bir kahkaha patlattı. Bu içtenlik, bu neşe Marc'ı derinden etkiledi. Az kalsın ağlayacaktı, ama kelimelere sığındı:
    </div>

    <div>
      - Bir şey danışmak için arıyorum. Bir sorum var.
    </div>

    <div>
      - Benim de: kırmızı paltolu, İskoçyalı bir trubadur, somon yetiştirmeye başladı.
    </div>

    <div>
      Marc içini çekti. İçinde bulunduğu durumdan uzaklaştı ve müzik belleğini harekete geçirerek düşündü. Durumun saçmalığı her şeyin üstündeydi:
    </div>

    <div>
      - İan Anderson, Jethro Tull grubu.
    </div>

    <div>
      - Sana tapıyorum. Ne öğrenmek istiyorsun?
    </div>

    <div>
      Marc gözlerini kapattı. Sıcak bütün şiddetiyle yüzüne çarpıyordu. Gözleri ter perdesiyle örtülmüştü.
    </div>

    <div>
      - Düşün, bak iyi dinle, düşün, tamamen oksijensiz bir odaya kan akıtılırsa...
    </div>

    <div>
      - Açık konuş. Laboratuvardaki bir kandan mı yoksa bir yaralının kanından mı söz ediyorsun?
    </div>

    <div>
      - Bir insandan. Bir yaradan.
    </div>

    <div>
      - Reverdi'yle mi ilgili?
    </div>

    <div>
      - Başka kim olabilir? Kan yaralardan, kapalı, oksijensiz bir ortama akıyor.
    </div>

    <div>
      - Anlamıyorum: bu durumda kurbanın ölü mü? Marc az kalsın küfredecekti, ama kendine hâkim oldu:
    </div>

    <div>
      - Her şey bir anda, tek bir harekette oluyor: kurban nefes almakta güçlük çekerken kan kaybetmeye başlıyor. Olay, tamamen havasız bir odada gerçekleşiyor, anlıyor musun?
    </div>

    <div>
      - Devam et.
    </div>

    <div>
      - Bu oksijen yoksunluğunun, kanın rengi üzerinde bir etkisi olur mu?
    </div>

    <div>
      - Çoğunlukla evet.
    </div>

    <div>
      - Bu durumda kan ne renk olur?
    </div>

    <div>
      - Renksiz.
    </div>

    <div>
      - Nasıl?
    </div>

    <div>
      - Kan siyah olur. Tamamen siyah. Hemoglobine kırmızı rengini veren oksijendir. Oksijen olmadan kan simsiyah bir renge dönüşür. İşte bu yüzden cildimizin yüzeyindeki damarlar mavidir; az oksijen aldığından kan buralarda koyu renklidir. Yine bu yüzden boğularak ölen birinin cildi gridir. Herkes tarafından bilinen bir olgu: siyanoz yani morarma, "koyu mavi" demek olan Yunanca "kuanos "tan gelir. Benim düşünceme göre, senin vakanda da kan koyu renkli olmalı.
    </div>

    <div>
      Marc, kuşkulu bir sesle yineledi: -Neden?
    </div>

    <div>
      - Çünkü hemoglobin, ne vücudun içinde ne de dışında oksijen molekül'leriyle temas halindedir. Bu da dezoksihemoglobine yol açar. Kan o kadar koyulaşır ki siyah bir renk alır. Malezya'da, bu "siyah kan" birçok efsanenin de ana temasıdır. Bu aynı zamanda ölümün de rengidir ve...
    </div>

    <div>
      Marc, artık Alang'ın sözlerini dinlemiyordu. Öğrendikleri onu çok etkilemişti. Paris'te yaptığı araştırma sırasında tanıştığı jinekolog ona söylemişti: koyu renkli bir kan. Az oksijenli, toplardamar kanı.
    </div>

    <div>
      Siyah.
    </div>

    <div>
      Siyah Kan.
    </div>

    <div>
      Jacques Reverdi araştırmasının sonucu.
    </div>

    <div>
      Her kadını bir siyah kan çeşmesine dönüştürmek.
    </div>

    <div>
      "Aynı zamanda Yalanın Rengi de olan Gerçeğin Rengi."
    </div>

    <div>
      Marc telefonu kapattı. Güneşin beyaz ve yakıcı ışığında sarhoş gibi sallanıyordu. Gözkapaklarının altında siyah gölgeler dans ediyordu. Bayılmak üzereydi. Kesinlik, tutarlılık ve çılgınlıkla tıka basa doymuş gerçek, ağır ve çok zengin bir özsu gibi bedenine nüfuz ediyordu.
    </div>

    <div>
      Bu çılgınlığa, deliliğe alışması gerekiyordu.
    </div>

    <div>
      Çünkü, büyük bir arzuyla görmek istediği bu cinayet itkisi artık hep gözlerinin önünde olacaktı.
    </div>

    <div>
      Reverdi, bu kusursuz siyah karşısında kendinden geçmek için kaç kadını öldürmüştü?
    </div>
  </div>
</body>
</html>
