<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">78</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      Jacob Sokağı'na doğru giderken, Marc sürekli Vincent'ı arıyordu. Hiç cevap yoktu. Herhangi bir telesekreter mesajı da. Ama bu fotoğrafçının stüdyoda olmadığı anlamına gelmiyordu. Tam tersine, çalışırken cep telefonunu ve sabit telefonunu kapatırdı. Marc, Paris'in sadece insanın bunalmasına ve sinirlenmesine neden olan ve "gitgide daha da boktanlaşan" trafiğinde biraz daha hızlı gitmesi için şoföre bağırdı.
    </div>

    <div>
      Marc yeniden düşüncelerine gömüldü, aklında bir tek şey vardı: Hatica'yı kurtarmak. Onu saklamak, korumak; şu veya bu şekilde ona durumu izah etmeliydi. Paniğe kapılacaktı, evet; ama en zoru ona durumu açıklamak olacaktı.
    </div>

    <div>
      Olan biteni ona nasıl anlatacaktı?
    </div>

    <div>
      Taksi artık hiç ilerlemiyordu. Saint-Michel Bulvarı'nda trafik tıkanmıştı. Bir kez daha Vincent'm numarasını tuşladı. Kocaoğlan mutlaka Hatica'nın yerini bilirdi. Ayrıca onu da uyarması gerekiyordu. Marc katilin ne şekilde hareket edeceği üzerinde kafa yoruyordu: afişler, parfüm şirketiyle veya reklam ajansıyla temas kuracaktı. Sonra da Vincent'ın, hatta Hatica'nın telefon ve adreslerini elde edecekti.
    </div>

    <div>
      Araba hâlâ aynı yerdeydi. Marc taksinin ücretini ödedi ve yürüyerek devam edeceğini söyledi. Şoför "Merhaba dayanışma" diye homurdandı. Marc hızlı adımlarla bulvardan yukarı doğru yürüdü, sonra sağa, Medicis Sokağı'na saptı, Luxembourg Bahçesi boyunca aşağı doğru indi. Tournon Sokağı'nın köşesine vardığında, aklına Renata Santi geldi. O da tehlikedeydi. Numarasını tuşladı, bir yandan da yürüyordu.
    </div>

    <div>
      - Marc? Nerelerdesiniz? Üç gün oldu, ben...
    </div>

    <div>
      - Kitabı gördüm.
    </div>

    <div>
      -Beğendiniz mi?
    </div>

    <div>
      Kadının akciğerlerinden gelen ses, onun aceleciliğinin bir göstergesiydi. Marc oyunu sürdürmek zorundaydı, tartışma zamanı değildi:
    </div>

    <div>
      - Süper.
    </div>

    <div>
      - Ama röportaj isteklerine cevap verme...
    </div>

    <div>
      - Renata size sormak istediğim bir şey var.
    </div>

    <div>
      - Söyleyin. Kitapçılardan aldığım ilk bilgiler hatırına, istekleriniz bir emirdir.
    </div>

    <div>
      - Bir adam kitapla ilgili olarak sizinle temas kurmaya çalıştı mı? Tuhaf bir adam.
    </div>

    <div>
      - Tuhaf mı? Nasıl tuhaf?
    </div>

    <div>
      Marc; yanlış yolda olduğunu anladı. Reverdi'nin asla tuhaf ve şüphe çekici bir hali olamazdı. Tam tersine. Yine de, devam etti:
    </div>

    <div>
      - Bilmiyorum. Medya ilişkilerinden sorumlu arkadaşlarınızın bugüne kadar karşılaşmadığı bir gazeteci. Şu veya bu sebeple bana yaklaşmak isteyen bir tip. Bu tür bir talep oldu mu?
    </div>

    <div>
      - Hayır.
    </div>

    <div>
      - Peki yayınevinin önünde dikkatinizi çeken bir şey?
    </div>

    <div>
      - Beni korkutuyorsunuz... Marc, Bonaparte Sokağı'na saptı.
    </div>

    <div>
      - Bakın. Eğer beni gerçekten memnun etmek istiyorsanız, ofisinizi terk edin ve kendinize sakin bir köşe bulun, ama eviniz olmasın. Ve özellikle bu gece evinizde kalmayın.
    </div>

    <div>
      - Bütün bunlar, ne demek oluyor? Gerçekten can sıkıyorsunuz, Marc.
    </div>

    <div>
      - Size yarın her şeyi anlatacağım. Söz. Ama bu gece, lütfen dediklerimi yapın, tamam mı?
    </div>

    <div>
      - Ee... peki... Soluğu telaştan hırıltılı çıkıyordu. Bir istek olarak son derece ilginç, ama tamam... Bugüne dek birçok tuhaf insanla karşılaştım, ama siz, siz en tuhafısınız!
    </div>

    <div>
      Marc telefonu kapattı: Jacob Sokağı'na varmıştı. Sola döndü, kapıya ulaştı. Kalbi göğüs kafesinden fırlayacakmış gibi atıyordu. Bacakları titriyordu. Stüdyonun görünüşü her zamanki gibiydi: perdeleri sıkı sıkı kapalı geniş pencereler. Elini zile uzattı.
    </div>

    <div>
      Sonra aniden durdu.
    </div>

    <div>
      Camlı kapı açıktı. Marc bacaklarının titremesinin geçtiğini hissetti. Kendi etrafında döndü ve vitrine yaslandı. Vücudunun çatırdadığını, kol ve bacak kemiklerinin birer birer kırıldığını hissediyordu.
    </div>

    <div>
      Jacques Reverdi ondan önce davranmıştı.
    </div>

    <div>
      Ve belki de hâlâ içerdeydi...
    </div>

    <div>
      Buradan yüz metre ilerde, Abbaye Sokağı'nda bir karakol olduğunu hatırladı. Ama aklına Vincent geldi ve geri döndü. Bu kâbusun tek sorumlusu kendisiydi.
    </div>

    <div>
      Gürültü etmeden kapıyı itti. Stüdyoya bir tapınak sessizliği hâkimdi. Bütün perdeler çekiliydi. Sadece, birkaç tavan penceresinden içeri zayıf bir ışık sızıyordu. Durumu anlaması için iki adım atması yeterli oldu: Reverdi buraya uğramış ve çoktan gitmişti.
    </div>

    <div>
      Yerde yüzlerce fotoğraf vardı. Katil, Hatica Kacem'in, yani namı diğer "Elisabeth Bremen"in fotoğraflarını ve adresini bulmak için Vincent'ın arşivini altüst etmişti.
    </div>

    <div>
      Ama çok daha vahim bir şey daha vardı.
    </div>

    <div>
      Sönük projektörlerin biraz ilerisinde, Vincent koltuğunda oturur haldeydi; Reverdi tarafından platonun tam ortasına itilerek getirilmiş tekerlekli bir koltukta. İriyan adamın sırtı dönüktü, başı öne düşmüştü, tavandan yere uzanan renkli, büyük fon perdelerine bakıyordu. Durumu her şeyi açıklıyordu; öldürülmüştü. Çevresine bir sürü fotoğraf bir gökkuşağı gibi yayılmıştı.
    </div>

    <div>
      Marc ilerledi, o da canlıdan çok bir ölüydü artık. Kafasının içi bir karanlık oda gibiydi, sadece ölüm fotoğraflarının tab edildiği bir oda.
    </div>

    <div>
      Vincent da, Alain gibi çıplaktı, ama tek farkla; onun bedeni XXL'tı ve çok daha korkunç görünüyordu. Kat kat vücudu koltuğuna koli bandıyla sımsıkı bağlanmıştı. Bir balinayı andıran gövdesinde çok sayıda yara izi vardı. Ancak bunlar Reverdi'nin kadın kurbanlarının vücuduna kusursuz, ölümcül ve belirgin bir biçimde açtıklarından çok farklıydı. Bu kez, güzel görünümlü gerçek birer bıçak yarasıydı. Öfkeli, vahşi ve derin. Bazen iki metre uzağa kadar fışkıran koyu renkli kanlara bakılırsa, Reverdi bu kez toplardamarları değil atardamarları tercih etmişti; yüksek debili ve basınçlı damarları.
    </div>

    <div>
      Bununla birlikte Marc, burada da Reverdi'nin, yaraları önce koli bandıyla kapattığını anlıyordu. Bir kez daha, sorularının cevaplarını beklerken kanın akmasına izin vermeyerek kan şantajına başvurmuştu. Cevapsız bıraktığı veya cevaplamayı reddettiği her soruda yapıştırdığı koli bandını çekmiş ve ölüm vanasını açmıştı.
    </div>

    <div>
      Biraz daha yaklaşınca Marc şaşırtıcı bir ayrıntıyı fark etti. Uzun saçları öne eğik yüzünü tamamen örtüyordu, ama bazı saç tutamlan, Jamaikalı dreadlock'lar gibi saçak saçak ve sert görünüyordu. Yavaş; çok yavaş, Marc Vincent'ın çenesini tuttu ve başını kaldırdı.
    </div>

    <div>
      Katil, fotoğrafçının gözlerini oymuş ve göz çukurlarına rulo yaptığı filmleri sokmuştu. Derken Marc, cesedin kafasının belli bir noktaya çevrilmiş olduğunu gördü. Gözleri çıkarılmış bu yüz, Marc'ın arkasındaki bir şeye "bakıyordu".
    </div>

    <div>
      Arkasını döndü ve renkli fon perdelerin etrafındaki kan izlerini fark etti. Hiç tereddüt etmeden perdeleri teker teker kaldırdı ve yazıyı gördü.
    </div>

    <div>
      Menekşe renkli sonuncu fon perdesinin üzerine, katil kurbanının kanıyla bir mesaj bırakmıştı: GÖRMEK BİLMEK DEĞİLDİR!
    </div>

    <div>
      Marc geriledi ve cesede çarptı. Bütün stüdyo sanki sallanıyordu, bayılacağını anladı. Son anda, işkenceyle öldürülmüş arkadaşının omzuna tutundu. Bu temasla ulur gibi bağırdı; Alain'in evinden beri içinde tuttuğu çığlığı sonunda atmıştı. Bağırdı, bağırdı. Öfkeden, korkudan iki büklüm olmuştu. Ses telleri yırtılana kadar bağırdı.
    </div>

    <div>
      Sonra dizlerinin üzerine çöktü, kurumuş kanla yere yapışmış dağınık fotoğrafların üzerinde hıçkırarak ağlamaya başladı.
    </div>

    <div>
      O anda, bu mesajın kıssadan hissesini anladı.
    </div>

    <div>
      Bütün bu fotoğraflar tek bir ismi işaret ediyordu: Hatica.
    </div>

    <div>
      Vincent kızın adresini vermiş miydi? Şüphesiz, evet.
    </div>

    <div>
      Peki başka ne söylemiş olabilirdi? Hiç. Bir şey bilmiyordu ki. Boşu boşuna işkenceye maruz kaldığını düşününce Marc'ın gırtlağında yeni bir hıçkırık dalgası düğümlendi; ama buna engel oldu.
    </div>

    <div>
      Belki hâlâ Hatica'nın hayatını kurtarabilirdi.
    </div>

    <div>
      Ayağa kalktı, çalışma masasına doğru yürüdü ve Vincent'ın sabit telefonunu kullandı. Hatica'nın cep numarası telefonun hafızasındaydı. Cevap yoktu. Marc'ın aklına, kızın özel makyözü Marine geldi. Onun numarası da hafızadaydı. Üçüncü çalıştan sonra cevap verdi.
    </div>

    <div>
      - Marc! Nasılsın?
    </div>

    <div>
      Marc, Vincent'ın oyulmuş gözlerine, kanla yazılmış mesaja, Hatica'nın pıhtılaşmış fotoğraflarına baktı.
    </div>

    <div>
      - İyiyim, dedi.
    </div>

    <div>
      - Ne istemiştin?
    </div>

    <div>
      Katliama sırtını döndü ve sesine güvenli bir hava verdi:
    </div>

    <div>
      - Hatica'yı arıyordum.
    </div>

    <div>
      - Ha, ha, ha... diye güldü makyöz.
    </div>

    <div>
      - Nerede olduğunu biliyor musun?
    </div>

    <div>
      - Yanımda. Fotoğraf çekiliyor. Derin bir rahatlama hissetti.
    </div>

    <div>
      - Neredesiniz?
    </div>

    <div>
      - Daguerre Stüdyosu'nda. -Adres?
    </div>

    <div>
      - Daguerre Sokağı, 56 numara, ama...
    </div>

    <div>
      - Geliyorum.
    </div>

    <div>
      - Çalışma henüz bitmedi, ben...
    </div>

    <div>
      - Geliyorum.
    </div>

    <div>
      Marc telefonu kapatmadan önce sordu:
    </div>

    <div>
      - Bu öğleden sonra onu biri aradı mı? Cep telefonundan.
    </div>

    <div>
      - Hiçbir fikrim yok. Neden?
    </div>

    <div>
      - Beni iyi dinle. Ben oraya gelene kadar telefona cevap vermesin. Mesajlarını dinlemesin. Fotoğraf ekibi dışında kimse ona yaklaşmasın. Anladın mı?
    </div>

    <div>
      Marine alaylı alaylı güldü:
    </div>

    <div>
      - Bakıyorum kıskanç biri olmuşsun. Bundan hoş-la-na-cak!
    </div>
  </div>
</body>
</html>
