<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">67</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      Gözlerini açtığında, uçak Paris semalarındaydı.
    </div>

    <div>
      Marc, üzerindeki eskimiş, paçavraya dönüşmüş giysileri düşündü. Şehrin kirliliği hâlâ gözlerinin önünde, kokusu burnundaydı; hatta uçağın içinde, yolculuk yaptığı "business" sınıfta bile sanki gelip onu bulmuştu. Pencereden baktı: ile-de-France'ın minik noktalar halinde görünen ışıklan puslu tan ışığında dans ediyordu. 5 haziran perşembe sabahı Marc hiçbir şey düşünecek durumda değildi.
    </div>

    <div>
      Koltuğunda döne döne birkaç saat uyumuştu. Yolculuk gerilim içinde başlamıştı. Kolları ve bacakları kaskatı kesilmiş, avuçları terlemişti. Uçağın havalanışıyla birlikte VİP salonundaki coşkusu yerini iç sıkıntısına bırakmış ve hiçbir şey onu bu durumdan kurtaramamıştı: ne saray usulü pişirilmiş şişler ne çok güzel hostesler ne de kendi ekranında seçtiği filmler. Her şeyi, yaşadığı krizin bir parçası olarak değerlendiriyordu. Yolculuğu on dört saat sürecek bir hastalığa dönüşmüştü.
    </div>

    <div>
      - Lütfen kemerlerinizi bağlayınız.
    </div>

    <div>
      Marc söyleneni yaptı. Uyanıp kendine geldikçe, düşünceleri de yerli yerine oturuyordu. Yan koltuk masasına bırakılmış kahvaltı tepsisini gördü. Haşlanmış yumurtalarını ve kruvasanlarını yerken, yaşadığı macerayı, yaptığı keşifleri ve kitabını düşündü. Başarmıştı. Bir katilin ruhuna sahip olmuştu. Bir kraliçenin mezar odasına giren bir arkeolog gibi o da katilin çılgın dünyasına dalmıştı. Ve şimdi çok uzaktaydı. Katilden on iki bin kilometre uzakta. Şehrinin himayesi altında. Elde ettiği ganimetin efendisiydi. Hayalî olarak yolculuğuna devam edebilirdi. Romanı sayesinde, incelemesini daha da derinleştirebilir, katilin dünyasına ait en ufak bir işaretten, en ufak bir bağlantıdan yararlanabilirdi.
    </div>

    <div>
      Uçak piste tekerlek koyduğunda, önsezilerinden artık emindi. Bütün sıkıntılar sona ermişti; ışık onu bekliyordu, gerçek bir üne, zenginliğe, en nihayet sükûnete kavuşacaktı.
    </div>

    <div>
      Sabahın altısında Roissy Havalimanı, Giorgio de Chirico'nun metafizik tablolarına benziyordu. Devasa yuvarlak yapı bomboştu, insan kendini kaybedebilirdi. Kabuk biçimindeki bu koskoca boşluğun içinde insanın varlığı bile sonsuz bir yankı oluşturuyordu.
    </div>

    <div>
      Döner bandın üzerinde, çantası ilk görünenler arasındaydı: "birinci" ve "business" sınıfların bir ayrıcalığı. Çantasını aldı ve kendini belirsiz bir günün akışına bıraktı. Takside, üzerindeki paçavraların pisliğini biraz daha hissetti. Arabanın camları, iç karartıcı gün ışığı yüzünden puslu gibiydi. Otoyol boyunca, unutulmuş boş arazilere, cesetlerden temizlenmiş savaş alanlarına benzettiği dümdüz ovalar uzanıyordu. Çoğunlukla, uzun bir yolculuktan sonra, şafak vakti şehre döndüğünde, hep aynı duyguya, dünyanın sonunun gelmiş olduğu duygusuna kapılırdı. Yokluğu sırasında bir şeyler olduğu hissine. Bir nükleer savaş, bir deprem... Büyük bir yıkıma uğramış dünyanın son çırpınışları olarak sadece reklam afişleri ayaktaydı.
    </div>

    <div>
      Marc onlara bakıyor, ama görmüyordu. Bunlar, bir geminin sabah rüzgârından yararlanması için açılmış, halatlarla gerilmiş yelkenleri andıran devasa panolardı.
    </div>

    <div>
      Birden şoföre bağırdı:
    </div>

    <div>
      - Durun!
    </div>

    <div>
      Adam yerinde sıçradı: -Nasıl?
    </div>

    <div>
      - Durun!
    </div>

    <div>
      - Rahatsız mısınız? Kusmak... kusmak mı istiyorsunuz? -DUR! İstemeye istemeye, adam yavaşladı ve arabayı emniyet şeridine soktu.
    </div>

    <div>
      - Geri gidin.
    </div>

    <div>
      - Bunu yapamam.
    </div>

    <div>
      Marc kapıyı açarken sövüp saydı:
    </div>

    <div>
      - Tanrı'nın cezası...
    </div>

    <div>
      Asfalta atladı, bilgisayarı hâlâ elindeydi. Biraz önce gördüğü afişe kadar kat etmesi gereken yol. Üç yüz metreden fazlaydı. Heyecandan afişi geçti, geri gelmek için biraz daha koştu.
    </div>

    <div>
      Nihayet, soluk soluğa geri döndü.
    </div>

    <div>
      Hatica oradaydı, siyah gözlerini ufka dikmiş, dört metre yüksekliğinde bir afişte.
    </div>

    <div>
      Marc'ın nefes alışları düzelmemişti, midesi ağzına gelmişti. Kafasının içinde buna bir açıklama bulmak istiyordu. Ama tahmin etmesi hiç de zor değildi: Vincent iyi iş çıkarmıştı. Yokluğu sırasında, bu acemi manken için çok önemli bir sözleşme yapmıştı.
    </div>

    <div>
      Birkaç hafta içinde de Hatica bir star olmuştu.
    </div>

    <div>
      Bütün Paris sokaklarını süsleyecek bir yüz.
    </div>

    <div>
      Ve o buna layıktı. Bu saçma saptama bir anda aklına gelivermişti. O yüce bir varlıktı. Hafifçe yana dönmüş, profilden, ateşli gözleriyle insanlara bakıyordu. Simsiyah gözbebeklerinde bir yumuşaklık, lakenin yansımalarını andıran bir parlaklık vardı. Çıkık elmacık kemikleriyle korunan, erişilmez bir sevecenlik. Bu kale gibi dimdik görünüş, bu korunma içgüdüsü, jöle sürülmüş, şakaklara yapıştırılmış ve ilk bakışta çini mürekkebinden dövmeleri andıran - stilistin veya fotoğrafçının fikri olmalıydı- siyah saç bukleleriyle bir kat daha güçlendirilmişti.
    </div>

    <div>
      Resim, altın rengine çalan sepyaydı. Hatica'nın zayıf yüzüyle ve kostümüyle -tam beline oturan, Mao yakalı, kaşmir motiflerini andıran arabesk işlemeli beyaz bir ceket- uyum içinde olan kınaya yakın hafifçe Araplaştırılmış bir renk.
    </div>

    <div>
      Hem hippi yıllarının ilham perisine hem de Hint prensinin sarayından prensin kostümünü çalarak kaçan bir begüme benziyordu. Afişin alt kısmında, süslü harflerle yazılmış bir parfüm ismi, Elegie, okunuyordu; yazının hemen yanında Alaaddin'in lambasını andıran bir parfüm şişesi vardı.
    </div>

    <div>
      Marc dizlerinin üzerine çöktü.
    </div>

    <div>
      Kız yüce bir varlıktı; o ise bir solucan.
    </div>

    <div>
      Aniden kasıldı, uçakta yediği kahvaltıyı kustu: haşlanmış yumurta, kruvasan, portakal suyu. Bu felaketin doğurabileceği sonucu henüz değerlendiremiyordu. Ama bir ritmi ve çarkları olan cehennem makinesine bindiğini kafasında canlandırabiliyordu.
    </div>

    <div>
      Sallanarak, sendeleyerek, ağzını koluna silerek, Marc taksiye ulaştı. Koltuğa oturur oturmaz, adam ona kâğıt mendil uzatırken patladı:
    </div>

    <div>
      - Tuhaf birisiniz, siz...
    </div>

    <div>
      - Sürün.
    </div>

    <div>
      - Tamam tamam, sorun yok! Bu yüzden buradayım.
    </div>

    <div>
      Marc hiçbir şey duymuyordu, beyni pelteleşmişti. Yemek borusu yanıyor ve kalbi göğüs kafesinden fırlayacakmış gibi çarpıyordu.
    </div>

    <div>
      - Cep telefonunuz var mı? Şoför sırıttı:
    </div>

    <div>
      - Bu kadarı da fazla. Siz ne sanıyorsunuz? Bir limuzin kiralamadınız, dostum ve...
    </div>

    <div>
      Marc bir avuç avroyu şoförün yanındaki koltuğa fırlattı:
    </div>

    <div>
      - Bana cep telefonunuzu verin! Şoför banknotlara şöyle bir baktı:
    </div>

    <div>
      - Tamam. Sinirlenmenize gerek yok.
    </div>

    <div>
      Elini ceketinin iç cebine soktu ve sol eliyle telefonu uzattı. Marc, Vincent'ın numarasını tuşladı; yatağının yanındaki sabit telefonun. Sekiz kez çaldıktan sonra, kocaoğlan açtı:
    </div>

    <div>
      - Ne var?
    </div>

    <div>
      - Benim. Marc.
    </div>

    <div>
      - Marc mı? Nereden arıyorsun? Paris'te, saat çok erken, burada, ben...
    </div>

    <div>
      - Ben Paris'teyim.
    </div>

    <div>
      Yatak çarşaflarının hışırtısı duyuldu: ayı uykudan uyanıyordu.
    </div>

    <div>
      - Bu saatte mi? Aklını mı kaçırdın?
    </div>

    <div>
      - Uçaktan yeni indim. Afişler için seni arıyorum.
    </div>

    <div>
      - Afişler mi?
    </div>

    <div>
      - Hatica'nın kampanyası. Ses artık daha anlaşılırdı:
    </div>

    <div>
      - Gördün mü? Delice, değil mi? Kibrinden kasılıyordu, ilk kez tam isabet, söyledikleri gibi tam usta işi. Sana söylemiştim... Bu yavru, yeni Laetitia Casta olacak. Sözleşmedeki rakamı bir görsen!
    </div>

    <div>
      - Benim öğrenmek istediğim kampanyanın yaygınlığı: ulusal mı yoksa uluslararası mı?
    </div>

    <div>
      Bir sessizlik oldu.
    </div>

    <div>
      - Neden? diye sordu sonunda Vincent.
    </div>

    <div>
      - Bana cevap ver. Kocaoğlan bıkkın, içini çekti:
    </div>

    <div>
      - Yolculuğun iyi geçmedi anlaşılan. Ulusal. Fransa'da büyük bir tanıtım kampanyası yapıyorlar. Sonra, bakacaklar. Farklı parfüm şirketlerinden oluşan bir konsorsiyum. Bütün imkânlarını kullanıyorlar ve... Sustu. Ama bütün bunlar seni neden ilgilendiriyor, anlamıyorum? Paris'e henüz geldin ve sen...
    </div>

    <div>
      - Peki ya gazeteler: hangileri? Vincent yeniden iç geçirdi:
    </div>

    <div>
      - Klasik yayınlar. Kadın dergileri, haftalık dergiler, gazeteler... Gerçekten, bu soruların, çok...
    </div>

    <div>
      - İlanlar, bu yayınların uluslararası baskılarında da çıkacak mı?
    </div>

    <div>
      - Hayır. Sözleşme bu konuda çok katı. Sadece Fransa ve Fransızca konuşulan yerlerde.
    </div>

    <div>
      -Emin misin?
    </div>

    <div>
      - Sözleşmeyi hazırlayan benim. Bir kahkaha attı. Ajans, dostum, ajans. Bu sana bir şey ifade ediyor mu? Artık ben farklı bir adamım. Tamamen değişime uğradım. Ya sen, yolculuğun nasıldı?
    </div>

    <div>
      Marc cevap vermeden telefonu kapattı. Porte de Bagnolet'ye yaklaşıyorlardı. Çevre yolunun hemen kenarındaki üç panoda daha Hatica'nın resmi vardı.
    </div>

    <div>
      Mao yakalı kıyafetiyle göz kamaştırıcı bir ölüm meleğine benziyordu.
    </div>
  </div>
</body>
</html>
