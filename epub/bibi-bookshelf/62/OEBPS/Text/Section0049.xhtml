<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">49</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      Siem Reap yönüne doğru iç hatlar uçuşu.
    </div>

    <div>
      Müthiş bir sıcak.
    </div>

    <div>
      Yaklaşık kırk dakikadır havadaydı, vardığı sonuçları yazmak için gözlerini bloknotuna dikmişti. Ya da varsayımlarını.
    </div>

    <div>
      Katil bala çok düşkündü. Zaten Pernille Mosensen'in kanı anormal derecede şekerliydi. Reverdi'nin kurbanlarına büyük miktarda bal yedirdiğine dair bahse girebilirdi. Neden? Buna cevap vermesi imkânsızdı, ama bu maddenin ayin sırasında pislik ve kötülüklerden arındırıcı bir rol oynadığını hissediyordu.
    </div>

    <div>
      Hâlâ kulaklarında Vanasi'nin, Reverdi'nin "ender rastlanan bir insan" olduğuna dair sözleri çınlıyordu. Söylemi son derece panteistti. Bal da bu evrene aitti. Marc defterine not etti: "Kurbanlarının kanını içmiyor. Pisliklerden ve kötülüklerden arındırmak, onları doğaya yakın kılmak için kurbanlarına bal yediriyor. Şekerli kan, cenini koruyan amnios sıvısı gibi kurbanı sarmalıyor." Dalgıç yavaş yavaş bir "çevreci katil" hüviyetine bürünüyordu.
    </div>

    <div>
      Çevreci.
    </div>

    <div>
      Ve gizemli.
    </div>

    <div>
      Marc master'ını yaparken çok yakından ilgilendiği ve üzerinde çalıştığı, çok eski bir dinî şiir ile balın doğası arasında bir yakınlık, bir benzerlik de kuruyordu. Erotik açıdan çift anlamlı bir şiirdi bu. Neşideler Neşidesi önemli bir örnekti. Marc bloknot sayfasının bir köşesine küçük bir alıntı not etti:
    </div>

    <div>
      Ey yavuklum, bal damlatır dudakların;
    </div>

    <div>
      Sürekli, kan, şarap, süt, bal gibi sıvı metaforlara göndermeler yapan, bu Kitabı Mukaddes metnini ezbere biliyordu... Ve ayrıca doğaya ait, mür, günlük, baharat kokularına da göndermeler yapıyordu bu metin... Reverdi de, aynı şekilde, kurbanıyla olan birlikteliğini bu temel öğeler sayesinde yüceltiyordu.
    </div>

    <div>
      Bu bir aşk eylemiydi.
    </div>

    <div>
      Hem kozmik hem de erotik bir tören.
    </div>

    <div>
      Marc titreyen elleriyle yazmaya devam ediyordu: "Bala ilişkin fizyolojik süreç hakkında bilgi topla." Pernille Mosensen'in kanındaki glikoz miktarına ulaşılması için ne kadar bal yemek gerekirdi? Balın sindirilmesi için geçmesi gereken süre neydi? Reverdi'nin kurbanları günlerce yanında tutsak mı oluyordu? Yoksa sadece birkaç saat mi sürüyordu?
    </div>

    <div>
      Geriye, Reverdi'nin neden "işaret" ve "sonsuzluk" kelimelerini birlikte kullandığını bulmak kalıyordu. Arılar ile sonsuzluk arasında nasıl bir ilişki vardı?
    </div>

    <div>
      Kesin olan bir şey vardı: bu kelimelerin ardında zulüm ve kan dökücülük gizliydi. Bal çok özel bir işkencenin en önemli unsuruydu. Wong-Fat, böcek taciri, "Şimdi Reverdi'nin bir katil olduğunu biliyorum, kızlara neler yaptığını tahmin ediyorum" demişti. Oysa Çinli, basında yazılmayan şekerli kan ayrıntısından habersizdi. Kurbanın kanındaki balın işlevini anlamıştı. Neden?
    </div>

    <div>
      Uçağın tekerleklerinin piste temasını bütün kemiklerinde hissetti.
    </div>

    <div>
      Siem Reap, Phnom Penh'in bir tür devamıydı.
    </div>

    <div>
      En azından gece karanlığında gördüğü kadarıyla. Yorgun dalları ve yapraklan olan büyük ağaçlar; araba farlarının ışığı altında gümüşümsü bir renk alan gri bir toz bulutu; kişiliksiz, birbirine yaslanmış, soğuk binalar.
    </div>

    <div>
      Şehir merkezinde, gördüğü ilk otelin önünde durdu. Golden Angkor Otel. Geceliği on beş dolar. Kahvaltı dahil. Klimalı odalar. Kusursuz temizlik.
    </div>

    <div>
      Marc odasına girince, açık renk boyalı duvarlar, yerdeki tertemiz muşamba ve çamaşır suyu kokusu çok hoşuna gitti. Bir modern sanat galerisini andırıyordu. Özellikle de teşhirdeki bir heykeli çağrıştıran dev tavan vantilatörüyle.
    </div>

    <div>
      Temiz bir mekân.
    </div>

    <div>
      Düşünmek için uygun bir yer.
    </div>

    <div>
      Her şey gerektiği gibiydi.
    </div>

    <div>
      Yatağına uzandı ve düşüncelere daldı. Kafasının içinde bir sürü soru vardı. Ama önce, Reverdi'ye bir e-posta yollamalı mıydı? Hayır. Angkor'a gittikten ve arıcıyla konuştuktan sonra yazmak daha iyi olurdu. Böylece Elisabeth kendisine verilen ikinci şansı kullandığını ispatlayabilirdi.
    </div>

    <div>
      Işığı söndürdü. Başka düşünceler kafasını kemiriyordu. Özellikle de ikinci adam teorisi. Vanasi aklına bu şüpheyi sokmayı başarmıştı. Marc, Reverdi'nin bir suç ortağı olduğu düşüncesini aklından çıkaramıyordu.
    </div>

    <div>
      Yeniden, baba muamması ortaya çıkmıştı. Hayatta olabilir miydi, bir yerlerde yaşayan, Reverdi'yi sapıklıklarıyla etkilemiş, hatta yetiştirmiş, dahası yardım etmiş cani bir baba? Kraliyet dansçısı, "O tek suçlu olamaz" demişti. Ve Dr. Alang, videokasetteki görüntüler hakkında "Cinayetten, onu işleyen biri olarak değil, ona tanık olmuş biri gibi söz ediyor" diye fısıldamıştı. Marc'ın kulaklarında hâlâ, Reverdi'nin çocuk kimliğine büründüğü andaki cılız sesi yankılanıyordu: "Çabuk saklan, baba geliyor..."
    </div>

    <div>
      Marc var gücüyle kafasını salladı. Hayır. İmkânsız. Bu saçma teoriyi bir an önce unutmalıydı. "Jimmy" adındaki, o kaçık avukatın Reverdi'nin tetikçisi olabileceğini düşündüğünde bütün vücudunu ter bastı. Örnek alınan şeytanî bir baba icat etmenin sırası değildi...
    </div>

    <div>
      Tüm bu saçmalıkları kafasının bir köşesine attı ve içini rahatlatan düşüncelerle gözlerini kapattı.
    </div>

    <div>
      Jacques Reverdi yalnızdı.
    </div>

    <div>
      Ve o, Elisabeth'le birlikte, iki kişiydi.
    </div>
  </div>
</body>
</html>
