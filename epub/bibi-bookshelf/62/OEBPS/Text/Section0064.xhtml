<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">64</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      Beşinci mesaj iki kelimeden oluşuyordu: "Bangkok'a git." Marc'ın kendini naza çekecek hali yoktu. Hiç vakit kaybetmeden Birmanya sınırından hareket ederek gece boyunca yol almış, sadece benzin için durmuştu. Dokuz saat aralıksız araba kullandıktan sonra sabah beşte Phuket Havalimanı'na varmıştı. Orada, Suzukisinin içine kıvrılarak, yağmurluğunun altında sıkı sıkı tuttuğu şırıngasıyla -ganimeti, tılsımı- iki saat boyunca uyumuştu. Bangkok'a kalkacak ilk uçağa yetişmek için yan terli, yarı donmuş bir vaziyette, tam zamanında uyanmıştı.
    </div>

    <div>
      Ölüler adasına yaptığı ziyaretten beri, şırınganın içinde ne olduğunu düşünmekten kendini alamıyordu. Çıplak gözle bakıldığında, lenf sıvısı ve pembemsi taneciklerle hafifçe renklendirilmiş uçucu bir gaz ihtiva ediyordu. "Gerçeğin Rengi", sahiden de bu muydu? Kurbanın ciğerlerinin derinliklerinden ne örneği almıştı? Bu örnek ona ritüelin açıklığa kavuşmasında nasıl yardımcı olacaktı?
    </div>

    <div>
      Başkente varışı, ona görece bir sükûnet getirdi. Yeniden hayata dönmek, arabaların kulaklarda uğuldayan sesleri, gökdelenlerin alışılmış kayıtsızlıkları onu mutlu etti. Otoyoldan, megapolün görüntüsü ona, insanı sakinleştiren bir maviliği hatırlatıyordu. Kuşkusuz, cam kulelerin etrafından akıp giden duru gökyüzünün etkisiydi bu.
    </div>

    <div>
      İşte yeniden şehirdeydi, vardığı yargıyı gözden geçirmesi gerekiyordu. Bangkok, kendi basıncı altında çatırdıyordu. Binaları, trafiği, tık nefesi bunaltmıştı onu. Devasa beton köprüler, binaları aralayarak, zorla caddelere dalıyor, tartışma götürmez ve muzaffer yeni dünyanın gücünü kabul ettiriyordu. Bütün semtler, daracık sokaklara kadar her taraf asfaltlanmıştı. Burada geçmiş, sanki, utanılacak bir cesetmiş gibi toprağın altına gömülmüştü.
    </div>

    <div>
      Takside sarsıla sarsıla ilerlerken, Marc altıncı dosyadaki talimatları okuyordu:
    </div>

    <div>
      Siriraj Hastanesi'ne doğru git. Havaalanından şehre gelirken, bir nehir otobüsü durağı bulana kadar taksiyle kıyıyı izle. Durağı bulunca, "Wang Lang" da denilen "Pran Nok" için bir bilet al. Pran Nok'a ulaşınca bir sonraki dosyayı aç.
    </div>

    <div>
      Marc şoförün parasını ödedi ve bir tekneye atladı. Afallamıştı, şehrin zıtlıklarını kayıtsızlıkla seyrediyordu. Modern kulelerin diplerine, yeşil adalar üzerine kondurulmuş, kahverengi ahşap barakalar. Çelik ve beton gökdelenler arasına yerleştirilmiş stupalar ve pagodalar. Güçlü motorları olan sürat tekneleriyle aynı sularda seyreden yaprak biçiminde sandallar... Bu dünya, ona heyecan verici olduğu kadar hastalıklı da geliyordu. Çevresindeki yolcular bile, donuk, solgun ve kirliydi.
    </div>

    <div>
      Pran Nok'ta pazar kurulmuştu. O kadar kalabalıktı ki, tekneden zorlukla indi. Marc, dip tarafta, garın parmaklıklarla çevrili bekleme yerinde bir bank buldu ve yedinci dosyayı açtı. Yuhanna'nın Vahyi'nin Yedinci Mührü'nü düşündü.
    </div>

    <div>
      Okuduğu şey kanını dondurdu, ama seçme şansı yoktu.
    </div>

    <div>
      Kalabalığın arasına daldı. Pazarcılar, dükkânlar kaldırımlardan caddeye taşmıştı. Küçük dükkânların sergilemek için dışarıya yanar halde bıraktıkları mangallar, maltızlar, gaz ocakları havanın boğuculuğunu daha da artırıyordu. Bu kargaşanın içinde, Marc'ın gözüne kokulu krepler, yakıcı buharlar, yarısaydam rengârenk hamurlar, şişte pişirilmiş etler, kızarmış beyaz etli balıklar çarpıyordu...
    </div>

    <div>
      Siriraj Hastanesi'ne vardı, ama yoluna devam etti. Gitmesi gereken yer orası değildi. Reverdi, ona, aynı sokakta, birkaç numara ilerde bulunan bir tıbbî tahlil laboratuvarını tarif etmişti. Orada Kantamala adında bir kimyacıyı bulması gerekiyordu; adam büyük sanayi şirketlerinin canını sıkan numune analizlerini yapan militan bir çevreciydi.
    </div>

    <div>
      Reverdi onu nereden tanıyordu? Bunun pek bir önemi yoktu ve Marc'ın yapacak başka işleri vardı. Kimyacının karşısında rolünü çok iyi oynamalıydı. İsimleri, terimleri, hatta araştırmasıyla ilgili söyleyeceği sözleri çok iyi ezberlemeliydi.
    </div>

    <div>
      Laboratuvarın renkli cam kapısını itti ve bir bankiz blokundan daha beyaz bir bankoyla karşılaştı. Marc, Kantamala'yı sordu.
    </div>

    <div>
      Birkaç saniye sonra tertemiz beyaz önlüğü içinde iriyarı bir Taylandlı geldi. Esmer tenli, uzun saçlarım atkuyruğu yapmış, yüz ifadesi düşmanca bir adam. Marc, Reverdi'nin söylediği bir İngiliz çevrebilimcinin adını telaffuz edince Taylandlı gülümsedi.
    </div>

    <div>
      Kaldırıma çıktılar. Kantamala bir sigara yaktı. Kron Tip adında, yerel bir markaydı. Entrikacı bir ses tonuyla İngilizce olarak sordu:
    </div>

    <div>
      - Bugün neyimiz var?
    </div>

    <div>
      - Bir ölü. Zehirlenme. Kantamala kaşlarını çattı:
    </div>

    <div>
      - Bir... bir ölü mü? Nerede?
    </div>

    <div>
      - Hiçbir şey söyleyemem.
    </div>

    <div>
      Taylandlı sigarasını büyük bir iştahla içiyordu. Hava kirliliği son haddine ulaşmış sokakta, bu ikinci bir intihar demekti.
    </div>

    <div>
      - Net bilgilere ihtiyacım var. Bir ölü, özel bir durum. Pek alışıldık değil de...
    </div>

    <div>
      - Ben de fazla bir şey bilmiyorum. Sanırım söz konusu yer bir maden ocağı, Ranong yakınlarında...
    </div>

    <div>
      Bir anda aklına gelmiş, söyleyivermişti, ama isim Kantamala'yı memnun etmişti.
    </div>

    <div>
      - Hiç şaşırmadım! Orada cıva kullanıyorlar ve...
    </div>

    <div>
      - Ancak durum acil. Dava açmak için sonuçlan bekliyorlar. Adam başıyla onayladı. Sigara izmaritini ayağıyla ezdi, kuşkulu gözlerle sürekli çevresine bakıyordu.
    </div>

    <div>
      - Ama bu ölü, diye devam etti. Ne olmuş?
    </div>

    <div>
      - Bir şey bilmiyorum. Bir gaz soludu. Ne olduğunu kesin bilmediğimiz bir şey.
    </div>

    <div>
      - Örnek olarak ne getirdin?
    </div>

    <div>
      Marc şırıngayı kimyacının avucuna bıraktı.
    </div>

    <div>
      - Akciğerlerine ponksiyon yapıldı.
    </div>

    <div>
      - Kahretsin!
    </div>

    <div>
      Marc kararlı bir hava takındı:
    </div>

    <div>
      - Eğer senin için çok zorsa, ben...
    </div>

    <div>
      Kantamala izmaritinin üzerinde bir kez daha yaylandı:
    </div>

    <div>
      - İki saat sonra görüşürüz.
    </div>

    <div>
      Marc, bir restoranın kaldırım üzerindeki masalarından birine oturdu; bulunduğu yerden laboratuvarın füme renkli camlarını görebiliyordu. Bu gözlem mevkii, eğer Kantamala "kanıtı"yla birlikte kaçmaya kalkarsa, onu görmesini sağlayacaktı.
    </div>

    <div>
      Bir çay ısmarladı. Midesinin kahveyi kaldıracak hali yoktu. Bir anda kafasının içinin boşalmış olduğunu hissetti. Düşünmekten, ipucu peşinde koşmaktan, sürekli korku duymaktan yorgun düşmüştü. Neşideler Neşidesi'nin mısralarının bilincinde yankılanmasına aldırış etmedi.
    </div>

    <div>
      Bu kim çölden çıkıyor, Duman direkleri gibi, Tütsülenmiş mür ile günnükle Satıcının her çeşit baharatı ile.
    </div>

    <div>
      İşte bunu hiç beklemiyordu. Reverdi'nin kullandığı kokunun veya tütsünün ne olduğunu anlamayı. Bir mucizenin gerçekleşeceğinden artık emindi. Bu son bilgi çemberi kapatacak, bütünde bir tutarlık sağlayacaktı.
    </div>

    <div>
      Bunu, dua eder gibi sürekli yineliyordu. Ama inanmadan. Kirlilik, sıcak, yorgunluk onu bir uyurgezere dönüştürmüştü.
    </div>

    <div>
      Uzun duasından uyandı ve saatine baktı. İki saat, hiç farkına varmadan geçivermişti. Sokakta değişen bir şey yoktu. Pazar yerinden hâlâ dayanılmaz kokular yükseliyor, arabalar hâlâ zehirli gazlarını yaymaya devam ediyordu. Marc bacakları titreyerek laboratuvara doğru yöneldi.
    </div>

    <div>
      - Benimle alay mı ediyorsun?
    </div>

    <div>
      Kimyacı öfkeli görünüyordu, izmariti ağzındaydı.
    </div>

    <div>
      -Ne buldun?
    </div>

    <div>
      -Hiç.
    </div>

    <div>
      - Ne demek, hiç?
    </div>

    <div>
      - Ciğerlerde herhangi bir kirlilik söz konusu değil, hatta yabancı bir madde bile yok.
    </div>

    <div>
      - Bu imkânsız... Örnek akciğerlerden alındı. O...
    </div>

    <div>
      - Doğru, sana inanıyorum. Ama senin adam zehirlenerek ölmemiş. Ölüm nedeni asfiksi.
    </div>

    <div>
      Marc bakışlarını kaldırdı; adam gezinip duruyordu.
    </div>

    <div>
      - Şırınganda miyoglobin vardı, oksijeni depolayan bir kas dokusu molekülü. Analiz ettim. Yüzde seksen karbondioksit yüklüydü.
    </div>

    <div>
      Marc verecek cevap bulamıyordu. Kantamala, sigarasından üst üste birkaç nefes çekerek devam etti:
    </div>

    <div>
      - Bir entoksikasyon söz konusu değil. Senin herif hiçbir şey solumamış. Hem de hiç. Hatta ölüm nedeni de bu. Boğulma. Ama yüzüne kapatılan bir yastıkla değil. Herhangi bir travma belirtisi de yok. Plevra sıvısına da rastlamadım: bu sarımsı bir sıvıdır ve şiddet sonucu ölümlerde, akciğerlerin çevresinde görülür. Hayır, senin herif ağır ağır ölmüş, oksijen yetersizliğinden, kendi karbondioksit gazını soluyarak.
    </div>

    <div>
      Bütün sokak ayaklarının altında sallanıyordu sanki. Kimyacı ses tonunu yükseltti:
    </div>

    <div>
      - Ne dümen çevirdiğinizi bilmiyorum, ama beni suçunuza ortak edemeyeceksiniz. Bu işin çevrecilikle bir ilgisi yok. Bu bir cinayet, anlıyor musun?
    </div>

    <div>
      Marc, arabaların, tezgâhların, yayaların arasına, yola doğru geriledi. Şaşırtıcı gerçekle yüz yüze gelmişti.
    </div>

    <div>
      Cinayet aleti bıçak değildi.
    </div>

    <div>
      Kulübeydi.
    </div>

    <div>
      Arınma Odası, boğma odası işlevi taşımıştı.
    </div>

    <div>
      Dalma üstadı, kurbanlarını oksijensiz bırakarak öldürüyordu.
    </div>
  </div>
</body>
</html>
