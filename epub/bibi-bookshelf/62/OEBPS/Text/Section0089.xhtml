<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">89</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      - Kahretsin!
    </div>

    <div>
      Hatica ışıklı saatine baktı. Gecenin ikisiydi. Işığı henüz söndürmüştü. Bilgisayar ekranındaki o yazıyı bulunca hemen Başkomiser Michel'i aramış, o da derhal gelmişti. Hatica ona mesajı göstermiş; o ve adamları Marc'ın bilgisayarını alıp götürmüştü. Ve büyük bir ihtimalle de bu saatte arayan oydu:
    </div>

    <div>
      - Kahretsin, dedi başkomiser.
    </div>

    <div>
      Hatica, gayri ihtiyarî buklelerini geriye atmaya çalıştı, artık saçlarının uzun olmadığını hatırladı. Gözlerini koyu renkli parkeye dikti.
    </div>

    <div>
      -Ne oldu?
    </div>

    <div>
      - Mesajın yollandığı bilgisayarı ve kullanılan telefon hattını belirledik.
    </div>

    <div>
      Hatica sırtının alt kısmında bir acı hissetti:
    </div>

    <div>
      - Mesaj nereden geliyor? Reverdi nerede? Polis cevap vermedi.
    </div>

    <div>
      - Ağzınızdaki baklayı çıkartın; mesajı nereden yollamış?
    </div>

    <div>
      - Sizin oradan. Atölyeden.
    </div>

    <div>
      Hatica yüzünün donduğunu hissetti. Adam konuşmayı sürdürdü:
    </div>

    <div>
      - Yeni açtırdığınız telefon hattını kullanmış. Modeminizin bağlı olduğu hattı. Uzmanlarımız çok emin. Adam mesajı sizin bilgisayarınızdan yollamış. Yani sizin e-posta adresinizi kullanmış. Bunun için bir şifre gerekiyor mu?
    </div>

    <div>
      - Hayır.
    </div>

    <div>
      - Öğleden sonra saat üçü on geçe evde değil miydiniz? Hatica, ona o saatte çekimde olduğunu söyledi, sesi kendisine çok yabancı geliyordu. Vücudunun ağırlaştığını, midesinin ağrıdığını hissediyordu.
    </div>

    <div>
      - Hiç şüphe yok, bu Reverdi, diye devam etti polis. Bu, onun tarzı. Tam bir provokasyon. Size, hiçbir zorlukla karşılaşmadan evinize girebildiğini gösteriyor. Size göz kulak olmaları için birkaç adam yolladım. Birkaç dakika içinde orada olurlar. Ayrıca bazı teknisyenler de gelecek; sizi dinlemeye alacaklar. Şimdi.
    </div>

    <div>
      Telefonu kapatmadan önce yatağın yanındaki komodinin üstündeki gece lambasının düğmesini el yordamıyla buldu. Yanan ışıkla, atölyenin eksiksiz yerinde durduğunu hayretle gördü. Gerçek buradaydı, bütün içtenliği ve katılığıyla.
    </div>

    <div>
      - Benim de gelmemi ister misiniz?&nbsp;
    </div>

    <div>
      Polis, bunu hem ciddi hem de müşfik bir ses tonuyla sormuştu; bu Hatica'ya buruşmuş çiçek buketini hatırlattı. Tam bir acımasızlıkla Hatica, ona sorusunu yineletti:
    </div>

    <div>
      -Nasıl?
    </div>

    <div>
      - Gelmemi ister misiniz? Yani bizzat benim gelmemi... ister misiniz, diyorum?
    </div>

    <div>
      - Hayır.
    </div>

    <div>
      Hatica, artık korkmamaya yemin etmişti.
    </div>

    <div>
      Çok eskiden verilmiş bir sözdü. Kişisel bir meseleydi.
    </div>

    <div>
      Ayağa kalktı, bir blucin giydi ve ona yatak görevi gören, mutfak tezgâhının yanına, yere serilmiş kamp şiltesini terk etti. Bu yatak onu rahatsız ediyordu, bazı yeni düzenlemeler yapmalıydı. Bir an kulak kabarttı, dışarıdan, kötüye yorulabilecek bazı sesler geliyordu.
    </div>

    <div>
      Jacques Reverdi geri dönmüştü.
    </div>

    <div>
      Birden dondu kaldı; ya da hiç gitmemişti.
    </div>

    <div>
      Kalbi, göğüs kafesinden fırlayacakmış gibi çarpıyordu. Rasgele etrafı karıştırmaya başladı, mümkün olduğunca çok gürültü çıkarmaya çalışıyordu, tıpkı çocukken evde yalnız olduğunda, korkusunu yenmek için kapıları çarptığı, televizyonun sesini açtığı gibi...
    </div>

    <div>
      Elbette hiç kimse yoktu.
    </div>

    <div>
      Etrafın sessiz olduğuna kanaat getirdi. Birkaç tıkırtı, güvencin kuğurdaması ve kanat çırpışı dışında. Beyaz perdelerinin çekili olduğu pencerenin önünde durdu. Ya avludaysa? Ya içeriyi perdenin aralığından gözlüyorsa?
    </div>

    <div>
      Hatica anahtarlarını, elektrik sayacının yanında duran el fenerini aldı, sonra, hiç tereddüt etmeden, üzerinde blucini ve tişörtüyle, ayakları çıplak dışarı çıktı.
    </div>

    <div>
      El fenerinin ışığı karanlığın içinde titriyordu. Göğüs kafesinin
    </div>

    <div>
      İçinde çarpan kalbinin gürültüsünü duyuyordu. Marc'ı düşünüyordu. Artık onu terk edemezdi. Hele şimdi asla. Onu deliliğiyle baş başa bırakıp gitmek istemişti, ama Reverdi hayattaysa, Marc iyice aklını kaçırırdı; oysa şimdi krizleri arada bir ortaya çıkıyordu.
    </div>

    <div>
      Avluda ilerledi. Atölyenin karşısındaki apartmanın pencerelerinde hiç ışık yoktu. El fenerini sola, avlunun giriş kapısına çevirdi. Kimse yoktu. Sadece, uzaktan, Paris'in hiç bitmeyen trafiğinin sesi geliyordu. Şehrin, mayhoş, kirli ama bu saatte insana çok daha tatlı ve hafif gelen kokusu -uykunun kokusu- duyuluyordu.
    </div>

    <div>
      Hatica lambayı aşağı eğdi. Korkusunu yenmişti. Her şey kafasındaydı. Her şey... Ayak seslerini duyunca bağırdı.
    </div>

    <div>
      El feneri yere düştü ve eğimli zeminde yuvarlandı.
    </div>

    <div>
      Burun kısımlarında demir bulunan ayakkabılara çarpıp durdu.
    </div>

    <div>
      - Matmazel Kacem? Bizi Başkomiser Michel yolladı.
    </div>

    <div>
      Saat sabahın beşi olmuştu.
    </div>

    <div>
      Bu hayatı boyunca yaşadığı en uzun geceydi.
    </div>

    <div>
      Teknisyenler, sabit telefonlara, cep telefonlarına, bilgisayarlara ve modemlere dinleme aleti takmışlardı. Hatica, onlara kahve ikram etmiş -artık makineyi kullanmayı öğrenmişti- sonra da uğurlamıştı. Şimdi kapısında iki polis bekliyordu.
    </div>

    <div>
      Hatica yorgun, lambaları söndürdü ve yatağına uzandı. Anında uykuya daldı.
    </div>

    <div>
      Telefon sesiyle yatağında sıçradı. Hemen kendini toparladı ve ahizeye uzandı:
    </div>

    <div>
      -Alo!
    </div>

    <div>
      Perdelerin aralığından içeri ışık sızıyordu. Sabah olmuştu. Gözü saate takıldı; dokuzdu. Bir kez daha "Alo!" diye yineledi, kaygı dolu bir sesle.
    </div>

    <div>
      - Madam Kacem? Adım Solin. Komiser Solin. Sizinle Quai des Orfevres'de karşılaşmıştık, bilmem hatırlıyor musunuz?..
    </div>

    <div>
      - Adamlarınız hâlâ burada.
    </div>

    <div>
      - Biliyorum, rahatsız ettiğim için özür dilerim. Sizi aradım... Bir haber vermem gerekiyor... Ben... Her neyse, hemen öğrenmeniz daha iyi; Başkomiser Michel öldü.
    </div>

    <div>
      -Öö... öldü mü?
    </div>

    <div>
      Hatica konuşamıyordu. Agraflar sanki yeniden dudaklarındaydı. Ağzını açamıyordu:
    </div>

    <div>
      - Nee... ne olmuş?
    </div>

    <div>
      - Sabah sekizde ona uğramam gerekiyordu. Onu evinde ölü buldum... Ölmüş... yani... öldürülmüş.
    </div>

    <div>
      - Evinde mi?
    </div>

    <div>
      - Ben olay mahallindeyim. Sanırım size gelmek üzereyken hazırlıksız yakalanmış.
    </div>

    <div>
      Bıçak darbeleri. Yaralar. Yanık izleri. Dudaklarını güçlükle aralamayı başardı:
    </div>

    <div>
      - Reverdi mi öldürmüş?
    </div>

    <div>
      Kısa bir sessizlik oldu. Sonra polis fısıldar gibi konuştu:
    </div>

    <div>
      - Bunu söylemek için çok erken, ama...
    </div>

    <div>
      - Bana adresi verin.
    </div>

    <div>
      Adam duymamış gibi davrandı ve konuşmayı sürdürdü:
    </div>

    <div>
      - ... ama evet, olabilir, önemli benzerlikler var, cinayet...
    </div>

    <div>
      - BANA ŞU KAHROLASI ADRESİ SÖYLEYİN.
    </div>
  </div>
</body>
</html>
