<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">22</h2>

  <div style="margin-left:0;margin-right:0;text-indent:18.859844px; text-align: justify;">
    <div>
      - Hasta mısınız? Neyiniz var?
    </div>

    <div>
      Jacques Reverdi cevap veremedi. Koltuğunda iki büklüm olmuş, masaya dayanmıştı; acı karnını yakıcı bir burgu gibi deliyordu. Bir an, postları zedelenmesin diye, Grand Nord avcılarının tilkilerin makatına soktuğu kızgın köseğileri düşündü.
    </div>

    <div>
      Jimmy masanın üzerine doğru eğildi:
    </div>

    <div>
      - Bir... bir doktor çağırmamı ister misiniz?
    </div>

    <div>
      Reverdi zincirlerinin üzerinde büzüldü. Görüşme odasına gelene kadar dayanmayı başarmıştı, ama şimdi...
    </div>

    <div>
      - Hayır, diye zorlukla cevap verdi. Dizanteri. Bu... Bu bir türlü durmuyor. Buraya gelirken tuvalete gitmek zorunda kaldım. Ben...
    </div>

    <div>
      Cümlesini tamamlayamadı. Kelimeler inlemelerin arasında kayboldu. Jimmy ayağa kalktı ve masanın çevresini dolandı. Reverdi omuzunun üzerinden arkasına baktı ve yanlarına gelip gelmemekte tereddüt eden gardiyanı gördü. Zamanı vardı. O anda, iniltili ses tonunu bıraktı ve fısıldadı:
    </div>

    <div>
      - Koridorda. Tuvaletler. Jimmy irkildi:
    </div>

    <div>
      - Na... nasıl?
    </div>

    <div>
      - Kapıdan girince soldan üçüncü kabin, diye emredici bir tonda, ama alçak sesle konuştu Reverdi. Rezervuarın arkasında. Bir mektup.
    </div>

    <div>
      - Siz... siz neden bahsediyorsunuz?
    </div>

    <div>
      Reverdi, adamı ceketinden yakaladı; sırtıyla gardiyanın görmesini engelliyordu:
    </div>

    <div>
      - Dinle beni, orospu çocuğu. Bugün bu hale gelmek için bütün gece çili padi (biber) yedim. Görüşme sırasında tuvalete uğramak için.
    </div>

    <div>
      - Sizin de çok iyi bildiğiniz gibi bunu yapamam...
    </div>

    <div>
      - Kapa çeneni. Buradan çıkınca benim gibi yap. Gidip işe. Mektubu al. Cebine sok. Kapıdan girince üçüncü kabin.
    </div>

    <div>
      - Peki ne... ne yapmam gerekiyor?
    </div>

    <div>
      - Kuala Lumpur'daki ofisine yolla. Sana izah edeceğim koşullarda. Adres zarfın üstünde.
    </div>

    <div>
      Reverdi kendini sıkmayı bıraktı. Şiddetli bir spazm bağırsaklarını harekete geçirdi, dayanılmaz bir ağrıyla yeniden iki büklüm oldu. Burada, görüşme odasının ortasında altına sıçmaktan korkuyordu.
    </div>

    <div>
      - Bu... Bu yasalara aykırı, dedi Jimmy çekine çekine.
    </div>

    <div>
      - Yasalara uygun olan ne? diye sordu Jacques, kalçalarını sıkarak. Bekâretlerini bozduğun küçük kızlar mı?
    </div>

    <div>
      - Bana şantaj yapmayı düşünüyorsanız, ben...
    </div>

    <div>
      - Senden istediğimi yapacaksın, bu yeterli.
    </div>

    <div>
      Avukat işaret parmağını, gömleğinin yakası ile boynunun arasına soktu:
    </div>

    <div>
      - Yakalandığımı düşünün. Bu durumda meslek hayatım tehlikeye girecektir...
    </div>

    <div>
      - Sana söylediklerimi yap. Bu mektubu yolla. (Gülümser gibi yaptı.) Ama dikkat. Sakın okuyayım deme. Tıpkı kabuk bağlamış bir yaraya benzer. Eğer mektubu açmaya kalkışırsan, bunu tenimde hissederim. Bu durumda, sana bunun bedelini güzelce ödeteceğimden kuşkun olmasın.
    </div>
  </div>
</body>
</html>
