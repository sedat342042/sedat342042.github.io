<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 id="sigil_toc_id_5">(7)</h1>

  <p><b>&nbsp;</b></p>

  <p>&nbsp;</p>

  <p>"Kaptan Anderson, takdim etmeme izin verin. Bay Talbot, siz de lütfen: Bayan Chumley. Bugün ne kadar güzel görünüyorsun, Marion, tabiri caizse, tam bir dilber olmuşsun. Bu beyefendi Bay Edmund FitzHenry Talbot, tatlım. Leydi Talbot&nbsp;FitzHenry'lerdenmiş ve Bay Talbot da şu anda..."</p>

  <p>Herhalde konuşmaya devam etmiştir. Bir kez daha kafamı çarpmışım gibi her yer karardı, bilincim yerine geldiğinde beyefendilerin ellerinde birer kadeh vardı ve nasıl olmuşsa benim elimde de bir tane peydahlanmıştı. Bir şekilde kadehi elime alma eylemini gerçekleştirdiğime ve onu tutmaya devam&nbsp;ettiğime göre, hayatımın bu ilk dakikalarında elimden gelen&nbsp;tek şey aynı zamanda konuşmuş olduğumu varsaymaktı,&nbsp;ama ne söylediğimi kesinlikle hatırlayamıyordum. Ah, sen,&nbsp;Marion, reveransların en uysalını ve en içtenini bitirip doğrulurken... tüm bestelerin, tüm şiirlerin esin kaynağı ki şimdiden kopuk kopuk notalar ve dizeler yepyeni anlamlarla hücum etmeye başlamıştı zavallı zihnime. Fakat bu yok edilmişlik halimden kurtulmayı başardığım sırada konuşan kişi Sör&nbsp;Henry'ydi.</p>

  <p>"Zavallı Marion kelimenin tam anlamıyla yere serilmişti! En ufak bir harekette, dalgaları geçtim çırpıntılar bile midesindeki her şeyin ağzına gelmesine yetiyordu. Kendisine de&nbsp;söyledim, Hindistan'a gittikten sonra orayı kendine yurt&nbsp;edinse iyi olur, aksi takdirde dönüş yolculuğunun sonunu&nbsp;görmesi çok zor."</p>

  <p>"<i>Alcyone</i><sup>”</sup>nun yalpalaması çok hissediliyor galiba."</p>

  <p>"Eh, biraz hissediliyor tabii. Üst donanımına oranla boyu fazla uzun ve sizin de bildiğiniz gibi en yüksek hızda seyretmek kolay değildir. Sizin geminiz nasıl?"</p>

  <p>"Kaya gibi sağlam ve bir pusula kadranı kadar kıpırtısız, Sör Henry. Şaşkın bir subay yüzünden armayı budattığımızda, benim hesabıma göre neredeyse on dakika boyunca küpeşteler su düzeyine inmiş olmasına rağmen iyi durumda."</p>

  <p>"Sör Henry, Kaptan Anderson, baksanıza zavallı çocuğun beti benzi attı! Meraklanma Marion, beyefendiler artık bu konuda konuşmayacaklar. Geminin zemini bir balo salonunun zemini kadar sağlam, bundan emin olabilirsin."</p>

  <p>Kaptan Anderson lafa karıştı. "Üstelik daha da hareketsiz bir zemini olan benim gemimde düzenleyeceğiz baloyu."</p>

  <p><i>"Alcyone"</i> diye inledi Leydi Somerset, "bu güzel ve vahşi yaratıktan daha sarsıntılı bir yer olamaz zaten!"</p>

  <p>En nihayetinde ben de sesime kavuşmuştum.</p>

  <p>"Hiç şüphem yok ki Kaptan Anderson yolculuğunuzun devamında kendi gemisine sığınmanızı önerebilir, Bayan, Bayan... Chumley!"</p>

  <p>Bayan Chumley gülümsedi... Marion gülümsedi! Dudağının kenarları yukarı kıvrıldı... şimdi bile hatırlayınca yüreğim hızlı hızlı çarpmaya başlıyor... bu gülümseyişi kağıda dökmek ne büyük bir zevk! Gerçi doğuştan öyle bir ağza sahipti&nbsp;ki gülümsemediği zamanlarda bile sevinçli görünmekle kalmıyor, sonsuz bir neşe kaynağı olacak kadar komik bir fıkrayı hep belleğinde taşıyormuş gibi duruyordu. Fakat çok geçmeden, bu ağza nezaketsizce bakma hastalığının tek ilacının,&nbsp;daha da nezaketsizce -ve çaresizce- yukarıdaki gözlere bakmak olduğunu keşfettim, ama o zaman minik burun ihmal&nbsp;edilmiş oluyordu, bir hayret ifadesiyle kalkan kaşlar uzakta&nbsp;kalıyordu ta ki gülümseyen ağzın etkisiyle yüzün tamamında&nbsp;oluşan canlılık ve ilgi görülebilsin... ah, Tanrım! Mesele şu ki,&nbsp;Homeros zamanından beri en büyük şairler yaratıcılıklarının&nbsp;son haddini hep genç kadınların tasviri için zorlamışlar.&nbsp;Azımsamadan mübalağaya kadar hiçbir konuşma biçimi, hiçbir söz sanatı kalmamış bu iş için kullanılmayan! Bu yüzden belagat sanatının bildik kurallarının dışına çıkmalı... esinli saçmalıklara bakmalı, bir Shakespeare'in ya da Virgilius'un&nbsp;küstahça büyülerinin sırrını çözmeli..."</p>

  <p>Gittikçe tıkanıyorum, hiçbir yere varamıyorum. Elbisesi nasıldı? O sırada hiç dikkat etmemiştim nedense, ama şimdi...</p>

  <p>Elbisesi beyazdı. Galiba mavi bir kurdele geçirilmişti bir omzundan öbür omzuna, kaymasın diye de yakasına iliştirilmişti. Aynı kurdeleden, bileklerinin hemen yukarısındaki&nbsp;dantelli manşetlerde de vardı. Gümüş küpeleri çiçek biçimindeydi ve göğsünün hemen üstüne kadar inen gümüş kolyesi&nbsp;de çiçek biçimindeydi. İncecikti ve daima öyle kalacaktı, ama&nbsp;böyle konuşma, doğrudan söyleme ima et... şairlerin en büyüğü bunları anlatırken nasıl anlatıyordu, hatırla!</p>

  <p>Ama Kaptan Anderson konuşuyordu... daha doğrusu konuşmuştu. Söylendikleri sırada bilinçli olarak duyamadığım sözlerini sonradan hatırlamayı başardım.</p>

  <p>"Hayır, hayır, Bay Talbot. Hindistan'a değil Sidney Körfezi'ne gidiyoruz! Üstelik gemimiz göçmenlerle, yolcularla, envai çeşit yükle dolu..."</p>

  <p>"Görüyor musun, tatlım" dedi Sör Henry, gülerek, "senin derdinin çaresi yok! Hindistan'a gitmek zorundasın ve yolculuğunu da mecburen <i>Alcyone'</i> da yapacaksın!"</p>

  <p>Leydi Somerset söze girdi. "Nasıl olsa Fransızlan yenilgiye uğrattık, siz bahriyeli beyefendiler neden her şeyin bir an önce yapılması gerektiği inanandan vazgeçmiyorsunuz.&nbsp;Eminim Kaptan Anderson..."</p>

  <p>Bahriyeli beyefendiler aynı anda gülmeye başladılar. Evet, Anderson gerçekten de gülüyordu!</p>

  <p>Konuşma gücümü bir kez daha toparlamayı başardım.</p>

  <p>"Bayan Chumley, bizimle birlikte yolculuk edecekseniz, kamaramda kalabilirsiniz. Ben alt güvertede. Hiç şüpheniz&nbsp;olmasın ki geceleri güvertede yürüyüşe çıktığımda Kaptan&nbsp;Anderson'ın tarafında değil öbür tarafta yürüyeceğim... ama&nbsp;bir dakika... boş bir kamaramız var zaten. Ben oraya taşınırım&nbsp;ve Bayan Chumley de gelip benim kamaramda kalır!"</p>

  <p>Galiba bunların hepsini rüyamda konuşur gibi söylemiştim. Erkekler şair olmalı... bunu şimdi anlıyorum, ah, Edmund, Edmund, seni iğrenç siyasetçi!</p>

  <p>Anderson, Colley vakası üzerine bir şeyler söylüyordu... nasıl bir ayyaş olduğunu ve şok edici bir içki aleminin ardından nasıl <i>düşük ateş</i> ten öldüğünü anlattı. Ne var ki, Bay Colley' in arasını savunmak konusundaki kararlığım çoktan çıkıp&nbsp;gitmişti zihnimden. Günlüğüm bunun için yeterliydi ve artık&nbsp;üzerine düşünmeye değmezdi. Gök gürlemiş, yüreğime bir&nbsp;yıldırım düşmüştü, başka hiçbir şeyin önemi yoktu.</p>

  <p>"Bayan Chumley, söylentiye göre esin veren bir kişiymişsiniz, bunu duyduğumda pek önemsememiştim ama şimdi doğrunun ta kendisi olduğunu görüyorum."</p>

  <p>"Esin veren mi dediniz Bay Talbot?"</p>

  <p>"Esin veren, Bayan Chumley!"</p>

  <p>Boynunu çevreleyen gümüş çiçekler kadar ışıltılı bir kahkahayla yanıtladı beni.</p>

  <p>"Size bilgi veren kişi sözleri yanlış aktarmış, beyefendi. Leydi Somerset zaman zaman benim için "esirgenen" der,&nbsp;hepsi o kadar."</p>

  <p>"Bayan Chumley, benim için daima "esin veren" olarak kalacaksınız."</p>

  <p>Hâlâ gülümsüyordu, ama biraz kafası karışmış gibiydi... bunda tuhaf bir şey yoktu aslında, çünkü yıldırım bana her ne&nbsp;yaptıysa, onun gözünde beklenmedik ve alabildiğine aşina&nbsp;olduğu bir şeyin ya da bir kimsenin tezahürüne dönüşmüştüm; burada aşina olmaktan söz ederken gerçekten tanışmış&nbsp;olmayı kastediyorum ve belki de bir tür haddini aşmışlığı!&nbsp;Gerçekten de, ben bu tahmini yürütürken derhal en tartışılmaz kanıtı bana sunuverdi.</p>

  <p>"Daha önce tanışmış mıydık, beyefendi?"</p>

  <p>"Doğrusunu söylemek gerekirse, tanışmış olsak mutlaka hatırlardım!"</p>

  <p>"Elbette. Peki o zaman, eğer tanışmıyorsak..."</p>

  <p>Bir an durdu, başım başka tarafa çevirdi, kararsızca güldü, sonra tekrar bana baktı ve bir şey demedi. Ben de bir şey söylemedim, öyle sessizce birbirimizin yüzünü inceledik bir süre. Yine ilk konuşan ben oldum.</p>

  <p>"Tanıştık... ve tanışmadık!"</p>

  <p>Bakışlarını indirdiğinde ben de aşağı baktım ve sol elimin onun sağ elini tutmakta olduğunu gördüm. Onun elini avucumun içine aldığımın farkına varmamıştım ve kabahatimden dolayı utanç içinde elini serbest bıraktığımda başım iki&nbsp;yana sallayarak hiç önemli olmadığım ima etti.</p>

  <p>Sör Henry'nin Bayan Chumley'i karşılarken kullandığı ses tonuyla konuşmaya başladığını fark ettim.</p>

  <p>"Ah, Tanrı aşkına girsene içeri Janet! Korkmana hiç gerek yok, bir şey söylemek zorunda da değilsin, seni sadece sayıları eşitlemek için çağırdık."</p>

  <p>"Sevgili Janet! Mümkünse şöyle oturabilir misin, Kaptan Anderson'la Sör Henry'nin arasındaki sandalyeye."</p>

  <p>Masaya doğru hareketlenen Leydi Somerset için hemen bir sandalye çektim. Sör Henry'de aynı şeyi Bayan Chumley için&nbsp;yaptı, herhalde Anderson da aynı şeyi değersiz ve bahtsız Janet için yapmıştı. En azından bir süre için ev sahibemle ilgilenmek zorunda kaldım ve sanırım pek başarılı olamadım,&nbsp;çünkü kulağım Sör Henry'deydi. O da Bayan Chumley'e akşamki eğlencede bir şarkı söylemek istememesinin ne büyük&nbsp;bir felaket olduğundan, zavallı insanların güzel bir şarkı dinlemekten mahrum kalacaklarından söz ediyordu. Neyse ki&nbsp;Leydi Somerset her sınıftan ve her ırktan kadında bulunan&nbsp;doğal toplumsal algılara sahip olduğunu gösterdi. Öbür tarafa dönüp Anderson'ı önemsiz bir konu hakkında lafa tutmaya başladı, hiç kuşku yok ki öteki de bundan memnun olmuştu. Çünkü suratını asmış tek söz etmeden Janet'e bakıyordu&nbsp;ve beriki de gözlerini kesinlikle tabağından kaldırmıyordu.&nbsp;Anladığım kadarıyla Anderson'ın başarıyla meşgul edildiğini görünce rahatlayan Sör Henry, tombulluğunun nedenlerini açıkça ortaya koyan bir hırsla tabağına saldırdı. Bayan&nbsp;Chumley ise elinde bir çatalla tabağındaki küçük bir yiyecek parçasını didikleyip duruyordu, ağzına tek lokma götürmediğini fark ettim.</p>

  <p>"Aç değil misiniz?"</p>

  <p>"Hayır."</p>

  <p>"Öyleyse ben de değilim."</p>

  <p>"Hiç fark etmez, çatalınızı bir şekilde tabağın üstünde tutmalısınız. Sizce bu zarif bir davranış değil mi?"</p>

  <p>"Bence büyüleyici bir davranış. Hele siz yapınca. Ama şunu da bilmelisiniz, eğer yemeğinizi yememekte ısrar ederseniz gerçek bir meleğe dönüşebilirsiniz."</p>

  <p>"Genç bir bayana bundan daha hoş bir kompliman yapılamaz, doğrusu. Üstelik bir melek olmayı gerçekten de isterdim."</p>

  <p>"Siz belki isteyebilirsiniz, ama benim gerçekten istediğim... ah, hayır, bağışlayın beni. Haddimi aşıyorum... ama bunun nedeni.... söylemeden edemeyeceğim. Ani bir sempati, belki... ya da aşinalık."</p>

  <p>"Tanıştık... ve tanışmadık?"</p>

  <p>"Ah, Bayan Chumley! Aslını isterseniz şaşırdım... hayır... gözlerim kamaştı! Tanrı aşkına kurtarın beni!"</p>

  <p>"Bunu yapmak hiç de zor değil, beyefendi. İlla ki birbirimize vakit geçirtmemiz gerekiyorsa, size elinizde ne olduğunu kısaca anlatayım. Ben bir yetimim. Salisbury Manastırında din adamlarının çocuklarına eğitim veren bir kurumda iyi derecede Fransızca, biraz İtalyanca ve Coğrafya öğrendim. Ayrıca İngiltere krallarının hepsini ezbere bilirim, en sonuncusu&nbsp;III. George'tur, Tanrı onu korusun. Tahmin edebileceğiniz gibi dindarım, ılımlıyım, iğne iplikle harikalar yaratırım ve neredeyse notaları tutturarak şarkı söyleyebilirim."</p>

  <p>"Ne olursunuz birazcık yemek yiyin, tüm bu yeteneklerin sürdürülmesi gerekir."</p>

  <p>Bu harika yaratık bana doğru biraz eğildi. Başlarımız, kendimden geçmeme ramak kalıncaya dek birbirine yaklaştı.</p>

  <p>"Siz hiç canınızı sıkmayın, Bay Talbot. Aynı zamanda birazcık sinsiyimdir ve şu anda hiç aç değilim, çünkü..."</p>

  <p>"Sakın söylemeyin! Aman Yarabbim! Kamaranızda gizli gizli bisküvi yediniz demek."</p>

  <p>O samimi ve ışıltılı kahkahası kaptan kamarasının duvarlarında çınladı.</p>

  <p>"Bay Talbot, umarım bu minik sırrım canınızı sıkmamıştır!"</p>

  <p>"Bunun için çok geç, çoktan büyülediniz beni. Bunu daha önce de yapmıştınız... en son görüştüğümüzde... neredeydi?..&nbsp;Çin, Tataristan, Kaf Dağı'nın ardı, hangisiydi?"</p>

  <p>Sör Henry bir an için tabağını silip süpürmeye ara verdi.</p>

  <p>"Daha önce hiç yolculuk yapmış mıydınız, Bay Talbot?"</p>

  <p>"Hayır, Sör Henry."</p>

  <p>"Bildiğim kadarıyla Marion da yapmadı."</p>

  <p>Bayan Chumley yine bir kahkaha atta.</p>

  <p>"Bay Taylor ve ben bir peri masalı tasarlıyorduk, enişteciğim. Siz lütfen dinlemeyin, saçmalıktan başka bir şey değil."</p>

  <p>"Saçmalık mı, Bayan Chumley? Beni en hassas yerimden yaraladınız."</p>

  <p>Başlarımız yine yaklaştı.</p>

  <p>"Bunu asla yapmam, Bay Talbot. Ayrıca peri masalları kimileri için saçmalık değildir."</p>

  <p>Hâlâ bilemiyorum o an gözlerimin neden yaşlarla dolduğunu! Yetişkin bir adam, aklı başında, gerçekte biraz kurnaz bir adam, öyle bir adam ki yaşlar göz kapaklarının ardına birikse dahi onların yanaklarından aşağı süzülmesine izin vermeyecek kadar siyasal bir yaratık olduğunu ispatladı!</p>

  <p>"Bayan Chumley, siz beni... tarif edilemez bir mutluluğa sürüklüyorsunuz. Bu mutlak savunmasızlığım beni neşelendiriyor."</p>

  <p>Yemeğimi değil göz yaşlarımı yutarken bir sessizlik oldu. Evet, evet, kafama aldığım darbeler, uykusuzluk, öyle olmak&nbsp;zorunda, ne olduğunu gayet iyi bildiğim şey olamaz, hayatta&nbsp;mümkün değil!</p>

  <p>Fakat o mırıldanır gibi konuşuyordu.</p>

  <p>"Çok hızlı gidiyoruz. Beni bağışlayın, beyefendi, söylemem gerekenden çok daha fazlasını söyledim ve galiba siz de aynını yaptınız." Sonra çevresine bakınarak devam etti: "Masadakileri susturduk, görmüyor musunuz! Helen!"</p>

  <p>Leydi Somerset, o sevgili kadın yardımıma koştu.</p>

  <p>"Acaba bizim konuştuklarımız daha mı önemli. Hâlâ gençken tadını çıkarın canlarım!"</p>

  <p>Anderson'la Sör Henry konuşmaya devam ediyorlardı. Elbette mesleki şeylerdi sözünü ettikleri... kim nereye atanmış, kim kızağa çekilmiş, falan filan. Leydi Helen gülümsedi,&nbsp;onaylayıcı bir biçimde başını salladı ve şükürler olsun ki bizi&nbsp;görmezden geldi.</p>

  <p>Ve işte o masada oturuyordum ve Tanrıdan tek dileğim bir an önce yaralarımı gerçek yapmasıydı - şişlikler, sıyrıklar değil kılıç yaraları, kurşun delikleri istiyordum! Keşke, dedim,&nbsp;olanaksızı başarmak üzere maceralara atılıp yiğitçe yaralanmış olarak geri dönseydim, yaram çok ağır olsaydı da bakıcım da bu yeni keşfettiğim melek olsaydı. Ah onun gözlerini&nbsp;kamaştıracak bir de üniformam olsaydı üstümde, gerçi bir&nbsp;madalya da görürdü işimi; içten içe küfrettim yaşlı adamlara&nbsp;artık bir işlerine yaramayacak madalyalar veren dünyaya! Yine de daha en baştan anlamıştım onun zeki ve anlayışlı bir kız&nbsp;olduğunu, mavi çuha ve altın sırmayla gönlünün fethedilemeyeceğini... ah, Yarabbim, gene neler söyledim? O hiç de&nbsp;böyle...</p>

  <p>Ne hakkında konuşuyorduk? Şu anda aklıma gelmiyor, çünkü o tuhaf oturma odasında salınıp duran duygusal gelgitlerin yanında sözlerin çok az bir önemi vardı! Kimi zaman&nbsp;aramızda canlı bir sessizlik olduğuna ve tam da bu sessizliğin&nbsp;sonsuz bir tatlılıkta olduğuna yemin edebilirim. Tıpkı Leydi&nbsp;Somerset gibi, galiba biz de ya da en azından ben de duygularımın esiri olmuş, hassas bir insana dönüşmüştüm! Marion'ın yanı başımdaki varlığını sadece duygularımla algılayabiliyordum, hayatta keşfedilen yeni bir şey, yeni bir bilgi belki ya da bilgiye ulaşma yolu, bilinç; ve onun da benim yanımda benzer duygular içinde olduğuna yemin edebilirim yine.</p>

  <p>Kaptan kamarasında konuşmalar sürüyordu, ama biz gümüşi bir kabarcığın içinde bir başımıza kalmıştık.</p>

  <p>Bir kabarcık! Paranın ağaçta yetiştiğini sanan ve dallardan yaprak yerine altın liralar düşmesi için adamlarına ağaçları&nbsp;sallamalarını söylemesinin yeterli olduğuna inanan müsrif&nbsp;bir vâris misali geçirdim o saadet dolu saatleri. Benim bir çırpıda harcadığım o iki saat tamı tamına yüz yirmi dakika ediyordu, hatta yedi bin iki yüz saniye ve her saniye, her an alabildiğine yaşanmalıydı, her anın tadına varılmalıydı... yo, hayır, bu kelime çok kaba kalıyor... her kelime bir ödüldü aslında... kıymetli güzel bir kelime olurdu, duruma uyardı, hatta&nbsp;büyülenmek daha da güzeldi. Eski masallardan fırlamış bir&nbsp;şövalye gibi, Edmund FitzHenry Talbot, önünde koskoca bir&nbsp;kariyer olan adam, o saatleri aşkın harap olmuş şapelinde kalkanına yaslanıp uyuyarak geçirdi! Bağışlayın bu genç adamı,&nbsp;yoksa genç aptal mı demeli; bağışlayın onun ateşini ve taşkınlığını! Şimdi anlıyorum coşkuya ve taşkınlığa ancak dehanın&nbsp;kaleminden döküldüğünde kulak verebilir dünya.</p>

  <p>Peki ne hatırlıyorum? O büyülü anlar hakkında açık seçik hiçbir şey kalmadı belleğimde, sadece sonunu hatırlıyorum,&nbsp;"kahrolası balo" hakkında bir şeyler homurdanan Anderson'ın sesiyle kendimize geldiğimiz anı.</p>

  <p>"Balo... Bayan Chumley, bakın çoktan unutmuşuz! Bu akşam bir balo düzenlenecek! Duyuyor musunuz, bir balo? Bütün gece dans edebiliriz. Ne olur benim naçizane teklifimi kabul edin... ah, tabii ne için? Elbette bütün danslar için, hiç değilse bazıları için -çoğu için desek daha iyi- en uzun dans için söz verin bana... en uzun dans hangisiydi? Eminim bir kotilyon yapılacaktır! Evet! Ve bir de Alman dansı... acaba vals&nbsp;yapmamıza da izin verilir mi?"</p>

  <p>"Hiç sanmıyorum, Bay Talbot. Lort Byron'un uslanmaz bir hayranı olan Leydi Somerset büyük ihtimalle vals yapılmasına razı olmayacaktır, ne dersin, Helen?"</p>

  <p>"Leydi Somerset, size yalvarıyorum! Byron akılsız adamın tekidir ve valstan hoşlanmamasının tek nedeni de topal olmasıdır. Kedinin uzanamadığı ciğere pis demesi gibi bir şey bu!"</p>

  <p>Tartışma bütün masaya yayıldı, Marion benim tarafımı tutarak İngiliz dilinde Alexander Pope'un dengi tek bir şair olmadığını (elbette Shakespeare'i klasman dışı bırakmak şartıyla) ilan etti, Sör Henry yazılıp çizilenlerin büyük bir kısmının işe yaramaz olduğunu söyledi, Anderson homurdanmayı&nbsp;sürdürdü, Leydi Somerset şiir okumaya başladı... "Dalgalan,&nbsp;ey derin ve lacivert Okyanus - dalgalan!"</p>

  <p>"Helen! Yapma! Hemen şimdi kalkıp kamarama kapanmamı mı istiyorsun?"</p>

  <p>Kabarcık patlamıştı.</p>

  <p>Leydi Somerset tam "on bin filo" derken birdenbire sustu.</p>

  <p>"Sör Henry" diye atıldım. "En azından Ümit Burnu'na kadar birlikte yolculuk edemez miyiz? Kaptan Anderson da benimle aynı fikirdedir herhalde, çünkü göstermelik bir savunma yapmaktan bile aciz durumdayız!"</p>

  <p>"İsteğinizi yerine getirmek için elimden geleni yapacağım, Bay Talbot, ama kararı verecek kişi ben değilim. Üstelik artık&nbsp;korkacak bir şey kalmadı, ne de olsa Fransızlarla barış imzaladık!"</p>

  <p>"Ben onu demek istememiştim..."</p>

  <p>Anderson bana döndü.</p>

  <p>"Plymouth<sup>”</sup>dan bu kadar çabuk gelebildiğine göre <i>Alcyone</i> yüzmüyor, uçuyor demektir. Birkaç saat içinde bizi geride bırakacaktır." Ardından Sör Henry'ye dönerek devam etti.&nbsp;"Herhalde karinamıza yapışan yosunlarla ne kadar hız yapabileceğimizi siz de takdir edersiniz, efendim!"</p>

  <p>"Doğrusunu isterseniz, Kaptan Anderson, Cebelitarık'a varıncaya kadar yengeç gibi ilerledik. Yelkenlerin her an şişeceği beklentisiyle yukarı bakmaktan boynuma ağrılar saplandı! Birinci subaya kalsa en ufak bir esintide bütün yelkenleri&nbsp;fora edecek; çağırdım bunu, dedim ki, bak Bellamy, bu gemi&nbsp;kahrolası bir firkateyn, sizin oradan bakınca yük gemisine mi&nbsp;benziyor? Peki sizin adamlar nasıl?"</p>

  <p>"Gayet iyiler. Hiçbir şikayetim yok, Sör Henry, gayet mutlu bir gemi. Spidhead'de esinti çıkmayınca biraz canları sıkılmıştı, ama sonra keyifleri yerine geldi."</p>

  <p>"Demek esinti çıkmadı ha? Keşke siz de Plymouth Sound'un arkasından geçseydiniz, Shit Creek üzerinden giderdiniz. Bizi bir buharlıyla çektiler. Yarabbim, hiç bu kadar tuhaf bir şey gelmemişti başıma."</p>

  <p>"Her yan is içindeydi" diye inledi Leydi Somerset, "metal bacası durmadan duman ve is saçıyordu her yana. Kamaramdaki örtülerin hepsi kirlendi. Marion da yastığının simsiyah&nbsp;olduğunu söylüyor."</p>

  <p>"Helen!"</p>

  <p>"Öyle söylemedin mi, tatlım? Tenindeki karalığı çıkarmak için az uğraşmadık herhalde!"</p>

  <p>"Yapmayın, Bayan Somerset" diye araya girdim, "Bayan Chumley bir Kızılderili değil ya! Bu arada, nedir şu buharlı&nbsp;denen şey?"</p>

  <p>"Kesinlikle olağandışı bir icat, Bay Talbot" dedi Sör Henry, "hiç şüphe yok ki, ülkemizin yaratıcı zekası sayesinde ortaya&nbsp;çıkmış bir makine! Buhar kazanıyla çalışıyor, kazanın yaptığı&nbsp;basınçla her iki taraftaki büyük çarklar dönerek gemiyi ileri&nbsp;itiyor. Çarkların üstüne koruma yapmasalar tonlarca su sıçratacak havaya."</p>

  <p>"Aşağıda çok fazla ateş yanıyor" dedi Anderson. "Böyle şeylerden hiç hoşlanmam. Eğer patlarsa koca bir filoyu kibrit&nbsp;çöpleri gibi yakıp kül edebilir."</p>

  <p>"Düşünsenize, ya çarklar yerinden çıkarsa" diye devam etti Sör Henry. "Ne yelkeni ne de küreği var. Denizin ortasında kalakalır öyle. Yedekte çekildiğimiz esnada ne olduğunu size&nbsp;anlatayım, Anderson: Sancak kontraya çıkıp Eddystone'un&nbsp;doğusundan geçmek için çekme halatım çözdüğümüzde çapalar demir boyunda öyle bir savruldu ki geminin başına&nbsp;çarptı ve kenefte oturmakta olan bir adamım oturağıyla beraber çapanın tırnağına geçip dışarı fırladı."</p>

  <p>"Portsmouth'ta daha büyüklerini inşa ediyorlarmış" dedi Anderson. "Denizciliği berbat edip çıkacaklar sonunda."</p>

  <p>"Anladığım kadarıyla kullanım alanları hayli sınırlı" dedi Bayan Chumley. "Üstelik görünümleri de insanı ürkütüyor."</p>

  <p>"Etrafa pislik saçtıkları doğru" dedi Sör Henry, "ama bizi iki saat boyunca rüzgara karşı çektiklerini de inkar edemem,&nbsp;aynı şeyi tonoz demiriyle yapmaya kalksak bütün günümüzü&nbsp;alırdı."</p>

  <p>Artık kafam çalışmaya başlamıştı.</p>

  <p>"Daha büyük buharlı tekneler yapsalar okyanusta da kullanamazlar mı?"</p>

  <p>"Bildiğim kadarıyla böyle bir ihtimal var, ama bunun gerekli olduğunu sanmıyorum. Bir kez denize çıktıktan sonra yelkenli her açıdan daha iyidir."</p>

  <p>"İyi ama neden buharlı savaş gemileri yapmayalım, kolayca limandan çıkıp düşmana ulaşabilirler, değil mi?"</p>

  <p>Her iki bahriyeli beyefendi de aynı anda kahkahayı koyverdi... Gerçeği söylemek gerekirse, Kaptan Anderson'ı hiç bu kadar neşeli görmemiştim. Birkaç dakika boyunca gemici dilinde kesik kesik konuşmalar dışında hiçbir şey duyulmadı.&nbsp;En nihayetinde Sör Henry göz yaşlarını silerek konuşmaya&nbsp;başladı.</p>

  <p>"Sizin şerefinize içiyorum, Bay Talbot. Hükümette size de yer verdiklerin de... çok rica ederim, Amirallik dışında hiçbir&nbsp;mevkii kabul etmeyin!"</p>

  <p>Bayan Chumley (beni savunmak için ileri atılması gerçekten çok dokunaklıydı) kahramanca söze girdi.</p>

  <p>"Fakat Bay Talbot'ın sorusuna cevap vermediniz, enişteciğim! Üstelik onun mükemmel bir amiral olacağından hiç şüphem yok!"</p>

  <p>"Bay Talbot'a gülmenize hiç gerek yoktu" diye devam etti Leydi Somerset, "ayrıca ona vereceğiniz cevabın ne olduğunu&nbsp;ben de çok merak ediyorum, doğrusu."</p>

  <p>"Pekala, Leydi Somerset" dedi Sör Henry, "ilk defa bu konulara ilgi duyduğunuzu ifade ediyorsunuz. İşin içinde sarı saçlar, kahramanlıklar ve dizeler olmadıkça bahriyeye hiçbir&nbsp;ilgi duymadığınızı sanıyordum oysa ben! Yarabbim, eğer o buharlıları düşmana saldıracak kadar büyük yapmaya kalkarsak her şeyden önce temiz tutmak için tayfayı iki katma çıkarmamız gerekecek, sürekli kömürle beslemek için gereken adamları hiç saymıyorum!"</p>

  <p>Bayan Chumley'in atılganlığım görünce ben de yüreklenmiştim.</p>

  <p>"Britanya'nın mekanik dehası tüm zorlukların üstesinden gelecektir, bundan kuşkum yok."</p>

  <p>"Lütfen cevap verin, Kaptan" dedi Sör Henry. "Sizin de en az donanma kaptanları kadar akıllı olduğunuza kuşku yok ne&nbsp;de olsa."</p>

  <p>Kaptan Anderson akıllıkla suçlandığına biraz içerlemiş gibi göründü bana. Ne de olsa akıllılık, <i>entelektüelinde</i> aynı kapıya çıkıyordu.</p>

  <p>"Bu abes soruya illâ ki bir karşılık vermek gerekiyorsa, birinci ve en önemli itirazım şu olacaktır: Biz aylar boyunca denizde kalabiliriz. Ama buharla işleyen bir gemi yol almak için taşıdığı kömürü tüketmek zorunda kalacaktır. Bir geminin&nbsp;uzunluğu da onu inşa etmek için uygun kereste miktarının&nbsp;uzunluğundan daha fazla olamayacağına göre, bir buharlı geminin gidebileceği mesafe, taşıdığı kömür miktarıyla sınırlıdır. İkincisi, eğer sözünü ettiğimiz buharlı bir savaş gemisiyse, her iki yanına çark monte edilmesi borda uzunluğunu&nbsp;azaltacaktır ve bu da atabileceği metal miktarının azalması&nbsp;anlamına gelir. Üçüncüsü, bir muharebe sırasında çarkın dayanıksız parçalarına tek bir güllenin isabet etmesi dahi buharlı geminin kontrol edilebilmesini olanaksız kılacaktır."</p>

  <p>"Cevabımızı aldık, Bay Talbot" dedi Bayan Chumley. "Muharebede yenildik ve meydandan sürüldük."</p>

  <p>Ah o "biz" deyişindeki tatlılık!</p>

  <p>"Oysa ben söylediklerinizden bir şey çıkaramadım, Kaptan Anderson" dedi Leydi Somerset, "itiraf etmeliyim ki öğrenciyken sınıfın en mankafası seçilmiştim."</p>

  <p>"Hiçbir şey" dedi Bayan Chumley, bunu söylerken ağzının kenarları yukarı kıvrıldı ve (burada gemici diline teslim oldum) <i>sancak tarafındaki yanağı</i> olarak adlandırabileceğimiz&nbsp;yerde nefis bir gamze ortaya çıktı, "gerçekten hiçbir şey, münasip derecede cehalet kadar yakışamaz genç bir insana."</p>

  <p>Fakat bu son sözün ardından, Leydi Somerset diğer iki bayana anlamlı bir bakış fırlatınca biz üç beyefendi birden ayağa kalktık. Bayanlar çıktı ve Sör Henry bize <i>nereye</i> gitmemiz gerektiğini gösterdi. Birazdan orada durmuş, cennetten sürülmüş halde, Kaptan Anderson’ın yanı başında Lort&nbsp;Byron'un "lacivert okyanus"una doğru ihtiyacımı gideriyordum. Uçları yukarı kıvrılmış o ağızdan uzak kalmanın düşüncesine bile dayanamıyordum... ah, Yarabbim, bundan&nbsp;böyle nasıl yaşarım! Ben bunu bir efsane saymıştım oysa, basit bir tiyatro klişesi sanmıştım, ilk görüşte aşk, <i>coup defoudre,&nbsp;</i>bir peri masalı... ama onun da söylediği gibi, kimileri inanır&nbsp;peri masallarına!</p>

  <p>Öyle olmasım yürekten isterim. Ne olur başka türlü olmasın.</p>

  <p>Çok oyalanmadan kaptan kamarasına ve konyak servisine geri döndüm. Bayanlar henüz ortaya çıkmamışlardı ve onları&nbsp;son kez görmüş olduğumuzu düşünerek korkulanınla boğuşmaya başladım. Boş laflar ettim, ama diğer iki beyefendi&nbsp;de orada olduğuna göre ben de kalmakta sakınca görmedim.&nbsp;Gemici dilinde derin bir sohbete dalmışlardı. Bizim geminin&nbsp;muhtemelen yerinden çıkmış dişi iğneciklerinden, <i>Alcyone'</i> un&nbsp;temiz kıç kuruzundan, babafingo çubuklarından ve sarhoş bir&nbsp;yüzbaşıdan söz ediliyordu. İşte bu sarhoş yüzbaşının ihmali&nbsp;sayesinde Sör Henry böyle hoş bir kompliman yapma imkanına kavuşmuştu, çünkü bize yetişmesi gerçekten büyük bir&nbsp;şanstı. Her iki beyefendi de gün içinde hafif bir esinti yakalanması durumunda tayfayı eğlenceden mahrum edip gönülsüz çalışmalarına yol açmamak konusunda fikir birliğine vardılar. Kaptan Anderson’ın, tayfayı temsilen huzuruna çıkan&nbsp;heyetin ricalarına rağmen, barış imzalanması gibi harika haberleri bile fazladan içkiyle kutlamayı reddettiğini öğrendim.&nbsp;Ancak ve ancak demir attığında yaparmış böyle bir şeyi, çünkü günde iki tur rom, disiplinsizliğin kapısını ardına kadar&nbsp;açmak demekmiş. İşte sohbetleri böyle devam edip gitti. Tam&nbsp;karamsarlığa kapıldığım sırada bayanlar çıkageldi. Bir firkateynin kaptan kamarasının hem yemek salonu hem de oturma odası olarak kullanılması kadar doğal bir şey olamaz zaten. Kuşkusuz Leydi Somerset'in ayarlamasıyla tüm protokollere rağmen kendimi yine Bayan Chumley'in yanında oturur buldum. Herhalde oturduğum yere pencere koltuğu deniyordu, çünkü geminin büyük kıç penceresinin tam dibindeydi, ama yanlış hatırlamıyorsam bu koltuğun başka bir adı&nbsp;vardı... pupa oturağı mı nedir... ama ne fark eder ki? Tanrı&nbsp;Leydi Somerset'i korusun!</p>

  <p>Korkarım biraz delice sözler ettim. Ama bunun nedeni konyak değildi. Uykusuz geçirdiğim sonsuz kadar uzun görünen zamanın etkisi de değildi. Her türden sarhoşluğun en&nbsp;trajiği, en gülüncü, en tatlısıydı sözlerimin nedeni.</p>

  <p>"Bayan Chumley, Alman dansını bana lütfedecek misiniz... bir de kadrili... halka dansını da... kotilyonu da..."</p>

  <p>"Hangisini seçmeliyim?"</p>

  <p>"Mümkünse hepsini! Dayanamam başkasıyla..."</p>

  <p>"Fakat bu uygun olmaz, efendim. Eminim siz de farkındasınız bunun!"</p>

  <p>"Öyleyse uygunsuzluğun tarafım tutacağım bu seferlik. Grandi direğinin çevresinde Alman dansına katılmalı, çukur&nbsp;güvertenin bir ucundan öbür ucuna kotilyon..."</p>

  <p>"Bay Talbot! Benim gibi zavallı çaresiz bir genç hanım..."</p>

  <p>"Hadi canım! Ancak <i>Alcyone</i> kadar çaresiz olabilirsiniz siz. Sör Henry' den daha fazla fetihle doludur geçmişiniz. Ben de&nbsp;listedeki fazladan bir İsimim sadece."</p>

  <p>"Ben o kadar katı yürekli değilim. Sizi serbest bırakacağım. Üstelik..."</p>

  <p>"Üstelik ne?"</p>

  <p>"Artık barış zamanındayız, efendim. Gelin barışın güzelliğini paylaşalım."</p>

  <p>"Gitmeme izin verecek kadar zalim olamazsınız!"</p>

  <p>"Eninde sonunda rüzgar yapacak bunu. Ah, o korkunç yalpalamaları düşündükçe fena oluyorum! İnanın bana, <i>mal&nbsp;de mer</i> öylesine iğrenç, öylesine aşağılayıcıdır ki, genç bir hanım onun pençesine düşünce görünüşüne bile dikkat edemez!"</p>

  <p>"Hâlâ onların üzerinde baskı kurup sizi bizim gemiye aldırabiliriz."</p>

  <p>"Bir kez emir verilmeyegörsün. Ben yataklara düşmüş sayıklarken dahi Sör Henry hareketi azaltmak için tek bir yelkeni toplatmadı, hem de Leydi Somerset'in tüm yakarışlarına rağmen. Bende olduğunu varsaydığınız gücün ne kadar sınırlı olduğunu anladınız mı şimdi?"</p>

  <p>"Peki siz gidip şahsen ricada bulundunuz mu?"</p>

  <p>"Ben o sırada sefil bir durumdaydım, sadece ölmek istiyordum. Gerçi sizin geminize doğru çekilmeye başladığımızı duyduğum ve henüz sizin dost mu yoksa düşman mı olduğunuzu bilmediğimiz sırada yeniden düşündüğümde, hastayken delicesine arzuladığım şeyi dehşet verici bulduğumu&nbsp;fark ettim."</p>

  <p>"Size bir sır vereyim mi, Bayan Chumley? Çok cesurmuş gibi davrandım, ama aslım isterseniz ben de sizinle aynı durumdaydım!"</p>

  <p>İkimiz birden güldük.</p>

  <p>"İtirafınızı duydum ve bağışlıyorum, beyefendi, bu sırrı kimseye açmayacağım!"</p>

  <p>"Peki Leydi Somerset de telaşlı değil miydi?"</p>

  <p>Bayan Chumley koyu renkli saç lülelerini önüme dökerek yelpazesinin ardından cevap verdi.</p>

  <p>"Sadece görünüşte, Bay Talbot. Bana kalırsa bir korsan gemisine rastlamayı umuyordu!"</p>

  <p>Gürültüyle güldüm.</p>

  <p>"Ve bizim gemicilerin dediği gibi 'sefil görünüşlü çürümüş</p>

  <p>keresteden yükümüzü' bulunca limanları ıssız ve ağzı açık kaldı!"</p>

  <p>"Bay Talbot!"</p>

  <p>"Aman, ne fark eder! Biz sonuçta anlaştık, öyle değil mı. Olabildiğince çok dansa kaldıracağım sizi, hatta belki uygun&nbsp;görülen miktardan da fazla, kabul mü?"</p>

  <p>"Bileğimden tutup esir edilirsem, boyun eğmekten başka ne yapabilirim? Ama bu durumda her şey sizin hatanız olur."</p>

  <p>"Arsızlığa vururum işi."</p>

  <p>Bir suskunluk yaşandı. Tam bu sessizliğin ardından havadan sudan sohbeti önemli bir şeylere doğru derinleştirmek için umutsuzca bir çabaya giriştim. Ama şok edici itiraflarıma&nbsp;başlamak için daha ilk nefesimi almıştım ki -hanımefendi, bir&nbsp;yıldırımla çarpıldım sanki- Leydi Somerset'in yüzündeki gülümsemenin ne kadar sabitleşmiş olduğu dikkatimi çekti.&nbsp;Kaptan Anderson ayağa kalktı. Ben de gerçek bir yürek sarsıntısıyla kavradım ziyaretimizin -mecburen- sona erdiğini.&nbsp;Şu anda anlatamıyorum o büyülü saraydan nasıl çıktığımı,&nbsp;kümesime nasıl girdiğimi, boğazımda düğümlenmiş sözcüklerle düşünürken -ne komedi!- tam o sırada onunla konuşan&nbsp;kişinin... iyi de neyin peşindeyim ben böyle? Bir şair değilim&nbsp;ki <i>işim</i> böyle anlar sonrasmda erkekleri rahatlatmak olsun.&nbsp;"Dünya Gözümden Silindi" ya da "Her Şey Aşka Dair!" Ansızın hissettiğim ve esiri olduğum tutku gerçekten de böyle&nbsp;bir şeydi. Ziyaret sırasında nasıl göründüğümü düşününce&nbsp;bir panik duygusuna kapıldım, elimi başıma götürdüğümde&nbsp;saçlarımın arasındaki kurumuş kanın sertliğini hissettim; aklıma gelen tek şey o "genç hanım"ın ne kadar iğrenmiş olabileceğiydi. O baştan ayağa nezaketti, incelikti ve... ama çok iyi&nbsp;tıraş olmuştum, ayrıca kıyafetim de... ah, zavallı budala, zavallı Edmund, ne düşüş, hayır, ne yükseliş... hayır, ikisi de değil, ama ne inanılmaz bir dönüşüme uğramıştım! Acı çekeceğimi hissettim, zaten acı çekiyordum, ama yine de dünyada&nbsp;yaşayan başka kimseyle yer değiştirmek istemezdim, gerçi&nbsp;bazılarıyla belki yer değiştirebilirdim, başka erkeklerle - <i>Alcyone</i> bu türden erkeklerle doluydu! Ah, Yüce Tanrım!</p>

  <p>Ve Anderson'ın düello etme konusundaki eğilimini de öğrenememiştim!</p>

  <p>&nbsp;</p>

  <p>&nbsp;</p>

  <p>&nbsp;</p>
</body>
</html>
