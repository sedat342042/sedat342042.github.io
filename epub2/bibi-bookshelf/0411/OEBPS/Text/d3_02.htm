<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 id="sigil_toc_id_1"><b>(2)</b></h1>

  <p>Birinci bölümü esrarengiz bir biçimde sona erdiren "ve" kelimesiyle bugün yazacaklarım arasında üç günlük bir zaman olduğunu belirtmek gerek. Maalesef yazma işim yarıda kesildi. Tanrım, başım nasıl da ağrıyor, boynumu bile çeviremiyorum! Zonklama bir an bile kesilmiyor! Artık ranzamda uzandığım yerden yazmaya başladım, Phillips dizlerimin üstüne yerleştirebileceğim ahşap bir satıh getirdi ve sırtıma da birkaç tane taş gibi minder koydu, daha doğrusu kendi deyimiyle "takozları yerleştirdi". Gemi yalpadan çıktı çok şükür -aslında, maalesef, demem gerekiyor, zira esinti bizi o kahrolası durgun kuşağa doğru sürüklüyor ve yapacak bir şey de yok. Bu gidişle Avustralya'ya vardığımızda kış mevsimi başlamış olacak ve bunu ne ben istiyorum ne de Hint Okyanusu'nun o mevsimdeki dehşetli haline dair pek çok şey duymuş olan gemiciler! Lanetler okuyacak kadar iyileştiğimde Summers ziyaretime geldi ve yüzünde acı bir tebessümle Kaptan Anderson'ın Plate nehri önerisini reddettiğini ama şimdi Ümit Burnu'na uğrama olasılığına -yani oraya kadar gidebilirsek- boyun eğer göründüğünü söyledi.</p>

  <p>"Öyleyse tehlike içindeyiz, değil mi?"</p>

  <p>Bir süre sesini çıkarmadan önüne baktı.</p>

  <p>"Küçük bir tehlike. Aslında önemsiz, her zamanki kadar denebilir. Aman yalnız çok rica ediyorum..."</p>

  <p>"Yolcular arasında umutsuzluk yaratacak sözler söylemeyeceğim."</p>

  <p>Bunu duyunca elinde olmadan gülüverdi.</p>

  <p>"Amanın, sen artık iyileşmişsin, kuzum."</p>

  <p>"Bir de dilimle kafamın içi arasında bir bağlantı kurabil-seydim... aslında şu an yalnızca dış kabuğumla konuşabiliyorum, anlatabildim mi?"</p>

  <p>"Başına aldığın darbe yüzünden. Çok geçmeden kendini toparlarsın. Ancak senden tek dileğim, bir dahaki sefere erkekliğe leke sürdürmemek uğruna öne atılmadan önce biraz düşünmendir."</p>

  <p>"Beni azarlıyor gibisin."</p>

  <p>"Ne dersen de, başına bir darbe daha alırsan neler olacağını kimse bilemez, hele hele belkemiğine bir şey olursa maazallah sakat kalabilirsin."</p>

  <p>"Doğrusunu istersen benim başım zaten hep ağrır da, işte boynumu oynatmayı bir türlü beceremiyorum, bak şimdi... ııh! Allahın belası!"</p>

  <p>Summers gittikten sonra ben de başımızdan geçen serüvenin hikayesini yazmaya koyuldum. Üç gün önce yazı-kapağımın başına oturmuş mutlu mesut defterimi doldururken aniden altımdaki zeminin eğiminde bir değişiklik olduğunu fark ettim. Son günlerde insanı canından bezdiren zikzaklar, volta seyri ya da ayaklar -artık gemici dilinde her ne deniyorsa- yapıp durduğumuzdan önce önemsemedim. Ama sonra kuyruksokumum (denizcilik sezgileri benden çok daha fazla gelişmişti) normalden daha fazla yana yattığımızı hissetti. Üstelik böyle bir harekete eşlik etmesi gereken lostromo düdükleri, vardiya subayının emirleri, aceleci ayak sesleri ya da yelkenlerin hışırtısı duyulmuyordu. Onun yerine yelkenlerden ani bir gümbürtü geldi, sonra sessizlik oldu ve bu sessizlikte, denizcilik içgüdülerim güvertenin gittikçe daha hızlı sarsılmaya başladığını söyledi. Artık bir yazar olmuştum ve ilk işim kalemi yerine koymak, hemen ardından da hokkanın tapasını kapatmak oldu. Bunları yaparken ranzama doğru kaymaya başladım... artık sessizlik de sona ermişti: Haykırışlar, ıslıklar, ayak sesleri, birbirine çarpan eşyalar, bir de buna yandaki kamaradan gelen, eski aşkım Zenobia’nın çığlıkları ve onunla uyum içinde yükselen, Bay Broclebank'in zan altındaki karısının çığlıkları eklendi. Bütün gücümü toplayıp güverteye çıkmak üzere harekete geçtim, zorlukla kapımı açtım ve bir örümcek gibi oraya buraya tutunarak çukur güvertenin aydınlığına çıktım.</p>

  <p>Şimdiye dek okuduğum her seyahat kitabında yazdığı gibi, korkunç bir manzarayla karşılaştım, kanım damarlarımda dondu, tüylerim diken diken... vs. vs. Geminin görüntüsü baştan ayağa değişmişti. Daha önce dümdüz duran güverte bir evin çatısı gibi yana yatmıştı ve yatmaya da devam ediyordu. Çaresizliğimden kaynaklanan bir soğukkanlılıkla batmakta olduğumuza karar verdim. Devriliyorduk, alabora oluyorduk. Tüm yelkenlerimiz yanlış tarafa doğru şişmiş, hatta torbalanmıştı, yanlış halatlar gerilmişti ve doğru halatlar havada başıboş çırpınıyordu. Rüzgaraltındaki küpeşteler neredeyse denizle aynı seviyeye gelmişti. Sonra bir çatlama, kırılma ve yırtılma sesi duyuldu. Baş taraftaki "babafingo çubuğu" adı verilen koca direkler iki yana doğru sallandıktan sonra iplerini koparıp yelkenleri yırtarak devrildi ve halatlarla yelkenler arasında asılı kaldı. Rüzgarüstündeki küpeştede halatlarla uğraşan birkaç adam vardı. Bir tanesi baş kasaranın orda elinde baltayla bir halatı kesmeye çabalıyordu. Yukarı baktığımda hâlâ aklımın havsalamın almadığı bir manzarayla karşılaştım: Geminin dümen çarkı öyle bir fırdöndü ki onu zarzor tutmaya çabalayan iki adam yağmur damlaları gibi savruldu. Bir tanesi havalanıp çarkın üstünden geçerek öbür tarafta bir yerlere doğru uçtu, bana yakın duran adam ise yıldırım çarpmış gibi yere yapışıverdi. Dümen çarkının dönmeye başlamasıyla birlikte dümenden korkunç bir gümbürtü geldi. Kaptan Anderson'ın bir halatı armadora çeliğinden çabucak çözdüğünü ve hemen ardından atılıp başka bir halatı tüm gücüyle çekmeye başladığım gördüm... ben de onun yanına gidip çekmeye başladım, ikimizin gücüyle halatın gelmeye başladığını hissettim ama tam bu sırada -yani daha sonradan görenlerin anlattığına göre- az önce çözülmüş olan ve boşta kalan halat havada bir yay çizmekteydi ve... aynı anda başıma ve sırtıma sert bir darbe yediğimi hatırlıyorum. Şu hep kullanılagelen "ondan sonrasını hatırlamıyorum" sözünü kullanmayacağım elbette, ama yine de o andan sonra hatırladıklarım epey bulanık kafamda. Galiba bir şekilde genç Bay Willis'e takılıp düşmüşüm. Sırtımdaki sızı ve kafamın içindeki uğultu dışında çok rahattım doğrusu. Çünkü Bay Willis'in üzerinde yatıyordum. Farklı koşullarda Bay Willis'i döşek olarak kullanmayı pek tercih etmezdim, ama olmuştu bir kere, altımdaki çocuğun kurtulmak için öfkeyle çırpındığım hissettim. Sonra birisi onu çekip çıkardı ve artık altımda döşek yerine düzleşmiş olan güverteden başka bir şey kalmadı. Gözlerimi açıp yukan baktım. Masmavi gök yer yer beyaz bulutlarla beneklenmişti. Mizana direğini görebiliyordum, yelkenleri serenlere sarılmamışsa da toplanmıştı. Bakışlarımı pruvaya doğru çevirdiğimde grandi direğinin bir kısmının yerinde durduğunu ve alt yelkenlerinin toplanmış olduğunu, babafingo çubuğunun yana devrilmiş ve halatlar arasında sarkmakta olduğunu gördüm, eminim gemicilerin bu durumu tarif etmek için bir sürü terimi vardır. Pruva direğinin babafingo çubuğu da devrilmişti, ama bu seferki yerinden kopmuş, yarısı geminin dışında, yarısı baş kasara güvertesinde bocurgatın üstünde duruyordu. Ağrılarımın dinmesini beklemeye karar vererek uzanmaya devam ettim. Uzaktan uzağa Kaptan Anderson'ın emirler yağdırmakta olduğunu duyabiliyordum. Onu hiç bu kadar az anlayıp çok sevdiğim olmamıştı. Sesi yatıştıncı ve güven verici bir şekilde yankılanıyordu kafamın içinde. Ve sonra, ister inanın ister inanmayın, tüm o emirlerin arasında bir an durdu ve daha yakınındaki birine alçak sesle şöyle dedi: "Bay Talbot'ın durumuna bir bakın." Ne büyük bir şeref! Phillips üzerime eğildi, ama ben az önceki şeref payesini reddedecek değildim herhalde.</p>

  <p>"Beni bırak dostum. Benden çok daha kötü durumda olan başkaları vardır mutlaka."</p>

  <p>Tanrıya şükür Phillips söylediklerimi duymazdan gelmiş başımın altına yumuşak bir şeyler sokmaya çalışıyordu. Bu yastık bozması biraz daha rahat etmemi sağlamıştı. Başımın arkasındaki zonklama nispeten azaldı.</p>

  <p>"Neler oldu böyle?"</p>

  <p>Önce bir sessizlik oldu. Sonra...</p>

  <p>"Henüz bilmiyorum, efendim. Gemi davranır davranmaz size bakmaya geldim."</p>

  <p>Önce bir bacağımı, sonra diğerini oynattım. Herhangi bir yaralanma emaresi yoktu, sonra kollarımı yokladım, onlar da iyi durumdaydı. Halat birazcık avucumun içini yakmıştı o kadar. Görünüşe göre kafamda bir şişlik ve biraz sarsılma dışında herhangi bir zarar görmeden atlatmıştım bu faciayı.</p>

  <p>"Gidip bayanlara yardımcı olmalısın, Phillips."</p>

  <p>Cevap vermek yerine katlamakta olduğu bir bez parçasını daha başımın altına yerleştirdi. Gözlerimi tekrar açtım. Halatlar arasından sarkan babafingo çubuğu yavaş yavaş aşağı indiriliyordu. Donanımdan geriye kalanların arasına gemiciler doluşmuştu. Zonklayan başımı zorlukla kaldırdığımda kırık babafingo çubuğunun güverteye alındığını ve bocurgattan kurtarılmakta olduğunu gördüm. Bocurum yelkeninin gizi bumbasına kadar indirildi. Bir an için aklıma küpeşteler su yüzeyine kadar indiğinde üstlerinde köpüklenen dalgalar ve şişmiş yelkenler geldi.</p>

  <p>"Neler oldu?"</p>

  <p>"Lafzımı mazur görün, ama kafası işlemeyen askerleri gemiye doldurursanız olacağı budur, efendim."</p>

  <p>Kıpırdayacak halim yoktu, bu yüzden başımı kaldırıp çevreye bakınmaktan başka bir şey yapamadım. Bu hareketimin bedelini ömrümde hissetmediğim kadar şiddetli bir acıyla ödedim... sanki başımın arkasından içeri bir hançer sokuldu. Çabalamaktan vazgeçip hareketsiz yatmaya devam ettim. Summers ve kaptan gemici dilinde ateşli ateşli bir şeyler tartışıyorlardı. Dişi iğnecikler bu kadar yıpranmış olmasaydı... omurga bu kadar zorlanmasıydı vs.. Başımı hafifçe çevirerek konuşmaları dinlemeye çalıştığımda, canımın çok fazla yanmadığını fark ettim. Ne söylediklerini duyabiliyordum. Kaptan mizana gargafundosuyla uğraşırken Bay Talbot büyük bir cesaret örneği göstererek onun yardımına koşmuş ama serbest kalmış bir ıskotanın çarpmasıyla bilincini yitirmişti. Zaten Bay Summers da benden bunu beklerdi. Bay Summers görevine dönmek için izin istedi ve ayrıldı. Tam kalkıp oturmaya niyetlendiğimde yine kaptanın sesini duydum.</p>

  <p>"Bay Willis!"</p>

  <p>Bay Willis, yavaşça bir o tarafa bir bu tarafa dönen dümen çarkının yanında ayakta duruyordu. Tam bu korkunç ihmalkarlığı kaptana göstereceğim sırada iki gemici merdivenlerden yukarı fırlayıp her iki yandan çarkı tuttular.</p>

  <p>"Bay Willis!"</p>

  <p>Asteğmenlerimizden Bay Willis'in yüzü hep solgundur. Ben başıma aldığım darbe yüzünden mi öyle görüyordum bilemem, ama Willis'in yüzü açık yeşil bir renk almıştı.</p>

  <p>"Bir cevap almak için daha kaç kez adınızı söylemem gerekecek."</p>

  <p>Zavallı genç Willis önce ağzını kapattı, sonra tekrar açtı. Sanırım dizleri birbirinden destek alıyor olmasa yere yığılıverecekti.</p>

  <p>"Efendim."</p>

  <p>"Vardiya sizdeydi."</p>

  <p>"Efendim, o... yani Bay..."</p>

  <p>"Onu ben de biliyorum, Bay Willis. Vardiya sizdeydi."</p>

  <p>Bay Willis'in ağzından hafif bir inilti dışında bir şey çıkmadı. Kaptan Anderson’ın sağ kolu havada bir yay çizdi ve tokadı çocuğun suratında patladı. Willis havalandı, yana doğru biraz uçtuktan sonra yere kondu.</p>

  <p>"Kalkın beyim, sizinle konuşurken ayakta durun! Şu babafingo çubuklarını görüyor musunuz? Siz kahrolası bir ahmaksınız. Kalkın ayağa! Ne kadar yelkenin parçalandığından haberiniz var mı, bu kendirler delikleri tıkamaktan başka bir işimize yarar mı artık? Yemin ederim yeni bir mizana direkbaşına sahip olduğumuzda sizi oraya çıkartacağım ve görev sürenizin geri kalanını orada geçireceksiniz!"</p>

  <p>"Efendim, Bay... Bay..."</p>

  <p>"Onu bulup getirin, Bay Willis! Onun gelip karşıma dikilmesini istiyorum ve bunu <i>hemen</i> istiyorum!"</p>

  <p>O kadar öfkenin ve tehditkarlığın tek bir kelimeye sığdırılabileceğini hiç tahmin etmezdim. Kaptan Anderson'ın ünlü kükreyişini, o ürkütücü sesi duyunca yerimde kalıp yeni kazandığım cesaret payesini korumaya karar verdim. Gözlerimi kapalı tuttum ve bu yüzden biraz sonraki konuşmanın taraflarını göremedim. Birinin sendeleyerek merdivenleri çıktığını işittim, sonra Deverel'ın peltek ve nefes nefese bir konuşmasını duydum.</p>

  <p>"Kör şeytan, ne haltlar çevirdi bu çocuk yine, lanet olsun!"</p>

  <p>Anderson ona öfkeli ama alçak bir sesle cevap verdi, konuşmalarının başkaları tarafından duyulmasını istemiyor gibiydi.</p>

  <p>"Bay Deverel, vardiya sizdeydi."</p>

  <p>Deverel de sesini alçalttı.</p>

  <p>"Genç Willis duruyordu ya..."</p>

  <p>"Genç Willis mi? Tanrı aşkına, siz gerçek bir budalasınız!"</p>

  <p>"Asla böyle bir..."</p>

  <p>"Hayır, sesinizi kesip dinleyeceksiniz. Emirler gayet açık; açık denizde seyrederken bir asteğmene vardiyayı terk edemezsiniz."</p>

  <p>Deverel'ın sesi ansızın yükselerek bir haykırışa dönüştü.</p>

  <p>"Herkes yapıyor bunu! Yoksa bu veletler işi nasıl öğrenecek?"</p>

  <p>"Vardiya subayı da sıvışıp subay salonunda kafayı çekecek öyle mi? Gemi sarsılmaya başladığında ben bile yetişip güverteye çıktım, ama siz yerinizde yoktunuz! Sonra da sendeleyerek geldiniz, siz... siz bir ayyaşsınız..."</p>

  <p>"Ne siz ne de bir başkası bana böyle hitap edemez! Sizi..."</p>

  <p>Anderson da sesini yükseltti. "Bay Deverel. Vardiya sırasında güverteyi terk etmeniz suç niteliğinde bir ihmalkarlıktır. Şu andan itibaren göz hapsinde tutulacaksınız!"</p>

  <p>"Canın cehenneme, Anderson. Seni piç kurusu!"</p>

  <p>Bu sözlerden sonra oluşan sessizlikte nefes almaya dahi cesaret edemedim. Anderson buz gibi bir sesle devam etti.</p>

  <p>"Ayrıca içki içmeniz yasaklanmıştır, Bay Deverel."</p>

  <p>Phillips, kaptanın uşağı Hawkins'in yardımıyla beni ranzama taşıdı. Az önceki konuşmaya kulak misafiri olduğum anlaşılmasın diye bayılmış numarası yaptım. Bu durumda bir askeri mahkeme kurulması gerekecekti ve tanık olarak ya da başka bir şekilde bu işe karışmaya hiç niyetim yoktu. Ağzımdan içeri biraz konyak akıttıklarında kendime gelmiş gibi yaptım ve gözlerimi açar açmaz Phillips'i kolundan yakaladım.</p>

  <p>"Phillips. Sırtım kanıyor mu?"</p>

  <p>"Gördüğüm kadarıyla hayır, efendim..."</p>

  <p>"Başıma ve omuzlanma çarpan bir halat yüzünden bilincimi kaybetmişim. Etimin kemiğe kadar kesildiğini hissediyorum."</p>

  <p>"Yok canım" dedi neşeyle, "yalnızca halatın ucu geldi... biz ona 'kırbaç' deriz, efendim. En sona kalan adamın sırtında ya da lafzımı bağışlayın, kıçında patlar, efendim. Hafif bir kızarıklıktan başka bir şey bırakmaz."</p>

  <p>"Peki gemiye ne oldu?"</p>

  <p>"Ne zaman, efendim?"</p>

  <p>"Kazadan söz ediyorum be adam, şu kırılan direklerden... ağrıyan başımdan!"</p>

  <p>Phillips oturup her şeyi anlattı.</p>

  <p>Afallamıştık. Ben afallamıştım, o afallamıştı, gemi afallamıştı, hepimiz afallamıştık. Annemin hizmetçi kıza söyledikleri aklıma geldi: "... fakat o mahlukun kumaşın metresine kaç para istediğini duyunca afalladım, Forbes. Ne kadar kaliteli olursa olsun, gerçekten afalladım!" Ondan sonra annemin son barış zamanında anakaraya yolculuk yapmama izin vermesini, ama küpeşteye fazla yaklaşmamam için beni uyarmasını hatırladım. Ne muhteşem bir dilimiz vardı bizim, en dolaylı anlatımlarda bile kıvraklığını koruyan, kimi zaman bilinçsizce yapılsa da mecazlara sonuna dek açık bir dil. Okul yıllarımda İngilizce şiirleri Latince ya da Eski Yunancaya çevirirken neler yaşadığımı, İngiliz şairin keskin zekasıyla yarattığı mecazi deyişleri, çift anlamlı cümleleri çevirirken çoğunlukla kupkuru metinlere ulaştığımı anımsadım. Olur şey değil doğrusu, bilindik bir mecazın etimolojik kökleriyle burada bu haldeyken karşılaşmıştım. Gerçekten ben de afallamıştım. Sonra kafamda her şeyi canlandırmayı başardım. Deverel birkaç kadeh atmak için aşağı inmiş ve geminin idaresini kıt akıllı Willis'e bırakmıştı. Yüce Tanrım, aklıma gelince yine başım zonklamaya başladı. Kendimi avutmak için ironiye başvurarak, zavallı ülkem büyük bir kayıp yaşayabilirdi, diye düşündüm. Evet, boğulup ölebilirdim! Bay Willis vardiyadayken rüzgaraltında bir değişiklik olmuş, dalgaların üstünde köpükler belirmiş, bora çıkacağının işaretiymiş bu. Görünmez iki avuçla itiliyormuşçasına dalgalar yükselmiş, bora yaklaşıyormuş... Dümen çarkının başındaki iki adam grandi direğinin güngörmezlerindeki sarsılmayı görünce hemen pusulaya bakmışlar ve bir şeyler olduğunu anlamışlar... Komuta almak için çevrelerine bakındıklarında Deverel yerine yalnızca ağzı açık öylece duran Willis'i görmüşler... O an etrafta başka yetkili de yokmuş... Vakit kaybetmeden çarkı döndürüp borayı karşılamaya kalksalar bunun için kırbaçlanacaklarından korkmuşlar... Hiçbir şey yapmamışlar, çünkü Willis komuta vermemiş ve böylece bora yelkenlerimize ters taraftan çarparak gemiyi bir anda durdurmuş, sonra geriye itmeye başlamış, yelkenler ters tarafa doğru şişmiş, küpeşteler deniz yüzeyine kadar eğilmiş ve dümenimiz de onların ters yönüne dönmüş!</p>

  <p>Bütün tayfa Deverel ile Willis'in birkaç saniyelik ihmal neticesinde sebep olduğu aksaklıkları gidermeye çalışırken ben de yatağımda yatıp başımdaki zonklamanın kesilmesini beklemeye başladım, neyse ki bir süre sonra biraz hafifledi de uykuya dalabildim.</p>
</body>
</html>
