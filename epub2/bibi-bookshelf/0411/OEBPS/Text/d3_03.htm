<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 id="sigil_toc_id_2"><b>(3)</b></h1>

  <p>Ama tuhaf bir şey oldu, ranzama uzandıktan sonra kendimi öyle güçsüz hissettim ki bir iki saat değil günler geceler boyu kalkamadım yerimden. Summers zaman zaman gelip bana geminin durumu hakkında bilgiler veriyordu. Rüzgar artık karşı konulmaz bir güçle durgun kuşağa doğru taşıyordu bizi. Gemimizin donanımı eksiksiz olsaydı rüzgara karşı az da olsa yol alabilirdik, ama bu budanmış hali yüzünden tamamen çaresizdik. Direkleri eski haline getirip bütün yelkenleri açmak da mümkün değildi. Bunun için yeterince gönderimiz yok, demişti Summers. Toplam yelken yüzeyindeki azalma, tekneye yapışan yosunların su düzeyindeki kısmının temizlenmesiyle kazanılan hızı götürmüş, hatta daha da azaltmıştı. Zorunlu ihtiyaçlarımı gidermek için ayağa kalkabilecek hale gelmem için üç gün daha geçmesi gerekti. Çukur güverteye çıkmayı başardıysam da ayakta zor duruyor, olduğum yerde sallanıyordum. Güverteye çıkınca sıcağın, sessizliğin ve sisin içinde buldum kendimi. Geminin cıvadrası dahi gözden kaybolmuştu ve direklerin tepesini görebilmemizin tek nedeni epeyce kısalmış olmalarıydı. Geçici olarak kullanılacak yeni babafingo çubukları yapılması, Summers'ın kesin bir ifadeyle söylediğine göre, geminin kalas ve insangücü kaynaklarını hem çok zorlayacak, hem de oldukça uzun sürecekti. O zamana kadar yapılacak bir şey yoktu.</p>

  <p>Dördüncü gün hemen hemen kendime gelmiştim diyebilirim, üstelik o gün ve sonrasında olanlar yüzünden başımdaki zonklamayı tamamen unuttum. Phillips tarafından uyandırıldım ve lavaboma su dökmekte olduğunu duymama rağmen homurdanarak çıkmasını emrettim. Hava çok ağır, nemli, üstünde yüzdüğümüz deniz kadar ılık ve bunaltıcıydı. Bilincim yavaş yavaş yerine gelirken hüzünle hatırladım kış mevsiminin en ıslak, en soğuk günlerini... bu hem tıkış tıkış, hem de ıssız monotonluktansa yağmur, dolu, kar, tipi, hepsine razıydım! Zihnimin en derin dehlizlerine kadar her yanı araştırıp yataktan kalkmaya bir mazeret ararken belli belirsiz bir haykırış ulaştı kulaklarıma. Ne söylendiğini tam çıkaramadıysam da hemen başımın üstündeki güverteden gelmediğinden emindim. Bu haykırışın ardından, güverteden birisi seslendi ve o uzaktan gelen ses de ona cevap verdi. Kıç güvertesinden bir kükreme geldiğini duydum, Anderson'dan başkası olamazdı, her zamanki gibi öfke içinde azarlıyordu birilerini. Koşullarımızda bir değişiklik olduğundan hiç şüphem kalmamıştı ve iyi bir şeyler olduğunu umuyordum. Belki esinti çıkmıştı! Ranzamdan güç bela kalktım ve gömleğimle pantolonumu henüz giymiştim ki tüm yolcuların koridora doluştuğunu ve tuhaf bir dağdağanın başladığım duydum. Ceketimi giymeyi henüz bitirmişken kapım aceleyle çalındı ve ben daha cevap vermeye fırsat bulamadan Deverel kapıyı ardına kadar açtı. Ama karşımda duran kişi utanç ve küskünlüğün ateşiyle için için yanan katı ve soğuk adam değildi artık. Gözleri ışıl ışıldı, sevinç ve canlılık bütün vücudundan taşıyor gibiydi. Sol elinde kınına sokulmuş bir kılıç olduğunu hayretle fark ettim.</p>

  <p>"Sevgili dostum Talbot! Yüce Tanrım! Güçlüklerden kurtulmanın bir yolunu buldum! Hadi gel benimle!"</p>

  <p>"Ben de güverteye çıkmak üzereydim. Neler oluyor Allah aşkına?"</p>

  <p>"Vay canına, duymadın mı? Bir yelkenli!"</p>

  <p>"Kahretsin! Dua edelim de bizimkilerden biri olsun!"</p>

  <p>"Cesaretine ne oldu dostum? Kuntrata yelkeninin beyaz olduğu görülmüş! Düşman olduğundan kuşkumuz yok!"</p>

  <p>"İyi de Summers Fransızların çok kötü durumda olduklarını söylemişti..."</p>

  <p>"Hadi canım! Filo halinde geldiklerini kim söyledi? Tek bir gemi... Bonapart önümüzü kesmesi için gönderdi belki... ama ne fark eder ki, Fransız, Yanki, Hollandalı, hepsi bir... kanlı bir savaş tüm hesapları görür... ne kadınlar kurtulur elinden, ne de çarpışmalar... işte karşında saygıdeğer John!"</p>

  <p>"Bu sayede rütben yükseltilebilir, senin adına sevindim -ama bana sorarsan- umurumda bile değil şu Fransızlar!"</p>

  <p>Deverel son sözlerimi dinlemek için beklemeden çıkıp gitmişti, gerçi fena da olmadı, çünkü bunların pek yiğitçe sözler olduğunu söyleyemem. Ama daha ranzamdan kalkacak gücü yeni bulmuştum ve başımın ağrısından tam olarak kurtulamamıştım... Böyle bir anda hemen kahraman rolüne soyunması için insanın bizzat Nelson olması gerekir. Yine de, yavaş yavaş kendimi topladım ve çukur güverteye doğru yollandım. Yolcularımız kıç tarafında toplanmışlardı -aslında yığılmışlardı demek daha doğru olur. Göçmenler de pruvada birikmişti. Sis yüzünden sadece gemimizden ibaret kalan evrenimizde kesif bir sessizlik hakimdi. Summers ile Cumbershum kıç güvertesinde yan yana ayakta duruyorlardı. Kaptan Anderson kıçüstü güvertesinin tırabzanmda, Cumbershum'ın alçak sesle söylediklerini dinliyordu. Cumbershum'a göre alçak olan sesini rahatlıkla duyabiliyordum.</p>

  <p>"Bu herif aptalın teki, efendim. Güvenilip de sorumluluk verilecek türden biri değil. Bay Taylor'u gönderdim ve bir şey görürse hiç ses çıkarmadan işaretle bildirmesi talimatım verdim."</p>

  <p>"Bizi gördüğüne dair bir belirti var mı?"</p>

  <p>"Hayır, efendim. Üstelik armayı budattığımız ve artık babafingo çubuklarımız olmadığı için ona görünmemek çok kolay."</p>

  <p>"Görünmemek mi dediniz, Bay Cumbershum? Şu 'görünmemek' sözü hiç hoşuma gitmedi. Ona görünmemek gibi bir niyetim yok. Eğer karşı karşıya gelirsek ve düşman olduğu ortaya çıkarsa savaşacağım."</p>

  <p>"Elbette efendim."</p>

  <p>"Bay Summers. Her iki tarafta altışar büyük topumuz var. Hepsinin başına deneyimli adamlar koyabilir miyiz?"</p>

  <p>"Hayır efendim. Bir tarafa koymamız bile zor, başa ve kıça sandal indirir ve güverteye de borda edenleri püskürtmek için adam koyarsak buna imkan kalmaz. Şu anda ağları çektiriyorum. Ama geri kalanı... Bay Taylor işaret veriyor."</p>

  <p>Bay Taylor'u yukarıda sislerin arasında görebiliyorduk. Grandi direğinin tepesinde tarifi imkansız bir halatlar ve makaralar karmaşasına tutunmuştu. Kaptan Anderson gözlerini pusulaya dikti.</p>

  <p>"Rotayı güneydoğuya çevirin."</p>

  <p>"İzninizle efendim, benim baktığım yerden Bay Taylor doğuyu işaret ediyormuş gibi görünüyor."</p>

  <p>"Sandallar suya insin, Bay Summers. Sonra da gemiyi hazırlayın. Sanıyorum güneydoğu yönüne giderek hazırlık süremizi uzatabiliriz."</p>

  <p>"Şüpheliyim, efendim."</p>

  <p>'Ters bir rüzgar işimizi bitirebilir. Hayır, Bay Summers. Gemiyi hazırlayın."</p>

  <p>"Başüstüne efendim. Bay Deverel..."</p>

  <p>Bundan sonra başlayan emirler silsilesi çok hızlı iletildi. Birini bile anlamayı beceremedim. Bayanlara alt güvertenin yolunun gösterildiğini ve emir verildiğinde hemen oraya geçmelerinin söylendiğini işittim. Nedense bayanlar inanılmayacak kadar sakin görünüyorlardı. Bayan Granham borda etmeye kalkanları çatılmış kaşlarıyla püskürtebilirdi. Bir Jakoben değilse bile ahdetmiş bir Cumhuriyetçi olan Bay Prettiman ise sırf tutumunun ne olacağını merak edenlerin soru dolu bakışlarından rahatsızlık duyduğundan olsa gerek, mağrur ve tehditkar görünüyordu. Kariyerime kısa bir ara vermek zorunda kalacağımdan ya da kariyerimi toptan yitireceğimden çekinmesem, hemen gidip onu sorguya çekmek isterdim. Ama kimseden çıt çıkmıyordu işte. Dilimizi yutmuş gibi öylece durduk, sonra ortak bir içgüdüyle yavaş yavaş yolcu salonuna doğru geriledik. Yolcu salonunda kaldığımız süreçte, yemek sırasında olduğu kadar yemekten önce de şarap tüketiminin biraz arttığı dikkatimi çekti. Bitkinliğimi ve ağrılarımı biraz olsun unutmaya çalışıp içeridekilerin moralini yükseltmek için, böyle bir okyanusta iki geminin kasıtlı olarak birbirini bulmasının son derece zor olduğunu, şans eseri borda bordaya gelmelerinin ise toptan imkansız olduğunu söyledim. Gerçi borda bordaya gelsek bile, dedim, neden savaşmak zorunda kalalım ki? Ardından kadehimi elime alarak zafer için kaldırmayı önerdim. Ama ne fayda! Herhalde hiçbir topluluk bu kadar hüzünlü ve ürkek olmamıştır tarihte! Kimse kılını kıpırdatmadı, yalnızca küçük Pike bıçağını çatalını masaya fırlatıp gözyaşlarına boğuldu.</p>

  <p>"Yavrularım, ah yavrularım benim! Minik Arabella! Zavallı Phoebe!"</p>

  <p>Karısı elini omzuna koyarak yatıştırmaya çalıştı. Ben de aynı niyetle erkekçe bir çıkış yaptım.</p>

  <p>"Hadi, Pike, hiç korkma dostum! Bu işte hep birlikteyiz ve herkes üstüne düşeni yapacaktır! Kızlarına gelince... hiç canını sıkma! Onlar Fransızlar için çok küçük daha!"</p>

  <p>Son cümlemin bazı kötü yan anlamları olduğunu biraz geç fark ettim. Bayan Pike hüngür hüngür ağlamaya başladı. Zenobia ile Bayan Broclebank ahenkli birer çığlık attılar. Bayan Granham bıçağını ve çatalını bırakıp buz gibi bakışlarını gözlerime dikti.</p>

  <p>"Bay Talbot" dedi. "Seçkinliğinizi ne de güzel gösterdiniz."</p>

  <p>"Benim demek istediğim..."</p>

  <p>Ama Prettiman sözümü kesti.</p>

  <p>"Fransızların tavırları hakkında çevrede dolaşan masallara kanmayın. Onlar en az bizim kadar uygardır. Bizim onlara göstereceğimiz cömertliğin ve hoşgörünün aynısını, hatta kat kat fazlasını beklemeliyiz onlardan!"</p>

  <p>"Yani burada öylece durup koyun gibi güdülmeyi mi bekleyeceğiz? Bay Bowles, yanılmıyorsam sizin hukuk konusunda bilginiz vardı."</p>

  <p>"Bir avukatın yanında katip olarak çalıştım."</p>

  <p>"Biz sivillerin çarpışmaya katılma hakkı yok mu?"</p>

  <p>"Bu meseleyi ben de düşündüm. Anladığım kadarıyla yolcular topçulara yardımcı olabilir, tek yapacağımız talimat verildiğinde bir ipi çekmek. Ele geçtiğimizde mecbur edildiğimizi söyleyebiliriz. Ama elimizde kılıç ya da tüfekle güvertede görünürsek, yasal olarak boğazımızın kesilmesi hakkına sahip oluruz."</p>

  <p>"Doğrusu çok gerçekçisiniz" dedim. "Hatta soğukkanlı olduğunuzu dahi söyleyebilirim."</p>

  <p>"Bunun başka bir yolu daha var. Bunu da araştırdım. Yolcular gönüllü olabilir, yemin ettikten sonra gemi mürettebatına dahil edilebilirler. Ama bu durumda bahriye tazminatı meselesi nasıl çözülür, onu tam olarak bilemiyorum."</p>

  <p>"Şerefinize içiyorum, Bay Bowles! Görevin bizi nerede beklediğini çok iyi gösterdiniz."</p>

  <p>Bayan Granham, bana bir Minerva gülümseyişi fırlattı.</p>

  <p>"Ne soylu bir karar, Bay Talbot. Herhalde bayanların zihninde bu meseleyle ilgili bir muğlaklığın hiç varolmadığını söylediğimde hepsi de bana katılacaktır."</p>

  <p>Onaylayan sesler duyuldu ve kahkahalar yükseldi. Ama sonra nişanlısı, yani komik Prettiman, devlet felsefesi konularına gelince yükselen tutkulu sesiyle bağırmaya başladı.</p>

  <p>"Hayır, olmaz! İzninizle Bayan Granham... Hangi düşmanla karşı karşıya olduğumuzu bilmeden nasıl gönüllü olursunuz, Bay Talbot? Ya o gemi bir tiranın zalim uşaklarından değil de boyunduruğundan kurtulmuş ve şimdi özgürlükler ülkesine hizmet eden gemilerden biriyse? Ya Amerika Birleşik Devletleri gemisiyse?"</p>

  <p>"İyi ama ne fark eder? Amerika'yla da savaş halindeyiz!"</p>

  <p>Yolcular arasında bir kaynaşma başladı.</p>

  <p>"Siz gönüllü olacak mısınız, Bay Bowles?"</p>

  <p>"Belli koşullar altında, Bay Talbot."</p>

  <p>"Fransızlarla çarpışmak yerine bir Yanki gemisiyle çatışmaya girmenin daha az heyecan verici olacağını itiraf etmeliyim. Ne de olsa Yankiler de bizim adamlarımız... hay kör şeytan! Şu Paul Jones denen hergelenin gemisinde Amerikalıdan çok İngiliz gemici vardı!"</p>

  <p>"Ya Hollandalılarsa?"</p>

  <p>"Kim gelirse gelsin. Kendimizi en iyi şekilde savunacağız. Açık ve net bir anlaşma yaptığınızda kimin karnını dökeceğiniz fark etmez, değil mi Bay Bowles? Bay Prettiman ise Fransızlara, Hollandalılara, korsanlara, hatta köle tacirlerine karşı yanımızda olacak ama yoluna çıkacak kadar gözükara Amerikalılara zarar vermeyecek."</p>

  <p>Tam beklediğim gibi yine gülüşmeler başladı. Ama en beklenmedik kişi tarafından kesiliverdi. Küçük Pike ayağa fırladı ve histeriye tutulmuş gibi bas bas bağırmaya başladı.</p>

  <p>"Böyle konularda şaka yapmaya nasıl cüret edersiniz! Sislerin içinde saklanan şu geminin kimin olduğunun ne önemi var? Tek bildiğim topları olduğu ve bu toplarla üzerimize ateş edebileceği! Buradaki herkes gibi ben de dövüşeceğim. Ama ben ülkem için dövüşmeyeceğim! Zaten terk ediyorum ülkemi! Gemim, kaptanım ya da kralım için de dövüşmeyeceğim. Ama iş ailemi korumaya gelince hangi milletten olursa olsun her gemiye karşı dövüşürüm ve..."</p>

  <p>Sonra hıçkırıklara boğuldu. Konuşması sırasında oluşan sessizlik hâlâ devam ettiğinden herkes onun hıçkırıklarına odaklandı. Bayan Granham ona doğru elini uzatacak gibi oldu, ama vazgeçti. Bayan Pike kocasının yanağını okşadı. Bay Pike yerine oturdu ve hıçkırıkları yavaş yavaş kesildi. İngilizliğe hiç yakışmayan bu duygusal patlama sırasında yolculardan çoğunun gözlerini tabaklarına indirdiklerini sanıyorum. Artık hayalperestçe fedakarlıkları ve histeriyi bir yana bırakıp ayağımızı yere basma zamanının gelmiş olduğuna karar verdim. Tüm bitkinliğime rağmen azimle devam etmeyi kendime görev bildim.</p>

  <p>"Gelin şimdi durumumuzu adamakıllı bir değerlendirelim. Evet, yakınımızda bir gemi olabilir, sisler içinde yelkenleri görüldü. Ama büyük ihtimalle bizimle uğraşmayacaktır.</p>

  <p>Zaten bizi görmüş olduğunu da sanmıyorum. Ne de olsa babafingo çubukları olmayan bir yelkenliyiz. Bizi gördüyse bile... uzaktan bakıldığında Kraliyet Donanması'na ait dört başı mağrur bir savaş gemisiyiz; bu modern çağın en korkulan, en ürkütücü yok etme makinesi! Bir çatışma yaşanması olasılığının çok düşük olduğundan eminim. Eğer çatışma beklentisi yüzünden coşkuya kapılıp düşüncesizce konuşmuş gibi göründüysem, kendilerininki dışında hayatlardan da sorumlu olanlardan özür dilerim. Ama bana inanın. Bu gemiyle karşılaşmamız, hatta onu yeniden görmemiz binde bir ihtimaldir."</p>

  <p>“Korkarım durum pek öyle değil.”</p>

  <p>Bu sesle öyle bir irkildim ki kafamın içindeki zonklama aniden kendini gösterdi ve gayri ihtiyari elimi başıma götürdüm. Summers, şapkası elinde kapının eşiğinde duruyordu.</p>

  <p>"Baylar ve bayanlar, Bay Talbot'ın haklı endişelerinizi yatıştırma yönündeki övgüye değer çabasına rağmen, ne yazık durumun pek öyle olmadığını söylemek zorundayım. Hangi ülkeye ait olduğunu bilmediğimiz o gemi de bizim gibi hareketsiz durumda. Herhangi bir esinti çıkmazsa, yani günlerce hatta haftalarca hava böyle giderse, aralarında hareketsiz bir sıvı bulunan iki ağır nesnenin birbirinin çekme gücünün etkisiyle gemiler yaklaşmaya başlayacaktır. Yani rüzgar çıkmazsa borda bordaya gelinceye dek birbirimize doğru çekileceğiz."</p>

  <p>İşte şimdi tam bir ölüm sessizliği çökmüştü.</p>

  <p>"Charles, bunu pek inandırıcı bulmuyorum.</p>

  <p>"Ama ne yazık ki gerçek bu. Kaptan Anderson yalın gerçekleri bilirseniz daha doğru kararlar verebileceğinizi düşünüyor. Bildiğiniz gibi bir gemi tespit ettik, daha doğrusu bir an için gördük ve bizi görüp görmediği konusunda bir fikrimiz yok. Fransız olması ihtimali var, bizim yolumuzu kesmek için gönderilmiş olma ihtimali de var...</p>

  <p>Broclebank onun sözünü kesti.</p>

  <p>“iyi de nereden bilecekler nerede olduğumuzu?</p>

  <p>Summers bana baktı</p>

  <p>“Onların istihbaratı bizim bildiğimiz her şeyi bilir, hiç şüpheniz olmasın" dedim.</p>

  <p>“Öyleyse Fransızlar" dedi Bowles. "Bonapart Avustralya'yı işgal etmeyi düşünüyor herhalde!”</p>

  <p>“O şimdi Rusya'yla uğraşıyor" dedim. "Yankiler olamaz mı, Charles?”</p>

  <p>"Tek bildiğimiz o beyaz yelkenlerin İngiliz yelkeni olamayacağı.”</p>

  <p>Peki o zaman ne yapmamız gerekiyor? Buradaki beyefendiler ellerinden geldiği ölçüde yardımcı olmaya kararlılar. Summers gülümsedi.</p>

  <p>Zaten sizden de bunu beklerdim. Hepinize uygun bir iş verilecektir. Topçu subayımız Bay Askew içi tutuşturucu ve biraz barutla doldurulmuş borular hazırlattırıyor. Gerçek toplarımızla birlikte top güvertesine yerleştirilecekler ve düşman bizi sislerin içinde gördüğünde bordamızın toplarla donanmış olduğunu sanacak. Tek bir salvoyla onu kaçırmayı hesaplıyoruz, bu yüzden olabildiğince ürkütücü görünmeliyiz."</p>

  <p>"Ama bizi sislerin içinde görürse olacak bu. Oysa karanlık basmak üzere!"</p>

  <p>"Düşman olduğumuzu nereden bilecek? İşaret fenerlerini yakacak ve cevabımızı bekleyecek. Yaktığı fenerler şifre listemizde yer almıyorsa top atışıyla karşılık vereceğiz."</p>

  <p>"Ya sonra?"</p>

  <p>“Tek bir salvo. Ondan sonra kimse Kaptan Anderson'ı gemiyi savaşmadan teslim etmekle suçlayamaz.</p>

  <p>“Kahretsin, ne demek şimdi bu?”</p>

  <p>“İçin rahat olsun, Edmund. Biz majestelerinin donanmasına ait bir gemiyiz ve elimizden geleni yapacağız."</p>

  <p>Şöyle bir salonda gözlerini gezdirip herkese gülümsedi, sonra da şapkasını başma geçirip çıktı. Hıçkırıkları ağır ağır kesilmekte olan Küçük Pike bana doğru resmen hırladı.</p>

  <p>"Bizi yüreklendirme çabanızdan dolayı teşekkürler, Bay Talbot!"</p>

  <p>"Summers’ın benden daha başarılı olduğu şüphesiz. Açıkçası bende kılıç yok. Sizde kılıç var mı, Bay Bowles?"</p>

  <p>"Bende mi? Yüce Tanrım, hayır. Ama gemide mutlaka fazla kılıç vardır. En azından birer pala verirler elimize."</p>

  <p>"Bay Broclebank, kusura bakmayın, merakımdan soruyorum. Siz de hanımlarla beraber alt güverteye mi ineceksiniz?"</p>

  <p>"Güvertede kalmayı tercih ederim. Söylediğim gibi, deniz savaşlarını pek çok kez resmetmiş olmama rağmen, ilk defa bir çarpışmanın ortasında notlar alma fırsatını yakalıyorum. Bir top güllesi havada uçarken taburemde oturup neyin önemli neyin önemsiz olduğunu izleyeceğim. Bir örnek vermek gerekirse, askerlik yapmış insanlara sık sık sorduğum bir soru vardır: Bir top güllesinin havada süzülüşü çıplak gözle izlendiğinde nasıl görünür? Gülle, izleyicinin ne kadar yakınından geçerse o kadar yavaş hareket ediyor gibi görünecektir, tabii ki. Bunu gerçek hayatta sınamak için durumumuz gayet uygun. Tek korkum çarpışma başlayıncaya kadar havanın kararması, o zaman gözlenecek bir şey de kalmayacaktır."</p>

  <p>"Anladığım kadarıyla, bir top güllesini en açık seçik gören kişi, kafasını o gülleyle kaybeden kişi olacaktır."</p>

  <p>"Bir gün hepimiz öleceğiz. Yaşayacağımız kadar yaşamadık mı zaten... Hem kendi adıma konuşacak olursam fazla bile yaşadım. Hayat nedir, söyler misiniz beyefendiciğim? Bir yolculuk ki kimse bilmez... tüm iddiaların aksine... hiç kimse bildiğini iddia edemez, nereye... dinliyor musunuz beni?"</p>

  <p>Bay Broclebank her zamanki sarhoşluk düzeyine iyice yaklaşmıştı anlaşılan. Lafı fazla uzatmamak için ayağa kalkıp veda niyetine bir selam verdim. Bu sırada hayli enteresan bir düşünce kafamı kurcalamaya başlamıştı. Aslında ben de öldürülebilirdim! Böyle durumlara düşmemiş insanlara çok tuhaf gelebilir, ama o ana kadar hiç aklıma gelmemişti bu. Daha doğrusu gelmişti, ama bir şekilde zihnim kovalayıvermişti. Ne olursa olsun, bunu bilmek... bunaltıcıydı, diyebilirim.</p>

  <p>"Herkesten beni bağışlamasını rica ediyorum. Yazmam gereken mektuplar var."</p>
</body>
</html>
