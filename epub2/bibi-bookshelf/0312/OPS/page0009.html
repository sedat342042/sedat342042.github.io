<html xmlns="http://www.w3.org/1999/xhtml" >
<head>
<meta http-equiv="Content-Type" content="text/html; charset=utf-8"/>
</head>
<body>
<p>Böyleleri değiştiriliyor, fakat yerlerine yine &lt;&lt;Ümeyye&gt;&gt; soyundan kimseler getiriliyor. Sahabiler arasında birçoğu da, boyunları bükük, manzaraya ibretler bakıyor ve en küçük çapta olsun, halifeye baş kaldırmayı düşünmüyorlar...</p>
<p>Hasılı, masum, mahzun ve soyuna meftun Hazret-i Osman devrinde kadro zaafı, hususiyle fetihlerin üstüste şahlandığı ve kıtaların İslam eline düştüğü böyle bir hengamede açıkça göz planına çıkmış bulunuyor.</p>
<p>Artık İbn-i Sebe' kurmaylığındaki fitne stratejisinin takip edeceği yol, bir tepeden seyredilircesine, bütün kıvrımlariyle meydandadır.: Osman'ı tasfiye vesilesiyle İslam yekparelik be bütünlüğünü parçalamak...</p>
<p>SAVULUN GELİYOR!...  </p>
<p>Büyük şehirlerde ve hususiyle Medine'de mahzun mahzun, sokaklardan geçen müslümanlar, aradabir şu haykırışa muhataptır:</p>
<p>Savulun... geliyor!Falan makam veya itibar sahibi filan... Ve bunların hemen hepsi Emevi soyundan...Büyük din ve tarih alimi Ahmed Cevdet Paşa, ilk defa Emevilerin önlerinde çığırtkan gezdirerek kendilerini ilan ve nefslerine hürmet talep etmelerini İslam'da kötü &lt;&lt;bid'ad-uydurma yenilik&gt;&gt; lerin başında sayar.</p>
<p>Hazret-i Ömer'in yamalı cübbeyle, her başvurana açık olarak oturduğu Mesciddeki manzaraya nispet edilirse bu (aristokrasi) tavrı gerçekten çok acıdır ve ne tecellidir ki, bizzat Halife bu tavırdan münezzehtir. Ama onu da yasak edememekte... O derece yumuşak ve rikkatli bir mizaç sahibi ki, kimseyi, hele yakın akrabasını suçlandırmak elinden gelmiyor.</p>
<p>Küfe Emiri, yakın akrabasından Said İbn-i As, müsait zamanlarda fikir meclisleri kurarak sohbet etmeye bayılan bir insan... Umumiyetle geceleri, konağında toplanılıyor, Kufe'nin seçkin tabakası hazır bulunuyor ve geç vakte kadar konuşuluyor.</p>
<p>Bir gece Emevi büyüklerinden Küfe Valisi Said İbn-i As, ağzından şöyle bir söz kaçırmış:-Irak dediğiniz, Kureyş'in çiftliğidir!</p>
<p>Bu söz ve hakkı bellibaşlı bir oymağa, hatta onun bir koluna tahsis davranışı, mecliste bulunanları ve davayı şahıslar ve kabilelerin üstünde görenleri fena halde incitmiş... Halkada bulunanlardan biri, öfkeyle valiye hitap etmiş:</p>
<p>-Kılıçlarımızla fethederek kazandığımız, Allahın bize ganimet kıldığı Irak çevresini kendinin ve soyunun çiftliği mi sanıyorsun?... Bu ne takdirsizlik...</p>
<p>Mecliste bulunanlar bu sözlere aynen katılmışlar ve Emir'e söylemediklerini bırakmamışlar...-Vay, siz Emir Hazretlerine dil mi uzatıyorsunuz?</p>
<p>Diye kendilerine çatan zabıta amirini de bayıltıncaya kadar dövmüşler...Bu hadiseden sonra Küfe Emiri onları gece sohbetlerine almıyor ve sarayının kozasında, yakınlariyle hemdem olmaktan başka Bir şey yapamıyor. Onlar da kendi aralarında toplantıya bilhassa devam ediyorlar ve Said'i kötüleyip duruyorlar... Tenkid daha ileriye gidiyor:</p>
<p>-Osman İslam ülkelerinin idaresini kendi akrabasından ehliyetsiz ellere bırakmıştır. Bu gidiş mutlaka düzeltilmelidir!</p>
<p>Mırıltı, fısıltı, aleni tenkit ve açık şikayet gitgide fırtınalaşıyor. Bunun üzerine Küfe Emiri meseleyi Hazret-i Osman'a iletmekten başka çare bulamıyor:</p>
<p>-Başlarında Eşter Nahai bulunan bir grup senin aleyhinde, çarşı pazar, meydan, söylemediklerini bırakmıyor ve halkı kışkırtıyorlar... Bunları Küfe'den sürmeme izin ver!</p>
<p>Hazret-i Osman'ın cevabı:-Onları Şam'a gönderebilirsin! Şam Valisi Muaviye'ye de keyfiyet bildirilmiştir.</p>
</body>
</html>
