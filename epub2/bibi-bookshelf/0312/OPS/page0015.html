<html xmlns="http://www.w3.org/1999/xhtml" >
<head>
<meta http-equiv="Content-Type" content="text/html; charset=utf-8"/>
</head>
<body>
<p>-Verdiğin sözleri gördük!Şamata büyüdü. Hazret-i Ali, Mısırlıları evden çıkarttı, kendisi de yanındakilerle beraber çıktı. Bu ümitsiz vaziyette evlerine çekildiler...</p>
<p>Kuşatıcılar Hazret-i Osman'ın suyunu da kestiler, dışarıdan içeriye su taşınmasına engel oldular... Hazret-i Ali'nin gönderdiği üç kırba su bile taraflar arasında kanlı boğuşmalara yol açtı.</p>
<p>Şam ve öbür vilayetlerden yola çıkan imdat birlikleri, Medine'ye yaklaşmış bulunuyor... Şam valisi Muaviye'nin tertiplediği bu kuvvetler Medine'ye girdi mi, artık isyancılara başarı, hatta kurtuluş imkanı yok...</p>
<p>Karar verdiler:-Onlar yetişmeden bu işi neticelendirmek lazım!...Hazret-i Ali havayı kokladı; ve nur neslinin iki kolbaşısı Hasan ve Hüseyin'i Halifenin kapısı önüne dikti:</p>
<p>-Kılıçlarınızı çekiniz, bu kapıyı kollayınız ve kimsenin içeri girmesine imkan bırakmayınız!Zübeyr, Talha ve öbür Sahabilerden de bazıları, oğullarını Peygamber torunlarının yanına kattılar.</p>
<p>Mekke'den dönen Mugiyre İbn-i Ahnes, isyancıların üzerine kılıçla saldırdı ve şehit edildi. Ebu Hureyre Hazretlerinin yakıcı öğütleri boşa gitti. Tepki büyüdü ve Halife konağı ok yağmuruna tutuldu.</p>
<p>Allah Resulünün, &lt;&lt;Arş'ın iki küpesi&gt;&gt; diye vasıflandırdığı Hasan ve Hüseyn, yanlarında öbür Sahabi oğulları, konak kapısının önünde, Emevilerden bazıları ve köleleri de damda... Eller kılıçlarda... Artık ok yayda çıkmıştır. Kimse onu durduramaz...</p>
<p>İbn-i Sebe' ise körüklediği siyasi fitneye dini ve mezhebi bir kılık geçirmenin ilk şartlarına kavuşmuştur.</p>
<p>KANA BOYANAN AK SAKALO gün Hazret-i Osman oruçlu... Odasında Kur'an okuyor. Bizzat, itina ve ihtiramların en titiziyle cemettiği, yekpareleştirdiği ve müminlerin sadık ellerine teslim ettiği Kur'an... Yanında da, vefalı zevcesi Naile...</p>
<p>Dışarıda ok yağmuru fırtına halinde... Kapıdaki koruyuculardan Hazret-i Hasan ve İbn-i Talha, atılan oklardan yaralı... Kan revan içindeler...</p>
<p>Hazret-i Ebubekir'in oğlu manzarayı görünce bağırıyor:-Aman, Haşim oğulları bu hali görünce üzerimize çullanırlar!... Zaman kaybetmeye gelmez! Çabuk ve kestirme yoldan gidelim!</p>
<p>Ve eliyle, Osman'ın evine bitişik hanenin damını gösteriyor.Bir yurya!...</p>
<p>Bitişik hanenin damından Hazret-i Osman'ın evine geçiyorlar ve aşağıya sarkıp odaya doluyorlar... İlk giren, Muhammed bin Ebubekir...</p>
<p>Atılıyor ve Halife'nin süt-beyaz sakalına yapışıyor;-Şimdi seni, ne Muaviye kurtarabilir, ne de öbürleri!...Hazret-i Osman ona vekar ve tevekkül içinde gözlerini dikiyor ve diyor:-Baban seni bu halde görseydi kimbilir ne kadar üzülürdü!...</p>
<p>Bu söz üzerine İbn-i Ebubekir yıldırımla vurulmuşa dönmüştür. Kılıcını fırlatıp yere atıyor ve bir çılgın gibi odadan çıkıp gidiyor.</p>
<p>Şimdi odada, Mısırlılardan Gafıki, Kuteyr, Sevdan ve Kinane...Müthiş an...</p>
<p>Kinane Halifeye kılıcını indirdi; fakat mübarek zevcenin elini siper etmesiyle kılıç hedefine varamadı. Naile'nin parmakları kesildi. Gafıki ve Kinane Hazret-i Osman'ın üstüne çullandılar; ve edeb ve hayada insanoğlunun en üstünlerinden birini boğazladılar... Osman, okumakta olduğu Allah kelamının üstüne kapandı; ve kanı, &lt;&lt;Allah sana yeter!&gt;&gt; mealindeki ayet üzerine aktı. Sakalı ve gömleği de buğusu tüten bir kan peltesi içinde...</p>
</body>
</html>
