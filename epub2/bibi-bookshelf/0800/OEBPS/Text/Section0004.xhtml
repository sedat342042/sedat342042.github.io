<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p>Hafta sonu yapılan keşifler, işgünü diye adlandırılan diğer günlerde yapılan keşiflerden daha az geçerli veya değerli değildirler. İki durumda da keşfin sahibi, eğer fazla mesai yapıyorlarsa yardımcılarına, ya da yakındaysalar aile üyelerine&nbsp;haber verecek, el altında şampanya mevcut değilse buzdolabında böyle bir gün için saklanmış olan köpüklü şarap açılacak&nbsp;ve başarının şerefine kadeh kaldırılacak, tebrikler sunulup kabul edilecek, patent alımı için gerekli bilgiler not düşülecek ve&nbsp;hayat, yaratıcılık, yetenek veya şansın ortaya çıkmak için belirli günlere ve yerlere ihtiyaç duymadığını bir kez daha kanıtlamış olarak, sekteye uğramadan devam edecektir. Kâşifin,&nbsp;yalnız yaşadığı ve yanında yardımcı çalıştırmadığı için dünyayı yeni bir bilginin ışığıyla aydınlattığını paylaşacak kimseyi&nbsp;bulamaması pek nadir görülür. Daha da olağanüstü ve nadir&nbsp;bir durumsa, benzersiz olmasa da, şu anda Tertuliano Máximo&nbsp;Afonso'nun içinde bulunduğu durumdur, yanında kendisinin&nbsp;canlı bir sureti olan aktörün ismini keşfettiğini haber verecek&nbsp;kimse olmamasına rağmen bu keşfini gizli tutmak için büyük&nbsp;özen gösterecektir. Aslında Tertuliano Máximo Afonso'nun telefona sarılıp heyecanla kekeleyerek, annesine veya Maria da&nbsp;Paz'a veya Matematikçi meslektaşına, Buldum, buldum, adamın adı Daniel SantaClara'ymış, diye haber verdiğini hayal&nbsp;etmek bile zor. Hayatta iyice saklamak istediği, insanların varlığından şüphe bile duymamasını istediği bir sırrı varsa, budur.&nbsp;Tertuliano Máximo Afonso, başına geleceklerden korktuğu için,&nbsp;araştırmalarının sonuçlarını, hem bugün sona ermiş olan birinci aşamanınkileri hem de gelecekte yapabileceği başka araştırmalarınkileri, belki de sonsuza dek gizli tutmaya mecburdur.&nbsp;Ayrıca en azından pazartesi gününe kadar mutlak bir hareketsizlik içinde kalmak zorundadır. Aradığı adamın isminin Daniel Santa-Clara olduğunu biliyor, fakat bu bilginin kendisine&nbsp;yararı, falanca yıldızın isminin Eldebran olduğunu bilip o yıldız hakkında başka bir şey bilmemeye eşdeğerdir. Film şirketi&nbsp;bugün ve yarın kapalı olacağı için orayı aramanın bir anlamı&nbsp;yok, en iyi ihtimalle telefona bir güvenlik görevlisi çıkıp, Bugün çalışılmıyor, pazartesi arayın, demekle yetinir, Tertuliano&nbsp;Máximo Afonso da lafı uzatmak için, Ben sinema şirketlerinin&nbsp;pazarları ve tatillerde de çalıştığını, Tanrımızın dünyaya bahşettiği her gün, güneşli günleri kaçırmamak için bilhassa yazın ve ilkbaharda film çektiklerini sanıyordum, derdi, Bu konular bana bağlı değil, sorumluluk alanım dışında kalıyorlar,&nbsp;ben alt tarafı bir güvenlik görevlisiyim, İşini hakkıyla yapan&nbsp;bir güvenlik görevlisi her şeyden haberdar olmalıdır, Beni bunun için tutmadılar, Çok yazık, Başka bir isteğiniz var mıydı,&nbsp;diye sorardı adam sabırsızca, En azından aktörler hakkında&nbsp;bilgileri kimden alabileceğimi söyleyin, Bilmiyorum, hiçbir&nbsp;bilgim yok, dedim ya, ben güvenlik görevlisiyim, pazartesi&nbsp;arayın, diye tekrarlardı adam öfkeyle, hatta belki telefonun&nbsp;diğer ucundaki adamın ısrarcılığını kınayan birkaç küfür bile&nbsp;ederdi. Tertuliano Máximo Afonso televizyonun karşısındaki&nbsp;koltukta, etrafı kasetlerle çevrili halde otururken kararını kendi&nbsp;kendine açıkladı, Başka çaresi yok, film şirketine telefon etmek&nbsp;için pazartesi gününe kadar beklemem lazım. Cümle ağzından çıkar çıkmaz karnında bir şeylerin sıkıştığını hisseti, içini&nbsp;ani bir korku kaplamıştı sanki. Bu duygu çabucak geçip gitti, ama birkaç saniyeliğine içinde bir ürperti hissetti, titreşen&nbsp;bir kontrbas telini andıran tedirgin edici bir ürperti. Bir çeşit&nbsp;tehdit olarak algıladığı bu şeyi düşünmemek için, hafta sonunun geri kalanım nasıl geçirebileceğini kendi kendine sordu,&nbsp;bugünün kalan kısmım ve yarının tamamım nasıl geçirebilirdi,&nbsp;bunca saat boyunca neyle meşgul olabilirdi, diğer filmleri seyredebilirdi, fakat bu kendisine daha fazla bilgi katmayacaktı,&nbsp;belki bir dans öğretmeni, belki bir itfaiyeci, belki bir krupiye,&nbsp;bir yankesici, bir mimar, bir ilkokul öğretmeni, iş arayan bir&nbsp;aktör olarak kendi yüzünü, kendi bedenini, kendi sözcüklerini, kendi hareketlerini midesi bulanana dek başka rollerde görecekti. Maria da Paz'a telefon edebilir, onu evine çağırabilirdi,&nbsp;bugün olmazsa yarın gelirdi, fakat böyle yaparsa kendi ellerini&nbsp;bağlamış olurdu, kendisine saygısı olan bir erkek, bir kadından&nbsp;yardım dilenip sonra da onu dışarı atmaz, kadın ettiği yardımın farkında olmasa bile. Tam bu anda, kimi şanslı düşüncelerin arkasından birkaç kez başını uzatmış olsa da Tertuliano&nbsp;Máximo Afonso'nun dikkatini çekmeyi başaramamış bir düşünce aniden öne çıkmayı başardı, Telefon rehberine bakarsan,&nbsp;dedi, adamın nerede oturduğunu öğrenebilirsin, böylece film&nbsp;şirketini aramak zorunda kalmazsın, hatta istersen oturduğu&nbsp;sokağı ve evi görmeye gidebilirsin, tabii temkinli davranıp kılık değiştirmen gerekir, ne kılığına gireceğin sana kalmış, bana&nbsp;hiç sorma. Tertuliano Máximo Afonso'nun karnı bir kez daha&nbsp;sıkıştı, adam, hislerin aslında ne kadar bilge olduklarını anlamamakta inat ediyordu, oysa hisler bizim için endişelenirler,&nbsp;yarın bize dönüp, Biz seni uyarmıştık, ama artık çok geç, olan&nbsp;oldu, derler. Tertuliano Máximo Afonso telefon rehberini buldu, titreyen elleriyle sayfaları karıştırarak S harfini arıyor, işte&nbsp;burada. Rehberde üç tane Santa-Clara var ve hiçbirinin ismi&nbsp;Daniel değil.</p>

  <p>Adam fazla hayal kırıklığına kapılmadı. Zaten böylesine zahmetli bir araştırmanın hemencecik bitmesi saçma denecek&nbsp;kadar kolay olurdu. Telefon rehberlerinin azıcık kafası çalışan&nbsp;özel dedektiflerin veya yerel polis memurlarının birincil araştırma araçlarından biri olduğu, şüpheli bakteriyi araştırmacının görsel algı eşiğine sokan kâğıttan bir mikroskop gibi çalıştığı doğrudur, fakat bu araştırma yönteminin de kendine has&nbsp;zorlukları ve zaafları vardır, birbirinin aynı isimler, baygın telesekreter mesajları, kuşkucu sessizlikler, sıklıkla verilen ve insanı hüsrana boğan, Kusura bakmayın, burada öyle biri yok,&nbsp;cevabı. Tertuliano Máximo Afonso'nun aklından ilk geçen şey,&nbsp;Daniel Santa-Clara'nın ismini telefon rehberine koydurmak istemediği oldu, ki bu mantıksal açıdan da doğruydu. Nüfuzlu&nbsp;ve toplumun üst tabakasına ait kimi insanların başvurduğu bir&nbsp;yöntemdir bu, adı da kutsal kişisel gizlilik hakkının korunmasıdır, bu yöntem genelde işadamları ve yatırımcılar tarafından&nbsp;kullanılır, mühim siyasetçiler, sinema dünyasının yıldızları,&nbsp;gezegenleri, kuyrukluyıldızları ve meteorları, dalgın ve dâhi&nbsp;yazarlar, futbol cambazları, formula 1 sürücüleri, üst ve orta&nbsp;seviyedeki mankenler, ve de alt seviyedekiler, ve çeşitli suç&nbsp;dallarında uzmanlaşmış suçlular, gayet anlaşılabilir nedenlerle, gerçek isimlerini saklayarak kendilerini meraklıların sağlığa&nbsp;zararlı davranışlarından bir nebze de olsa koruyacak gizliliği,&nbsp;tedbiri ve tevazuyu tercih ederler. Yaptıklarıyla ne kadar ün&nbsp;kazanmış olurlarsa olsunlar, bu kişileri telefon rehberinde bulamayacağımız kesindir. Daniel Santa-Clara ise, bildiğimiz kadarıyla bir suçlu olmadığına, ve şu ana kadar edindiğimiz bilgiler ışığında, yıldızlarla aynı camiada çalışsa da, bir film yıldızı olmadığına göre, isminin rehberdeki birkaç Santa-Clara arasında yer almayışının bariz bir şaşkınlık yaratması gerekir ve&nbsp;bu şaşkınlıktan sıyrılmanın tek yolu, düşünüp taşınmaktır.&nbsp;Bizler kendimizi, çağdaş toplumlarda ortaya çıkan yeni asalet&nbsp;türlerini içeren bir Gotha Almanağı'nı andıran, gizli saklı bir&nbsp;telefon rehberinde yer almayı için için arzulayan kişilerin sosyolojik çeşitliliklerini gereksiz bir coşkuyla saymaya kaptırmışken Tertuliano Máximo Afonso da işte böyle düşünüp taşınmaktaydı. Vardığı sonuç, halihazır ortada olan sonuçlar sınıfına ait olsa da alkışı hak ediyor, çünkü Tarih öğretmeninin&nbsp;son günlerde mustarip olduğu zihinsel karmaşanın, özgür ve&nbsp;düzgün düşünce kabiliyetine henüz engel olmadığını gösteriyor. Daniel Santa-Clara isminin telefon rehberinde bulunmaması, rehberdeki üç kişiyle aktör Santa-Clara arasında hiçbir&nbsp;ilişki, örneğin akrabalık ilişkisi, olmadığı anlamına gelmiyor.&nbsp;Tüm bu kişilerin aynı aileden olduğu, hatta Daniel Santa-Clara'nın, telefonun rahmetli dedesinin adına kayıtlı olduğu&nbsp;bir evde yaşıyor olabileceği ihtimalleri de göz ardı edilemez.&nbsp;Küçük sebepler ve yol açtıkları büyük sonuçlar arasındaki ilişki, eskiden çocuklara anlatıldığı gibi, koca bir savaş, atlardan&nbsp;birinin nalı çıktığı için kaybedildi, diye göstermeye çalışılırsa,&nbsp;Tertuliano Máximo Afonso'nun biraz önce bahsettiğimiz sonuca varmasını sağlayan tümdengelim ve tümevarımlar da, ders&nbsp;alınması gereken yenilginin nihai sebebi olarak, savaş tarihinde olup biten onca şeye rağmen, bir nalbantın mesleki yetersizliğinin gösterilmesi kadar kuşkulu ve tartışmaya açık hale gelir. Cevabını öğrenmek için yanıp tutuştuğumuz soruysa Tertuliano Máximo Afonso'nun şimdi ne yapacağı. Belki sıradaki&nbsp;araştırma için gereken koşulları, ağır ama temkinli adımlarla&nbsp;ilerleyen dolaylı bir yanaşma taktiğiyle savuşturmuş olmakla&nbsp;yetiniyordur. Onu tüm bu olanların başladığı, hayatında yeni&nbsp;bir sayfanın açıldığı koltukta, kamburunu çıkarmış, dirseklerini dizlerine dayamış ve başını elleri arasına almış halde otururken görenler, beyninde sürüp giden hummalı çalışmanın farkında olmayabilirler, oysa adam bir satranç ustası gibi tercihleri tartmakta, seçenekleri değerlendirmekte, değişkenleri hesaplamakta, hamleleri kestirmektedir. yarım saat geçti ve halen&nbsp;kılını kımıldatmadı. Yarım saat daha geçtikten sonra aniden&nbsp;ayağa kalkıp çalışma masasına gideceğini ve telefon rehberinin&nbsp;esrarlı sayfası önünde açık halde oraya oturacağını göreceğiz.&nbsp;Belli ki gözü pek bir karar almış, cesaretini toplamış olmasını,&nbsp;tedbirliliği nihayet geride bırakarak saldırıya geçmesini takdir&nbsp;ediyoruz. İlk Santa-Clara'nın numarasını çevirdi ve bekledi.&nbsp;Telefonu kimse cevaplamadı, telesekreter de çıkmadı. İkinci&nbsp;numarayı çevirdi ve telefonu bir kadın açtı, Alo, iyi günler, hanımefendi, rahatsız ediyorsam özür dilerim, Daniel Santa-Clara Bey ile görüşmek istiyordum, kendisine bu numaradan ulaşabileceğimi söylediler, Yanlış söylemişler, burada öyle biri&nbsp;yaşamıyor, hiçbir zaman da yaşamadı, Ama soyadınız aynı,&nbsp;Soyadımız tesadüf eseri aynıymış, soyadı aynı olan bir sürü&nbsp;insan var, En azından aynı aileden olabileceğinizi ve onu bulmama yardım edebileceğinizi düşünmüştüm, Tanışmıyoruz&nbsp;bile, Onunla mı, Ne onunla, ne de sizinle, Affedersiniz, kendimi tanıtmam gerekirdi, Gerek yok, isminiz beni ilgilendirmiyor, Görünüşe bakılırsa bana yanlış bilgi vermişler, Evet, öyle&nbsp;görünüyor, İlginiz için çok teşekkür ederim, Bir şey değil, iyi&nbsp;günler, rahatsız ettiğim için özür dilerim, İyi günler. Tertuliano&nbsp;Máximo Afonso'nun nedense gayet gergin geçen, böylesi bir&nbsp;konuşmanın ardından zihnini ve nabzını toparlayabilmesi için&nbsp;bir süre dinlenmesi gerekebilirdi, ama öyle olmadı. Hayatta&nbsp;bazen öyle durumlarla karşılaşırız ki bir de kaybetsek, bin de&nbsp;kaybetsek fark etmez, bir an önce felaketin sonucunu öğrenmek, sonra da konuyu kafamızdan atmak isteriz, tabii becerebilirsek. Böylece tereddüt etmeden üçüncü numarayı çevirdi, telefonu bir adam açtı ve aksi bir tavırla, Kimsiniz, dedi.&nbsp;Tertuliano Máximo Afonso hazırlıksız yakalanmıştı, kekeleyerek uyduruk bir isim söyledi, Ne istiyorsunuz, diye sordu&nbsp;karşıdaki ses, aynı aksi tavırla, fakat ne ilginçtir ki seste düşmancıl bir hava yoktu, böyle insanlar vardır, sesleri öyle tuhaftır ki herkese gıcık olmuş gibi görünürler, ama biraz tanıyınca altından bir kalpleri olduğu anlaşılır. Ancak bu defa,&nbsp;konuşmanın kısalığından dolayı, bu kişinin kalbinin madenlerin en soylusundan yapılıp yapılmadığını anlayamayacağız.&nbsp;Tertuliano Máximo Afonso, Daniel Santa-Clara Bey ile görüşmek istediğini belirtti, aksi sesli adam orada böyle birinin yaşamadığını söyledi, konuşma daha fazla ilerleyecek gibi görünmüyordu, ne aynı isimlerin yol açtığı tesadüften, ne de ilgili&nbsp;kişiyi hedefine ulaştırabilecek bir akrabalık ilişkisinden söz&nbsp;edilebilecekti, böyle durumlarda tekrarlanıp duran sorular&nbsp;vardır ve bu sorular hep aynıdır, Falanca orada mı, Burada Falanca diye birisi yok, fakat bu kez yeni bir şey oldu, haşin ses&nbsp;tellerine sahip olan adam, bir hafta kadar önce başka birisinin&nbsp;arayıp aynı soruyu sorduğunu söyledi, Arayanın siz olduğunuzu sanmıyorum, en azından sesiniz hiç benzemiyor, kulağım sağlamdır, sesleri iyi ayırt ederim, Hayır, ben değildim,&nbsp;dedi Tertuliano Máximo Afonso, aniden huzursuzlanarak, arayan kişi kimdi acaba, erkek miydi, kadın mıydı, Tabii ki erkekti, Evet, erkekti tabii, ne kadar aptalım, iki erkeğin sesi arasında birçok fark vardır, bir erkek ve bir kadının sesi arasındaysa&nbsp;daha da fazla fark vardır, Hatta, diye ekledi telefonun diğer&nbsp;ucundaki adam, hatırlıyorum da, bir an için bu kişinin tanınmamak için sesini değiştirdiğini düşünmüştüm. Tertuliano&nbsp;Máximo Afonso, nezaket icabı, ilgisinden dolayı adama teşekkür ettikten sonra ahizeyi yerine koydu ve gözlerini rehberdeki üç isme dikti. Bahsi geçen adam telefon edip Daniel Santa-Clara'yı sorduysa, mantıksal olarak, tıpkı kendi yapmış olduğu gibi, bu üç numarayı aramış olmalıydı. Tertuliano Máximo&nbsp;Afonso'nun, aramış olduğu ilk numaranın diğer kişi aradığında cevap verip vermediğini bilmesi elbette mümkün değildi ve&nbsp;konuşmuş olduğu huysuz kadınsa, evet, sesi belli etmese de&nbsp;kaba bir kişiydi, ya önceden aranmış olduğunu belirtmeyi gerek görmemişti ya da, doğal olarak, ilk aramaya kendisi cevap&nbsp;vermemişti. Belki de yalnız yaşadığım için, dedi Tertuliano Máximo Afonso yüksek sesle, başkalarının da böyle yaşadığını düşünmeye meyilliyim. Bilinmeyen bir kişinin daha Daniel&nbsp;Santa-Clara'yı arıyor olabilme ihtimalinden duyduğu güçlü&nbsp;huzursuzluk, yerini büyük bir şaşkınlığa bırakmıştı, henüz basit denklemleri bile çözmeyi beceremezken önüne ikinci dereceden denklemler konmuştu sanki. Arayan kişi bir alacaklı&nbsp;olsa gerek, diye düşündü, en akla yatan olasılık bu kişinin bir&nbsp;alacaklı olduğu, sanatçılar ve edebiyatla uğraşanların hayatları&nbsp;genelde uçlarda gezinir, kim bilir nereye kumar borcu birikince&nbsp;alacaklılar peşine düşmüştür. Tertuliano Máximo Afonso eskiden bir yerlerde okumuştu, kumar borcu, borçların en kutsalıydı, hatta buna şeref borcu diyenler bile vardı, şerefin niye&nbsp;diğer borçlarla değil de sadece kumarla alakalı olduğunu pek&nbsp;anlamamış olsa da bu yazılı sözleri kendisiyle ilgili olmayan&nbsp;bir yasa gibi kabul etmiş, Nasılsa kendi dertleri, diye düşünmüştü. Bugün ise bu borçların kutsal değil, affedilip unutulan,&nbsp;sonra da üstüne dua okunan türden, normal borçlar olmalarını&nbsp;yeğlerdi. Zihnini açmak için mutfağa gidip bir kahve hazırladı&nbsp;ve kahvesini içerken durumu değerlendirdi, Halen ilk numarayla konuşmuş değilim, orayla konuşunca olabilecek iki şey&nbsp;var, ya orada öyle birinin bulunmadığını söyleyecekler ve&nbsp;konu kapanacak, ya da, Evet, burada, diyecekler ve telefonu&nbsp;kapamak zorunda kalacağım, böyle olursa amacım, adamın&nbsp;oturduğu yeri bulmak olacak.</p>

  <p>Üretmiş olduğu kusursuz mantıkla ve kusursuzlukta ondan aşağı kalmayan kararıyla aklını güçlendirmiş olarak oturma odasına döndü. Telefon rehberi halen çalışma masasının üstünde açık haldeydi ve üç Santa-Clara da halen oradaydı.&nbsp;Birinci numarayı çevirdi ve bekledi. Bekledi ve kimsenin cevap&nbsp;vermeyeceğini bilmesine rağmen beklemeye devam etti. Bugün cumartesi, diye düşündü, herhalde dışarı çıkmışlardır. Telefonu kapadı, elinden gelen her şeyi yapmıştı, kimse onu yeterince ısrar etmemekle veya çekingen davranmakla suçlayamazdı. Saate baktı, akşam yemeği için dışarı çıkmanın tam zamanıydı, fakat kefen beyazı masa örtüleri, masalardaki plastik çiçeklerle dolu sefil vazolar ve hepsinden önemlisi, daimi&nbsp;kelerbalığı tehdidi gözünün önünde canlanınca fikir değiştirdi.&nbsp;Beş milyon kişilik bir şehirde nüfusla orantılı olarak bir sürü,&nbsp;en azından birkaç bin lokanta olmalıydı, uç sınıfları temsil&nbsp;eden lüks ve leş lokantalar değerlendirme dışı bırakılsa bile&nbsp;önünde geniş bir seçenek yelpazesi vardı, örneğin bugün Maria da Paz ile öğle yemeği yediği şu hoş lokanta, orayı tamamen tesadüf eseri bulmuşlardı, fakat Tertuliano Máximo Afonso önceden yanında bir hanımla gitmiş olduğu lokantaya şimdi yalnız başına gitme fikrinden pek hoşlanmadı. Böylece dışarı çıkmaktan vazgeçti, evde ne bulursa onu yiyecek ve erkenden uyuyacaktı. Yatağın örtüsünü kaldırmasına bile gerek&nbsp;yoktu, her şey bıraktıkları gibiydi, kırışık örtüler, yassı yastıklar, soğuk aşk kokusu. Maria da Paz'ı arayıp hoş bir şeyler söylemeyi, kadının telefonun diğer ucunda mutlaka hissedeceği&nbsp;bir şekilde gülümsemeyi düşündü, böyle bir ilişkinin fazla sürmeyeceği kesin olsa da gizli bir zorunluluk icabı yapılan kimi&nbsp;nazik hareketler küçümsenemez ve küçümsenmemelidir, sabahleyin bu evdeki yatakta cereyan etmiş olan, uyumanın&nbsp;haricindeki zevk, fayda ve hoşluk dolu eylemler hiç yaşanmamışlar gibi davranmak, büyük bir duygusuzluğun ve affedilmez bir ahlaksızlığın göstergesidir. Erkek olmak, beyefendi&nbsp;gibi davranmaya asla engel teşkil etmemelidir. Maria da Paz'ı&nbsp;düşünmüş olması onu son günlerde aklından çıkmayan, Daniel&nbsp;Santa-Clara'yı nasıl bulacağı hakkındaki düşüncelerine döndürmemiş olsaydı Tertuliano Máximo Afonso da bir beyefendi&nbsp;gibi davranırdı, şüphesiz. Telefondaki çabaları sonuçsuz kaldığı için, film şirketine bir mektup yazmaktan başka seçeneği&nbsp;kalmıyordu, çünkü oraya bizzat giderse, bilgi almak üzere konuştuğu kişinin kendisine, Nasılsınız, Bay Daniel Santa-Clara, deme tehlikesi vardı. Kılık değiştirmek için klasik takma sakal, bıyık ve peruk üçlemesini kullanırsa sadece aşırı derecede gülünç ve aptal görünmekle kalmaz, kendini on dokuzuncu&nbsp;yüzyıl melodramlarından fırlamış, aristokrat bir baba veya&nbsp;dördüncü perdede sahneye çıkan çapkın rolündeki kötü bir&nbsp;oyuncu gibi hissederdi, ayrıca hayatı boyunca fıkralara konu&nbsp;olmaktan korktuğundan, tam Daniel Santa-Clara'yı sorarken&nbsp;takma bıyığının ve sakalının düşeceğini ve karşısındaki kişinin&nbsp;kahkahayı basıp, Çok komik, çok komik, gelin bakın, Bay&nbsp;Daniel Santa-Clara kendi kendini arıyor, diyerek iş arkadaşlarını eğlenceye çağıracağından korkuyordu. Dolayısıyla amaçlarına ulaşmanın tek, ve tabii en güvenli yolu, bir mektup yazmaktı, ancak olmazsa olmaz bir kurala uyması ve mektuba ismini ve adresini yazmaması gerekiyordu. Gördüğümüz üzere,&nbsp;bu taktiksel düğümü çözmek için kafa patlatmaktaydı, ancak&nbsp;bunu öylesine dağınık ve karmaşık bir biçimde yapıyordu ki&nbsp;kafasından geçenleri düşünce diye adlandırmak yanlış olurdu,&nbsp;bunlar daha ziyade, ancak şimdi toparlanıp bir araya gelmiş&nbsp;birkaç fikir parçacığı içeren bir esinti, akıntı gibiydi, haliyle biz&nbsp;de onları ancak şimdi buraya kaydedebildik. Tertuliano Máximo Afonso'nun almış olduğu karar aslında insanı şaşırtacak&nbsp;denli basit ve açık. Fakat kapıdan içeri dalan sağduyu adamla&nbsp;aynı fikirde değil, Nasıl olur da böyle saçma bir fikir üretebilirsin, dedi öfkeyle, Aklıma gelen tek ve en iyi fikir bu, diye karşılık verdi Tertuliano Máximo Afonso soğuk bir tavırla, Tek ve&nbsp;en iyi fikrin bu olabilir, ama bana soracak olursan, bu mektubu&nbsp;Maria da Paz'ın ağzından yazar ve adres olarak onunkini verirsen utanılacak bir şey yapmış olursun, Niçin utanacakmışım, Bunu açıklamamı bekliyorsan çok vahim durumdasın&nbsp;demektir, Maria da Paz buna hiç aldırmayacaktır, Ona daha&nbsp;konuyu bile açmadın, aldırmayacağını nereden biliyorsun, Kendimce sebeplerim var, Senin sebeplerin, sevgili dostum, gayet bildik sebepler, erkeklere özgü bir küstahlık, çapkınlara&nbsp;özgü bir kibir, fatihlere özgü bir gurur, Erkek olmasına erkeğim, neticede cinsiyetim bu, fakat aynaya bakınca karşımda bir&nbsp;çapkın falan göremiyorum, fatihe gelince, alakam bile yok, hayatım bir kitap olsa, eksik bölümlerden biri de bu olur, Hadi&nbsp;ya, Ben kimseyi fethetmedim, hep fethedildim, Peki bir aktör&nbsp;hakkında bilgi almak için yazacağın bu mektubu Maria da&nbsp;Paz'a nasıl açıklayacaksın, Ona bir aktör hakkında bilgi almak&nbsp;istediğimi söylemeyeceğim, Ne diyeceksin yani, Mektubun&nbsp;ona bahsetmiş olduğum araştırmayla ilgili olduğunu söyleyeceğim, Ne araştırması, Biliyorsun ya, tekrarlatma şimdi, Nasıl&nbsp;istersen, parmaklarını şıklattığın anda Maria da Paz'ın koşup&nbsp;bütün kaprislerini çekeceğini sanıyorsun, Ondan küçük bir iyilik istiyorum, o kadar, İlişkinizin şu anki durumuna bakılırsa&nbsp;ondan iyilik miyilik isteyecek konumda değilsin, Mektuba&nbsp;kendi imzamı atmam tuhaf kaçabilir, Niçin, Bunun gelecekte&nbsp;ne gibi sonuçlara yol açacağını söylemek zor, Peki niçin sahte&nbsp;bir isim kullanmıyorsun, İsim sahte olsa da adres gerçek olmak&nbsp;zorunda, Halen bu uğursuz benzerler, ikizler ve kopyalar&nbsp;hikâyesine bir son vermen gerektiğini düşünüyorum, Haklı&nbsp;olabilirsin, ama beceremiyorum, ne kadar uğraşsam da beni alt&nbsp;ediyor, Bana öyle geliyor ki çalıştırmış olduğun biçerdöver senin üstüne gelmeye başladı, diye uyardı sağduyu, ve adamdan&nbsp;cevap gelmeyince başını iki yana sallayarak, konuşmanın sonucu gibi hüzünlü bir tavırla oradan ayrıldı. Tertuliano Máximo Afonso Maria da Paz'ın numarasını çevirdi, telefonu herhalde annesi açardı, aralarında yapmacık bir komediyi andıran, acıma duygusu uyandıran, iğreti bir konuşma geçecekti,&nbsp;Maria da Paz ile görüşecektim, diyecekti adam, Kim aramıştı,&nbsp;Bir arkadaşıyım, Adınız nedir, Arkadaşı derseniz yeterli olur, o&nbsp;anlar, Kızımın bir sürü arkadaşı var, O kadar çok arkadaşı olduğunu sanmıyorum, Az da olsalar çok da olsalar tüm arkadaşlarının ismi var, Pekâlâ, o halde Máximo'nun aradığını söyleyin. Maria da Paz ile altı aylık ilişkisi boyunca Tertuliano Máximo Afonso'nun onun evine telefon etmesi pek gerekmemişti ve ettiğinde de telefon nadiren annesi tarafından açılmıştı, yine de, kadının sözcükleri ve ses tonu hep şüpheciydi ve&nbsp;rahatsız edici derecede sabırsız bir havası vardı, belki de kızının ilişkisi hakkında yeterince bilgi sahibi olmadığı için böyleydi, adamsa kadının gereğinden fazla şey öğreneceğinden&nbsp;korkarak huzursuz oluyordu. Önceki konuşmaları üstte verdiğimiz, hafifçe abartılı gibi görünen ama aslında gayet gerçekçi&nbsp;olan örnekten pek farklı değildiler, fakat şimdi telefonu Maria&nbsp;da Paz açtığı için tüm bu konuşmalar, istisnasız, İnsan İlişkileri&nbsp;kitabının Çift Taraflı Anlaşmazlıklar bölümü altında yer alacaktı. Beni hiç aramayacağını düşünmeye başlamıştım, dedi&nbsp;Maria da Paz, Gördüğün gibi yanılmışsın, aradım işte, Bütün&nbsp;gün ses çıkarmamış olmana bakılırsa bugün sana, bana ettiği&nbsp;kadar çok şey ifade etmiyormuş, Ne ifade ettiyse, ikimiz için&nbsp;de etmiştir, Ama belki aynı şekilde ve aynı sebeplerle değildir,&nbsp;Aradaki bu farkları ölçecek araçlar maalesef elimizde yok, Benden hâlâ hoşlanıyor musun, Evet, senden hâlâ hoşlanıyorum,&nbsp;Bunu pek coşkulu söylemedin, sadece söylediklerimi tekrarladın, Senin ağzından çıkan sözcükleri niçin ben de kullanamıyorum acaba, Çünkü tekrarlandıkları anda, ilk başta söylenseler taşıyacakları ikna gücünü kaybediyorlar, Tabii ya, bu analizi yapan kişinin hünerini ve inceliğini alkışlamak lazım, Daha&nbsp;fazla roman okusan bunu sen de bilirdin, işim olan Tarihe bile&nbsp;zor vakit ayırıyorken kurgu kitaplara, romanlara ve öykülere&nbsp;vakit ayırmamı nasıl beklersin, zaten bugünlerde Mezopotamya uygarlıkları hakkında önemli bir kitapla uğraşıyorum, Evet,&nbsp;başucunda duruyordu, Gördün mü, Yine de söylediğin kadar&nbsp;meşgul olduğunu sanmıyorum, Nasıl yaşadığımı bilsen böyle demezdin, Bilmeme izin versen bilirdim, Farklı şeylerden bahsediyoruz, ben mesleki yaşamımdan bahsediyorum, Bence boş vakitlerini, üzerinde çalıştığın şu meşhur araştırma uğruna&nbsp;onca film izlemek yerine roman okumaya ayırırsan mesleki yaşamına çok daha az zarar vermiş olursun. Tertuliano Máximo&nbsp;Afonso konuşmanın amacından saptığını, mektup konusunu&nbsp;doğal bir biçimde açmaktan giderek uzaklaştığını fark etmişti,&nbsp;oysa şimdi, Maria da Paz, otomatik bir etki ve tepki oyunu oynar gibi, aynı günde ikinci kez kendisine bir fırsat sunuyordu.&nbsp;Yine de temkinli olmalı, arama sebebinin sadece kendi çıkarı&nbsp;olduğunu, onu aslında duygularını açmak veya yatakta geçirdikleri hoş anları hatırlamak için aramadığını ve dilinin aşk&nbsp;sözcüğünü telaffuz etmeyi reddettiğini kadına belli etmemeliydi. Bu konuyla ilgilendiğim doğru, dedi, kadını teselli etmek&nbsp;için, ama kendimi sandığın kadar kaptırmış değilim, Seni bugün benim gördüğüm halde, saçın başın dağınık, sırtında&nbsp;sabahlığın, ayağında terliklerinle, tıraşsız, dört bir yanında&nbsp;kasetlerle gören hiç kimse bu söylediklerine inanmaz, o halinle, tanıdığım aklı başında, hassas adama hiç benzemiyordun,&nbsp;Evde tek başımaydım, rahatıma bakıyordum, anlayışla karşılamak lazım, ama sen şimdi konuyu açınca aklıma işimi kolaylaştırıp hızlandırabilecek bir fikir geldi, Umarım filmlerini&nbsp;bana da izletmeye niyetli değilsindir, böyle bir cezayı hak edecek hiçbir şey yapmadım, İçin rahat olsun, o kadar da acımasız&nbsp;değilim, fikrim çok basit, film şirketine bir mektup yazıp elimde bulunan, dağıtım ağı, filmlerin gösterime girdiği sinemalar&nbsp;ve film başına ortalama seyirci sayısıyla ilgili bilgilerin doğruluğunu onaylamalarını istiyorum, böyle bir onay çok işime yarar ve birçok sonuca varmamı sağlar, Bu bilgilerin bahsettiğin&nbsp;ideolojik imgelerle ne alakası olduğunu pek anlayamadım,&nbsp;Sandığım kadar alakası olmayabilir, ama ben yine de şansımı&nbsp;denemek istiyorum, Sen bilirsin, Evet, ama ufak bir sorun var, Neymiş, Mektubu kendi ismimle göndermek istemiyorum, Peki neden film şirketine gidip şahsen görüşmüyorsun, kimi&nbsp;konuların yüz yüze çözümlenmesi daha kolaydır, hem bence&nbsp;bir Tarih öğretmeninin filmleriyle ilgilendiğini görünce çok sevinirler, Benim istemediğim de bu işte, bilimsel ve mesleki yetkinliğimi, uzmanlık alanım olmayan bir konuya bulaştırmak&nbsp;istemiyorum, Niye ki, Sebebini ben de bilemiyorum, belki de&nbsp;prensiplerimle alakalıdır, Kendi başına yarattığın bu tip bir&nbsp;zorluğu nasıl çözebileceğini hiç bilemiyorum, Mektubu sen yazabilirsin, Olur mu hiç, bana Çince kadar uzak bir konuda nasıl oturup da mektup yazabilirim ki, Mektubu sen yazabilirsin&nbsp;derken, mektubu senin ağzından yazarım ve senin adresini&nbsp;veririz demek istiyorum, böylece benim adım hiçbir yerde geçmez, Tabii ya, böylece ne onurun ayaklar altına alınır, ne de&nbsp;saygınlığın azalır, Dalga geçme, bunun basit bir prensip meselesi olduğunu biraz önce söyledim, Evet, biraz önce söyledin,&nbsp;Bana inanmıyor musun yani, inanıyorum, merak etme, Maria&nbsp;da Paz, Evet, benim, Seni sevdiğimi çok iyi biliyorsun, Söylediğin sırada inandığımı sanıyorum, ama sonra bunun doğru&nbsp;olup olmadığını merak etmekten kendimi alamıyorum, Doğru&nbsp;söylüyorum, Peki beni niye aradın, sevdiğini söylemek için mi&nbsp;yoksa mektupta ismimi kullanma izni istemek için mi, Mektup&nbsp;aklıma seninle konuşurken geldi, Evet, ama bu fikri benimle&nbsp;konuşurken üretmediğine inanmamı beklemiyorsun herhalde,&nbsp;Daha önce de aklımdan geçmişti, Aklından geçmişti demek,&nbsp;Evet, aklımdan geçmişti, Máximo, Söyle, canım, Mektubu yazabilirsin, İzin verdiğin için teşekkürler, aslında izin vermeyeceğini hiç düşünmemiştim, öyle basit bir şey ki, Hayat bana&nbsp;hiçbir şeyin göründüğü kadar basit olmadığını öğretti, sevgili&nbsp;Máximo, ve bir şey ne kadar basit görünüyorsa içimizde o kadar şüphe uyandırmalıdır, Sen de amma şüpheciymişsin, Bildiğim kadarıyla şüpheci doğulmaz, sonradan olunur, Öyleyse&nbsp;madem izin verdin, mektubu senin ağzından yazacağım, Herhalde imzayı benim atmam gerekir, Uğraşmaya değmez, ben&nbsp;bir imza uydururum, En azından benimkine benzer bir imza&nbsp;uydur, Yazı taklit etmekte pek başarılı değilimdir, ama elimden&nbsp;geleni yaparım, Aman dikkat et, insan tahrifata başlayınca&nbsp;sonu nereye varır, belli olmaz, Tahrifat pek doğru bir tabir değil, taklit demek istedin herhalde, Düzelttiğin için teşekkürler,&nbsp;Máximocuğum, ben sadece bu iki kavramı da karşılayacak bir&nbsp;sözcük bulmaya çalışıyordum, Bildiğim kadarıyla tek başına&nbsp;hem tahrifat hem de taklit anlamlarını karşılayan bir sözcük&nbsp;mevcut değil, Böyle bir kavram varsa, sözcüğün de var olması&nbsp;gerekir, Elimizdeki tüm sözcükler sözlüklerde mevcut, Dünyadaki bütün sözlükler birleşseler bile birbirimizle anlaşmak için&nbsp;kullandığımız sözcüklerin çoğunu bulamayız, Ne gibi, Mesela&nbsp;şu anda içimde hissettiğim duygu karmaşasını ifade edecek bir&nbsp;sözcük bulamıyorum, Ne tip duygular bunlar, Önemli olan&nbsp;tipleri değil, kimin için hissedildikleri, Benim için mi, Evet, senin için, Umarım fena duygular değildir bunlar, Her türlü duygudan biraz var, karışık bir buket gibi, ama için rahat olsun, ne&nbsp;kadar uğraşsam da dile getiremem, Bu konuya başka bir gün&nbsp;değinelim, Konuşmamızın sonuna mı geldik yani, Ne böyle bir&nbsp;laf ettim, ne de bu anlama gelecek bir şey söyledim, Haklısın,&nbsp;kusura bakma, Aslında düşündüm de konuşmayı burada sonlandırmak yerinde olabilir, aramızda müthiş bir gerginlik var,&nbsp;ağzımızdan çıkan her cümle kıvılcımlar saçıyor, Hiç böyle bir&nbsp;niyetim yoktu, Benim de yoktu, Ama öyle oldu, Evet, öyle&nbsp;oldu, İşte bu yüzden edeplice birbirimize veda edecek, iyi geceler dileyecek, görüşmek üzere diyeceğiz, Beni istediğin zaman arayabilirsin, Ararım, Maria da Paz, Evet, buradayım,&nbsp;Senden hoşlanıyorum, Bunu daha önce de söylemiştin.</p>

  <p>Tertuliano Máximo Afonso ahizeyi yerine koyduktan sonra ter içindeki alnını elinin tersiyle sildi. Amacına ulaşmıştı ve memnun olmamak için nedeni yoktu, fakat aslında bu uzun ve zorlu konuşmanın her anı Maria da Paz tarafından idare&nbsp;edilmiş, ikisi tarafından telaffuz edilen sözcüklerde açıkça ifade edilmemiş olsa da adamı sürekli bir aşağılanmaya tabi tutmuştu ve bu sözcüklerin her biri adamın ağzında giderek acılaşan bir tat bırakıyorlardı, genelde yenilginin tadı diye bilinen&nbsp;şey budur işte. Kazananın kendisi olduğunu bilmesine rağmen&nbsp;galibiyetinin kısmen de olsa yanıltıcı olduğunun farkındaydı,&nbsp;tüm hamleleri, düşmanın geri çekilme taktiğinin mekanik birer sonucu olarak ortaya çıkmışlardı sanki, onu kandırmak için&nbsp;önüne ustaca altın köprüler yerleştirilmişti, bayraklar dalgalanır, trampetler ve borazanlar seslerini yükseltirken belki de&nbsp;aniden kuşatıldığını ve çaresiz kaldığını fark edecekti. Amaçlarına ulaşabilmek için Maria da Paz'ın üzerine kurnaz, hesapçı&nbsp;laflardan örülmüş bir ağ atmış, fakat ağın kadını engelleyecek&nbsp;düğümleri, neticede kendi hareket özgürlüğünü kısıtlamıştı.&nbsp;Altı aylık ilişkileri boyunca, kendini fazlaca kaptırmamak için,&nbsp;Maria da Paz'ı özel yaşamının sınırlarından içeri sokmamıştı, kadınla olan bağlarını koparmaya karar verdiği ve bunun&nbsp;için fırsat kolladığı şu andaysa kadından yardım istemekle kalmamış, onu sebeplerinden ve sonuçlarından habersiz olduğu&nbsp;eylemlere alet etmişti. Sağduyu orada olsaydı adamın çıkarcı ve ahlaksız olduğunu söylerdi, adamsa içinde bulunduğu&nbsp;durumun dünyada tek olduğu cevabını verir ve bu durumu&nbsp;toplumsal ahlak ilkelerine göre değerlendirmenin yanlış olduğunu, kişilerin kopyalanmasıyla ilgili herhangi bir vaka var&nbsp;olmadığı için bu konuda yasaların da var olmadığını ve bu&nbsp;sebepten dolayı amacına ulaşmasını sağlayacak yöntemlerin,&nbsp;doğru veya yanlış olsalar da, bizzat kendisi, yani Tertuliano&nbsp;Máximo Afonso tarafından belirlenmesi gerektiğini söylerdi.&nbsp;Mektup da bu yöntemlerden biriydi ve bu mektubu yazmak&nbsp;uğruna, kendisini sevdiğini söyleyen bir kadının duygularını&nbsp;suistimal etmesi ağır bir suç sayılmazdı, bundan çok daha ağır&nbsp;suçlar işlemiş olan onca insanın bile toplum önünde küçük düşürüldüğü görülmemişti.</p>

  <p>Tertuliano Máximo Afonso daktiloya bir kâğıt taktı ve durup düşündü. Mektubun bir hayranın kaleminden çıkmış gibi görünmesi lazımdı, coşkulu, ama abartısız olmalıydı, neticede&nbsp;Daniel Santa-Clara yüce övgülere ilham verecek bir yıldız değildi, Tertuliano Máximo Afonso'nun esas amacı adamın nerede&nbsp;yaşadığını ve gerçek isminin ne olduğunu öğrenmek olsa da,&nbsp;filmlerde takma ad kullanan Daniel Santa-Clara'nın gerçek ismi&nbsp;belki de Tertuliano idi, klasik hayran mektuplarının vazgeçilmez öğesi imzalı bir fotoğraf talebini es geçmemeliydi. Mektup&nbsp;gönderildikten sonra iki ihtimal vardı, ya film şirketindekiler&nbsp;doğrudan kendisiyle temasa geçip talep ettiği bilgileri verecek,&nbsp;ya da bu bilgileri vermeye yetkili olmadıklarını söyleyeceklerdi,&nbsp;ikinci durumda büyük ihtimalle mektubu yazılma sebebi olan&nbsp;aktöre ileteceklerdi. Gerçekten de böyle yaparlar mı acaba, diye&nbsp;merak etti Tertuliano Máximo Afonso. Biraz düşününce ikinci&nbsp;ihtimalin pek olası olmadığına karar verdi, çünkü profesyonel açıdan doğru değildi ve koca bir film şirketinin mektupları&nbsp;cevaplama ve fotoğraf yollama zahmetini ve masrafını oyuncuların sırtına bindirmesi düşüncesizlik olurdu. İnşallah yanılmıyorumdur, diye mırıldandı, adam Maria da Paz'a şahsen yanıt&nbsp;verirse her şey mahvolur. Bir anlığına, geçen haftadan beri her&nbsp;milimetresine özen göstererek inşa etmekte olduğu kâğıttan kalenin feci bir şekilde yıkıldığı gözünün önüne geldi, fakat mantığı ve başka çaresinin kalmadığının bilincinde oluşu sayesinde&nbsp;kırılmış olan cesaretini yavaş yavaş toparlayabildi. Mektubu&nbsp;yazmak hiç de kolay olmadı, bu yüzden üst kattaki komşusu bir&nbsp;saat boyunca daktilonun takırtısını dinlemek zorunda kaldı. Bir&nbsp;ara telefon çaldı ve çalmaya ısrarla devam etti, ama Tertuliano&nbsp;Máximo Afonso açmadı. Arayan Maria da Paz idi herhalde.</p>
</body>
</html>
