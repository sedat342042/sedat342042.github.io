<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p>Hesap yapmak kolaydı. Birisi bir mektup yazdığını bize söyler ve bu mektup başkasının imzasıyla ortaya çıkarsa, ortada iki olasılık vardı, ya ikinci kişi mektubu birincinin ricasıyla yazmıştı, ya da birinci kişi, Antonio Claro'nun bilmediği&nbsp;sebeplerden dolayı, ikincinin imzasını taklit etmişti. Başka&nbsp;yolu yoktu. Ne olursa olsun, gönderenin adresinin birinci kişiye değil, film şirketinin açıkça yanıt gönderdiği ikinci kişiye&nbsp;ait olduğu ve mektubun içeriği öğrenildikten sonra atılmış tüm&nbsp;adımların ikinci değil birinci kişi tarafından atıldığı düşünüldüğünde, bu olaydan çıkarılacak sonuçlar mantığa uygun olmakla kalmıyor, açık ve anlaşılır hale de geliyordu. Birincisi,&nbsp;mektup suretindeki bu esrarı yaratmak için iki kişinin aralarında anlaşmış oldukları gün gibi ortadaydı, ikincisi, Antonio&nbsp;Claro'nun yine bilmediği sebeplerden dolayı, birinci kişinin&nbsp;amacı son ana kadar gizli kalmaktı ve bunu başarmıştı. Maria&nbsp;adlı esrarlı kadın tarafından yollanan mektup kendisine ulaşana dek geçen üç gün boyunca Antonio Claro'nun kafası işte bu&nbsp;konularla meşguldü. Zarfın içinden üzerinde elyazısıyla şu&nbsp;sözcüklerin yazılmış olduğu bir de imzasız kart çıktı, Mektubun işinize yarayacağını umuyorum. Antonio Claro'nun şu&nbsp;anda kendi kendine yönelttiği soru da bunun aynısıydı, Peki&nbsp;şimdi ne yapacağım. Yine de, belirtmek gerekir ki, sözcük süzgeçleri veya filtreleri teorisini bu duruma uyarlasaydık, bir kalıntının, bir posanın, bir çökeltinin veya Antonio Claro'nun önce&nbsp;kanarya, sonraysa bülbül dediği Maria'nın da dile getirdiği&nbsp;şekilde, bir tortunun varlığını rahatlıkla görebilirdik, artık analitik süreç konusunda eğitimli olduğumuza göre yukarıda bahsi geçen çökeltinin, her ne kadar belirsiz ve muğlak da olsa, bir&nbsp;amacın varlığını inkâr ettiğini söyleyebilir ve eğer mektup bir&nbsp;kadın tarafından değil bir erkek tarafından imzalanmış olsaydı&nbsp;bu amacın esamisinin bile okunmayacağını rahatlıkla iddia&nbsp;edebiliriz. Yani Tertuliano Máximo Afonso'nun, mesela, güvendiği bir arkadaşı olsaydı, bu kişi erkek olsaydı ve Tertuliano Máximo Afonso bu sinsi numarayı onunla birlikte çevirmiş&nbsp;olsaydı, Daniel Santa-Clara mektubu yırtıp atardı, çünkü onun&nbsp;meselenin özüyle, yani iki adamı yaklaştıran ve bu gidişle onları büyük olasılıkla ayıracak olan mutlak özdeşlikle, hiçbir&nbsp;alakası olmadığını düşünecekti. Ancak biliyoruz ki mektup,&nbsp;Maria da Paz isimli bir kadın tarafından imzalanmış ve meslek&nbsp;hayatı boyunca değil fiyakalı jön rollerine, en bayağı çapkın&nbsp;rollerine bile seçilmeyi başaramamış olan Antonio Claro, bunun acısını gerçek hayatta çıkarmak için elinden geleni yapıyor, fakat film şirketindeki asistan kadınla yaşananlarda görmüş olduğumuz üzere pek de başarılı olamıyor, bu noktada&nbsp;adamın cilveleşme çabalarına daha önce değinmemiş olma sebebimizin, bu çabaların o sırada olup bitenlerle alakasız olmaları olduğunu belirtmeliyiz. Ancak insan davranışları, genelde,&nbsp;içimizden bir türlü atamadığımız içgüdüsel varlığın tüm esas&nbsp;ve tali yönlerinden yayılan dürtülerin birleşmesiyle ortaya çıktığına göre ve bu davranışlarda eşit miktarlarda saflıkla iğrençlik ve dürüstlükle yalan bulunduğuna göre, Antonio Claro'nun,&nbsp;mektubu imzalayan kişiye duyduğu bariz ilgi hakkında bize&nbsp;sunmaktan çekinmeyeceği açıklamayı, bir süreliğine de olsa,&nbsp;kabul etmezsek adamın hakkını yemiş oluruz, çünkü mektubun&nbsp;manevi yazarı Tertuliano Máximo Afonso ile, en azından kendi&nbsp;düşüncesine göre, maddi yazan Maria da Paz arasında nasıl bir&nbsp;ilişki olduğunu öğrenme isteği, Antonio Claro'nun doğal ve&nbsp;insani merakından ileri gelmektedir. Antonio Claro'nun öngörü&nbsp;ve kavrayış konusunda herhangi bir eksiği olmadığını birçok&nbsp;fırsatta gördük, ancak en hatırı sayılır suçbilimi uzmanlarının&nbsp;bile bu tuhaf vakada, eldeki tüm ipuçlarına, özellikle de belgelere rağmen, manevi yazar ile maddi yazarın aslında aynı kişi&nbsp;olduğunu tasavvur etmeleri zordur. Burada kafa patlatılması gereken iki varsayım mevcut, varsayımları önemsizden önemliye göre sıralarsak, bu iki kişi ya arkadaşlar, ya da sevgililer.&nbsp;Antonio Claro, ikinci varsayımı daha olası görüyor, bunun birinci sebebi, rol aldığı filmlerdekilere benzer duygusal entrikalara daha uygun olması, ikinci ve son sebebiyse, bu varsayımı&nbsp;kabul ettiği takdirde kendini tanıdık bir arazinin ve senaryonun içinde bulması. Artık Helena'nın olan biteni bilip bilmediğini sormamızın vakti geldi, Antonio Claro acaba film şirketine&nbsp;yaptığı ziyaretten, kayıt odasında Maria adlı zeki ve mis kokulu görevliyle birlikte yaptığı araştırmadan kadına söz etmiş mi,&nbsp;Maria da Paz tarafından imzalanmış mektubu ona göstermiş&nbsp;mi veya gösterecek mi, uzun lafın kısası, tehlikeli tereddütlerle&nbsp;dolu düşüncelerini ona açacak mı, ne de olsa karısı. Cevap, hayır, üç kez hayır. Mektup dün sabah geldi ve şu anda Antonio&nbsp;Claro'nun tek endişesi, kimsenin bulmaması için mektubu&nbsp;nereye saklayabileceği. İşte bir yer buldu, mektubu, evliliklerinin ilk aylarında Helena'nın atlaya atlaya okuduktan sonra bir&nbsp;daha yüzüne bakmadığı bir sinema tarihi kitabının sayfaları&nbsp;arasına sakladı. Doğruya olan saygımızdan dolayı, Antonio&nbsp;Claro'nun konuya bolca kafa patlatmış olmasına rağmen, halen adamakıllı bir hareket planı oluşturamamış olduğunu belirtmeliyiz. Ancak, bizler bu hikâyenin son sayfasına dek olacakları bilme ayrıcalığına sahip olduğumuz için, tabii bu ayrıcalık hikâyede yer almayıp sonradan uydurulabilecek şeyleri&nbsp;kapsamıyor, aktör Daniel Santa-Clara'nın yarın Maria da&nbsp;Paz'ın evini telefonla arayacağını önceden söyleyebiliriz, adam&nbsp;bunu sadece kadının evinde kimsenin olup olmadığını öğrenmek için yapacak, unutmayalım ki yaz mevsiminde, tatil dönemindeyiz, fakat tek kelime etmeyecek, ağzından en ufak bir ses&nbsp;çıkarmayacak, tamamıyla sessiz kalacak, çünkü sesinin telefonun diğer ucundaki kişi tarafından Tertuliano Máximo Afonso'nunkiyle karıştırılmasını istemiyor, böyle bir şey olursa Tertuliano Máximo Afonso'ymuş gibi davranması gerekebilir ve&nbsp;içinde bulunduğu halihazırda karmaşık durum daha da sarpa&nbsp;sarar. Ne kadar beklenmedik görünse de, birkaç dakika sonra,&nbsp;Helena işten eve dönmeden önce, bu kez de onun evde olup&nbsp;olmadığını öğrenmek için, Antonio Claro Tarih öğretmeninin&nbsp;evine telefon edecek, fakat bu kez sessiz kalmayacak, telefon&nbsp;bir insan tarafından da açılsa, bir telesekreter tarafından da cevaplansa, adamın söyleyecekleri hazır. Böyle diyecek, böyle&nbsp;diyor, İyi akşamlar, ben Antonio Claro, herhalde aramamı beklemiyordunuz, zaten bekleseydiniz şaşardım, sanırım evde değilsiniz, belki de tatil için şehir dışına çıkmışsınızdır, neyse,&nbsp;orada olsanız da olmasanız da sizden büyük bir iyilik isteyeceğim, lütfen eve döner dönmez bana telefon edin, hâlâ birbirimize söyleyeceğimiz çok şeyimiz olduğunu düşünüyorum,&nbsp;buluşmamız gerektiğine inanıyorum, kır evimde buluşmayız,&nbsp;orası her yere uzak, başka bir yerde, meraklı bakışlardan uzak,&nbsp;tenha bir yerde buluşalım, sizin de benim gibi düşündüğünüzü umuyorum, bana telefon etmeniz için en uygun saatler sabah on ila akşamüstü altı arasındadır, cumartesi ve pazar hariç&nbsp;her gün arayabilirsiniz, ama sadece gelecek haftanın sonuna&nbsp;kadar. Şöyle diyebilirdi, ama demedi, Çünkü gelecek haftadan&nbsp;sonra Helena, yani karım, önceden söylemiş miydim hatırlayamıyorum, tatil izni dolayısıyla evde olacak ve benim film&nbsp;çekimim olmamasına rağmen hiçbir yere gitmeyeceğiz. Böyle&nbsp;derse, karısının olan bitenden haberinin olmadığını itiraf etmiş&nbsp;olacaktı ve güvenin olmadığı yerde, ki şu anda ortada güvenden&nbsp;eser yoktu, aklı başında, dengeli hiçbir insan, özellikle de içinde bulunulan vakanın vahameti göz önünde bulundurulduğunda, evliliğinin sırlarını ortaya sermezdi. Keskin zekâsının&nbsp;Tertuliano Máximo Afonso'nunkinden geri kalmadığını kanıtlayan Antonio Claro, şimdiye kadar oynamış oldukları rollerin&nbsp;yer değiştirdiğinin farkında, bundan böyle kılık değiştirip gizlenmesi gereken kişi kendisi olacak, Tarih öğretmeni tarafından kendisine gönderilen ve suratına bir tokat gibi inen takma&nbsp;sakal ise ilk bakışta yersiz ve bayağı bir kışkırtma gibi gözükse&nbsp;de, demek ki bir anlama ve amaca sahipmiş, bir önseziye dayanarak yollanmış. Antonio Claro ile Tertuliano Máximo Afonso'nun, nerede gerçekleşeceği henüz belli olmayan, bir sonraki&nbsp;buluşmasına kılık değiştirerek gidecek kişi Tertuliano Máximo&nbsp;Afonso değil, Antonio Claro. Nasıl Tertuliano Máximo Afonso&nbsp;Antonio Claro ile karısını görmeye niyetlenip takma sakalla&nbsp;adamın sokağına geldiyse Antonio Claro da aynı takma sakalı&nbsp;takıp Maria da Paz'ın tipini görmek için kadının oturduğu sokağa gidecek, kadının peşine takılıp bankaya, hatta birkaç kez&nbsp;de Tertuliano Máximo Afonso'nun evinin karşısına kadar gidecek, böylece bir süreliğine, yazgıyı ve diğer olası yazgıları belirleyen zorlayıcı güçler aksi yönde karar verene dek, kadının&nbsp;gölgesi gibi olacak Bunca lafın üstüne, Antonio Claro'nun dolabının başına gidip içinde bir zamanlar Daniel Santa-Clara'nın&nbsp;yüzünü süslemiş olan, fakat şu anda kullanılması malum sebeplerden dolayı mümkün olmayan bıyığın durduğu puro kutusunun bulunduğu çekmeceyi açmasına pek şaşırmamak lazım, Antonio Claro'nun takacağı sakal da birkaç gündür aynı&nbsp;puro kutusunun içinde duruyor. Bir zamanlar bilginliğiyle&nbsp;ünlü bir kral varmış, bu kral, ilham gelip basit felsefeler yumurtladığı bir anda, tahtta oturuyor olmasından gelen vakarla,&nbsp;güneşin altında yeni bir şey olmadığını dile getirmiş. Böyle lafları hiç ciddiye almamak gerekir, yoksa bir de bakmışız ki&nbsp;etrafımızdaki her şeyin değişmiş, güneşin bile aynı kalmamış&nbsp;olmasına rağmen biz hâlâ aynı şeyi söylüyoruz. Fakat insanların davranışları ve hareketleri pek değişmemiş, sadece İsrail'in&nbsp;üçüncü kralından beri değil, bir insan suratının bir su birikintisinde ilk kez kendi yansımasını görüp, Ben buyum, diye düşündüğü o unutulmuş günden beri. Şimdiyse, bulunduğumuz&nbsp;yerde, burada, olduğumuz yerde, aradan dört veya beş milyon&nbsp;yıl geçmiş olmasına rağmen, bu ilkel hareketler halen tekdüze&nbsp;bir biçimde, güneşteki ve güneşin aydınlattığı dünyadaki değişimlere aldırmadan tekrarlanmaya devam ediliyor, bu konuda&nbsp;daha fazla kanıt lazımsa buyurun, Antonio Claro'ya bakın,&nbsp;banyodaki aynanın karşısına geçmiş, bir zamanlar Tertuliano&nbsp;Máximo Afonso'ya ait olan takma sakalı tıpkı diğer adamın&nbsp;yapmış olduğu gibi özenle, dikkatle ve belki de Tertuliano&nbsp;Máximo Afonso'nun birkaç hafta önce, başka bir banyodaki&nbsp;başka bir aynanın karşısında Antonio Claro'nun bıyığını kendi&nbsp;suratına çizdiğinde ürpermiş olduğu gibi ürpererek düzeltiyor.&nbsp;Kendilerinden ortak ilkel ataları kadar emin olamadıkları için&nbsp;masumca, Ben buyum, deme hevesine kapılmıyorlar, çünkü o&nbsp;zamandan beri insanın korkuları çok değişti, şüpheleri daha da&nbsp;çok değişti, şimdi burada ağzımızdan çıkan şey kendinden&nbsp;emin bir iddia değil, Bu kim, sorusu, ve herhalde bu soruya&nbsp;dört veya beş milyon yıl sonra bile cevap verilemeyecek. Antonio&nbsp; Claro sakalı çıkardı ve kutusuna koydu, Helena birazdan&nbsp;gelecek, çalışmaktan bitkin, her zamankinden de sessiz olacak,&nbsp;evde sanki kendi evinde değilmiş, bekçi köpekleri gibi tehditkâr&nbsp;bir tavırla kendisine hırlayan eşyalar başkalarına aitmiş, bu eşyaların köşeleri ve kenarları kendisine yabancıymış gibi dolanacak. Kocasının ağzından çıkacak tek bir sözcük her şeyi değiştirebilir, fakat bu sözcüğün ne Antonio Claro, ne de Daniel&nbsp;Santa-Clara tarafından dile getirileceğini artık biliyoruz. Belki&nbsp;bu sözcüğü söylemek istemiyorlar, belki de beceremiyorlar, kaderin tüm sebepleri insanlar tarafından yaratılmıştır, yalnızca insanlar tarafından, ve eğer birisi kalkıp da, geçmiş tecrübelere dayanarak, nesir veya şiir yoluyla, bunun aksini iddia etmeye çalışırsa, affedersiniz, ağzından çıkanı kulağı duymuyor demektir.</p>

  <p>Ertesi gün, Helena çıktıktan sonra, Antonio Claro Maria da Paz'ın evine telefon etti. Tedirgin veya heyecanlı sayılmazdı,&nbsp;sessizliği, koruyucu bir kalkan olarak kullanacaktı. Telefonun&nbsp;diğer ucundaki ses ruhsuzdu ve fiziksel açıdan rahatsız kişilere özgü çekingen bir kırılganlığa sahipti, yaşını başını almış bir&nbsp;kadına ait olduğu belli olsa da, yaşlı kadınlarınki gibi, veya&nbsp;daha edebi bir tabirle, ihtiyar bir hanımefendininki gibi zayıf&nbsp;değildi. Kadın fazla bir şey söylemedi, Alo, alo, kimsiniz, bir&nbsp;şey söyleyin, lütfen, alo, alo, olacak şey değil, büyük kabalık,&nbsp;insana kendi evinde bile huzur vermiyorlar, ve telefonu kapadı, fakat Daniel Santa-Clara'nın kulağı, yıldızlaşmış aktörlerin&nbsp;ait olduğu güneş sisteminin bir parçası olmamasına rağmen,&nbsp;çok kuvvetlidir, dolayısıyla bu ilişkiler ağında, yaşlı kadının&nbsp;Maria da Paz'ın annesi veya anneannesi veya teyzesi olduğunu tahmin etmekte zorlanmadı, hizmetçi olmadığıysa kesindi,&nbsp;çünkü şu eski, efendilerine duyduğu sevgiden dolayı asla evlenmeyen yaşlı hizmetçi klişesine zaten günümüzde ancak kitaplarda rastlanırdı. Tabii adamın yaklaşım yönteminden dolayı, evde bir erkeğin, bir babanın, büyükbabanın, amcanın veya&nbsp;ağabeyin olup olmadığını henüz bilmiyor, fakat Antonio&nbsp;Claro'nun böyle bir olasılıktan pek korkmasına gerek yok, çünkü ne de olsa, hastalıkta ve sağlıkta, ölümde ve yaşamda, Maria da Paz'ın karşısına Daniel Santa-Clara olarak değil, Tertuliano Máximo Afonso olarak çıkacak, ve evin erkekleri Tertuliano Máximo Afonso adlı bu adama kapılarını sonuna kadar&nbsp;açacak olmasalar da, en azından, arkadaş veya sevgili olarak&nbsp;belirlenmiş bir ilişkinin avantajlarından faydalanmasına izin verecekler. Antonio Claro'ya, kafasındaki amaçlara ve Tertuliano Máximo Afonso ile Maria da Paz arasındaki sevgili veya arkadaş ilişkisinin tabiatına göre, neyi tercih edeceğini sorarsak, arkadaşlık ilişkisinin, sevgili ilişkisinin tırnağı bile olamayacağı cevabını vereceği kesindir. Görüldüğü üzere, Antonio&nbsp; Claro'nun tasarladığı eylem planı sadece amaçları belirleme konusunda gelişmekle kalmadı, önceden eksikliğini duyduğu güdülenme konusunda da tutarlılık kazandı, ancak bu&nbsp;tutarlılık, kendisini yorumlarken büyük bir hataya düşmüyorsak, bize göre, içinde bulunulan durumun gerektirmediği ve&nbsp;haklı çıkarmadığı kötücül kişisel intikam fikirlerine dayandırılmış gibi gözükmektedir. Tertuliano Máximo Afonso'nun Daniel Santa-Clara'ya takma sakalı yollayarak, tek kelime etmeden, ki belki de işler bu yüzden çığırından çıkmıştır, açıkça&nbsp;meydan okuduğu doğrudur, fakat birazcık sağduyulu olunsa&nbsp;olay orada kalabilirdi, Antonio Claro omuz silkip karısına, Bu&nbsp;herif tam bir salak, beni böyle kışkırtabileceğini sanıyorsa çok&nbsp;yanılıyor, şunu çöpe at lütfen, herif inat edip böyle saçmalıklar&nbsp;yapmaya devam ederse polisi arar ve bu hikâyeye bir son veririz, ne olacaksa olsun, diyebilirdi. Ne yazık ki sağduyu her ihtiyaç duyulduğunda ortaya çıkmaz, bir anlık yokluğu, nice&nbsp;dramaya ve faciaya sebep olmuştur. Evrenin sanıldığı kadar iyi&nbsp;düşünülerek tasarlanmamış olduğu, Yaradan'ın, bizi aydınlatan yıldızın güneş diye adlandırılmasını emretmiş olmasından&nbsp;bellidir. Oysa yıldızların sultanına Sağduyu ismi verilmiş olsa&nbsp;insanoğlunun aklı şimdi kim bilir ne aydın olurdu, tabii bu aydınlık hem gündüz hem de gece için geçerli olurdu, çünkü,&nbsp;herkesin bildiği gibi, ay ışığı adım verdiğimiz şey aslında aya&nbsp;değil, daima ve yalnızca güneşe aittir. Konuşmanın ve sözcüğün doğumundan beri, evrenin yaratılışı konusunda çok sayıda&nbsp;teorinin ortaya atılmış olmasının sebebi, tüm bu teorilerin teker&nbsp;teker çürütülmüş olmalarıdır, ve böyle düzenli bir biçimde&nbsp;çürütülmüş olmaları, şu anda yürürlükte olan ve diğerlerinden&nbsp;pek farkı olmayan teorinin de aynı akıbete uğrayacağını düşündürmektedir. Fakat biz yine Antonio Claro'ya dönelim.&nbsp;Adamın bir an önce Maria da Paz ile buluşmak istediği ve kimi&nbsp;çarpık sebeplerden dolayı intikam ateşiyle yanıp tutuştuğu gayet açık, dünyada hiçbir gücün onu bu amacından saptıramayacağını herhalde herkes fark etmiştir. Kadının oturduğu&nbsp;apartmanın önünde dikilip girip çıkan her kadına, Siz Maria&nbsp;da Paz mısınız, diye sorması tabii ki mümkün değildir, kendisini talihin ve kaderin ellerine bırakıp kadının sokağında bir,&nbsp;iki, üç kez yukarı aşağı dolandıktan sonra üçüncü seferde karşısına çıkan ilk kadına şöyle diyebilir, Sizde Maria da Paz tipi&nbsp;var, sizinle nihayet tanıştığım için duyduğum sevinci tahmin&nbsp;bile edemezsiniz, ben aktörüm ve ismim Daniel Santa-Clara,&nbsp;izin verirseniz sizi birer kahve içmeye davet etmek isterim, hemen şu karşıdaki kafede oturabiliriz, birbirimize söyleyeceğimiz birçok şey olduğuna şüphem yok, sakalım mı, ah, tabii ya,&nbsp;sakalım, dikkatinizden dolayı sizi tebrik ederim, sakalımın&nbsp;takma olduğunu hemen fark ettiniz, ama korkmanıza hiç gerek yok, içiniz rahat olsun, tenha bir yere gidersek sakalımı çıkarabilirim, böylece karşınızdaki kişinin aslında gayet iyi tanıdığınız, hatta epey samimi olduğunuz birisi olduğunu kendi&nbsp;gözlerinizle görürsünüz, şimdi burada olsaydı ben de, en ufak&nbsp;bir kıskançlık duymadan, onu selamlardım, ikimizin de yakından tanıdığı Tertuliano Máximo Afonso'dan bahsediyorum.&nbsp;Kadıncağız bu müthiş dönüşümün karşısında apışıp kalacaktır, ancak bu konuya henüz değinmek epey zahmet gerektirir,&nbsp;çünkü her şeyin bir vakti olduğunu ve olay yerine ilk gelmiş&nbsp;olanların omuzlarının üzerinden, Ben buradayım, diye bağırarak ileri geçmeye çalışmanın yanlış olduğunu unutmamak gerekir, tabii onların arada bir ileri geçmelerine izin verdiğimiz&nbsp;takdirde bazı olası kötülüklerin de, sıralarını kaçırmak gibi&nbsp;basit bir sebepten dolayı, zehirlerini kaybedebileceklerini veya&nbsp;buharlaşıp havaya karışabileceklerini tamamen göz ardı etmemek gerekir. Böylesine taşkın fikirler ve analizlerle dalıp gittiğimiz bu iyi niyetli düşünceler ve türevleri, bizleri her şeyin&nbsp;özündeki yavan hakikatten saptırmamalıdır, Antonio Claro'nun asıl bilmek istediği şey, Maria da Paz'ın tüm bu çabalara&nbsp;değip değmeyeceğidir. Kadın çirkinse, sopa gibi inceyse, veya&nbsp;tam tersi, aşırı şişmanlıktan mustaripse, derhal eklememiz gerekir ki aşk söz konusu olsaydı bu iki olasılığın da hiçbir önemi&nbsp;kalmazdı, Daniel Santa-Clara'nın hemencecik geri adım attığını görecektik, geçmişte de bunun sayısız örneğiyle karşılaşılmıştır, mektup yoluyla kurulmuş arkadaşlıkların buluşma safhalarında gülünç hilelerle, masumca kararlaştırılmış tanınma&nbsp;yöntemleriyle karşılaşılır, Sağ elimde mavi bir şemsiye olacak,&nbsp;Ceketimin düğme deliğine beyaz bir çiçek takacağım, buluşma&nbsp;yerine gidildiğindeyse görünürde ne şemsiye vardır, ne de çiçek, belki kararlaştırılan yerde boşuna bekleyen birisi olur, belki o bile olmaz, çiçek aceleyle yere atılır, şemsiye, görülmemeyi&nbsp;tercih eden bir yüzü gizler. Ancak Daniel Santa-Clara'nın endişelenmesine hiç gerek yok, Maria da Paz genç, hoş, zarif, güzel&nbsp;vücutlu ve iyi huylu bir kadın, gerçi bu son özellik pek fazla&nbsp;önem taşımıyor, çünkü şemsiyenin kaderi veya çiçeğin talihi&nbsp;günümüzde böyle unsurlara pek duyarlı değil. Ancak şu anda&nbsp;Antonio Claro'nun çözmesi gereken daha önemli bir konu var,&nbsp;tabii Maria da Paz'ın evinin önündeki kaldırımda, kadının&nbsp;ortaya çıkması için saatlerce aylaklık etmek istemiyorsa, çünkü&nbsp;apartmanın önündeki sakallı ve şüpheli kişiyi görünce doğal&nbsp;olarak tedirginliğe kapılan komşuların polisi aramaları vahim&nbsp;ve tehlikeli sonuçlara gebe olabilir. Maria da Paz büyük olasılıkla çalışıyor, düzenli bir işi var ve eve giriş-çıkış saatleri belli.&nbsp;Tıpkı Helena gibi. Antonio Claro Helena'yı düşünmek istemiyor, iki şeyin birbiriyle alakası olmadığını, Maria da Paz ile&nbsp;arasında ne geçerse geçsin evliliğinin tehlikeye girmeyeceğini&nbsp;kendi kendine söyleyip duruyor, buna kapris bile demek&nbsp;mümkün, erkeklerin böyle şeylere çabucak kandıkları söylenir,&nbsp;şu anki durumda adamın kafasından geçenleri intikam, öç, kısas, karşılık, hesaplaşma, misilleme, kin, garez, hatta en beteri,&nbsp;nefret diye tanımlamak yanlış olur. Yok artık, daha neler, diyecektir hayatları boyunca kendilerinin bir kopyasıyla karşı karşıya gelmemiş ve üstünde darbenin etkisini azaltıcı, hoş, tatlı&nbsp;bir not bile bulunmayan bir paketten çıkan takma sakalla yüzleşmek zorunda kalmamış mutlu kişiler. Şu anda Antonio&nbsp;Claro'nun aklından geçmekte olanlar, alçak duyguların hükmettiği bir zihnin kendi bilincini de önüne katarak nerelere&nbsp;geldiğini, sağduyuların en temeline bile nasıl karşı çıktığını, en&nbsp;korkunç eylemleri en mantıklı sebeplerin kılıfına sokarak nasıl&nbsp;gerçekleştirdiğini gösteriyor, tıpkı sürekli aynı oyuncunun kazandığı veya kaybettiği bir danışıklı dövüş gibi. Antonio&nbsp;Claro'nun biraz önce düşündüğü şey, bize her ne kadar inanılmaz da gelse, Tertuliano Máximo Afonso'nun sevgilisini yalan&nbsp;dolanla yatağa götürmenin surata atılan sert bir tokada daha&nbsp;da sert bir tokatla karşılık vermeye eşdeğer olmakla kalmayıp,&nbsp;karısı Helena'nın kırılmış gururunun intikamını almanın da&nbsp;aşırıya kaçan bir yolu olduğu, böyle bir saçmalık mümkün olabilir mi hiç. Bizler ne kadar yalvarıp yakarsak da Antonio Claro bu gurur kırıcı hareketlerin intikamının nasıl olup da, teoride, sadece ötekinden aşağı kalmayan, yeni gurur kırıcı hareketler vasıtasıyla alınabileceğini açıklayamaz. Bunu kafasına öyle&nbsp;bir takmış ki, artık yapacak hiçbir şey yok. Her şeye rağmen&nbsp;Antonio Claro'nun, Helena'nın sorumlulukları, düzenli işi ve&nbsp;eve giriş-çıkış saatleri açısından Maria da Paz'a benzediğini&nbsp;fark ettiğinde bölünmüş olan düşünce akışına geri dönebilmesi&nbsp;bir başarı sayılır. Şansa bağlı, gerçekleşme ihtimali zayıf bir karşılaşmanın umuduyla sokakta bir yukarı bir aşağı dolaşmak&nbsp;yerine oraya erkenden gitmesi, dikkatleri üzerine çekmeyeceği&nbsp;bir köşe bulup orada dikilip Maria da Paz'ın dışarı çıkmasını&nbsp;beklemesi, sonra da kadını işyerine kadar takip etmesi lazım.&nbsp;Bunun çocuk oyuncağı olduğunu düşünenler çok yanılıyorlar.&nbsp;İlk sorun, adamın, Maria da Paz'ın apartmandan çıktıktan sonra sağa mı yoksa sola mı gideceğini bilememesi, dolayısıyla da&nbsp;kadını gözetleyeceği noktanın, kadının gideceği yönle adamın&nbsp;arabasını bırakmış olduğu yer göz önünde bulundurulduğunda, kadını takip etmeyi güçleştireceği veya kolaylaştıracağı,&nbsp;tabii ciddiyet açısından ilk sorundan aşağı kalmayan ikinci&nbsp;sorunu da unutmamak lazım, belki kadının da hemen kapısının önüne park edilmiş bir arabası vardır, eğer öyleyse adamın&nbsp;kendi arabasına koşup kadını gözden kaçırmadan yola çıkmak&nbsp;için yeterli vakti olmayacaktır. Büyük olasılıkla adam ilk gün&nbsp;tamamen başarısız olacak, ikinci gün bir konuda başarısız olurken bir diğerinde başarıya ulaşacak, sonraysa azminden etkilenmiş olan, dedektiflerin koruyucu azizine güvenerek üçüncü&nbsp;günde iz sürme konusunda mükemmel ve nihai bir zafer elde&nbsp;edecek. Fakat Antonio Claro'nun çözmesi gereken bir sorun&nbsp;daha olacak, üstesinden gelmiş olduğu müthiş zorluklarla karşılaştırıldığında bu sorun pek önem taşımıyor gibi gözükse de&nbsp;adamın bu sorunu çözerken son derece titiz ve uyanık davranması gerekecek. İşi yüzünden, erken saatlerde veya şehre uzak&nbsp;yerlerde yapılan çekimler dolayısıyla yataktan kalkması gereken günlerin haricinde, Daniel Santa-Clara, sizin de fark etmiş&nbsp;olabileceğiniz üzere, Helena'nın işe gitmesinden sonra yatakta&nbsp;bir iki saat daha kalmaktan hoşlanıyor. İşte bu yüzden, niçin&nbsp;erkenden uyandığını karısına açıklamak için sağlam bir mazeret uydurması ve bunu bir değil, iki, hatta üç gün üst üste yapması gerekecek, oysa, bildiğimiz gibi, şu anda işi yok ve dinlenme döneminde, bir avukat yardımcısını canlandıracağı Tatlı&nbsp;Hırsızın Duruşması adlı filmin çekimlerine çağrılmayı bekliyor. Maria da Paz hakkındaki araştırması bir günde tamamlanacak olsaydı, Helena'ya yapımcılarla toplantısı olduğunu söylemesi&nbsp;fena bir fikir olmayabilirdi, fakat gidişata bakılırsa her şeyi tek&nbsp;bir günde bitirme ihtimali oldukça zayıf. Öte yandan, araştırmasını birkaç gün üst üste yapması da şart değil, hatta, biraz&nbsp;düşününce, amacına ulaşmak için böyle bir yola başvurması&nbsp;uygunsuz bile olabilir, çünkü sakallı bir adamın Maria da&nbsp;Paz'ın yaşadığı sokakta üç gün üst üste görünmesi, önceden&nbsp;söylediğimiz gibi, komşuların şüpheye ve tedirginliğe kapılmalarına sebep olmakla kalmaz, sakallı bir öcü suretindeki korkunç bir tehdit olarak masum çocukcağızlara nesilden nesile&nbsp;sunulagelen ve televizyonun gelmesiyle birlikte çağdaş miniklerin hafızalarından tamamen ve ebediyen silinen, demode ve&nbsp;enikonu sarsıcı çocukluk kâbuslarının yeniden ortaya çıkmalarına sebep olabilir. Böyle düşünmeye başlayınca Antonio Claro&nbsp;süratle bir sonuca vardı, daha ilk gün neler olacağını bilmeden&nbsp;ikinci ve üçüncü günlerde olacaklara kafa yormasının anlamı&nbsp;yoktu. İşte bu yüzden Helena'ya, yarın film şirketinde bir iş&nbsp;toplantısına katılacağını söyleyecekti, En geç sekizde orada olmam lazım, Amma erken, diyecekti kadın ilgisizce, Ancak bu&nbsp;saatte toplanılabiliyor, yönetmenin öğle vakti havaalanında olması gerekiyor, Tamam, dedi kadın, sonra da mutfağa gidip&nbsp;kapıyı arkasından kapadı ve akşam yemeğine ne pişireceğini&nbsp;düşünmeye başladı. Bol bol vakti vardı, fakat yalnız kalmak&nbsp;istiyordu. Önceki gün yatağının kalesi sayıldığını söylemişti,&nbsp;mutfağının hisarı sayıldığını da söyleyebilirdi aslında. Antonio&nbsp;Claro da bu arada, oynayacağı filmdeki tatlı hırsız gibi çabucak&nbsp;ve sessizce, içinde takma sakalla bıyığın kutusunun bulunduğu çekmeceli dolabının başına gitti, sakalı aldı ve yine sessizce&nbsp;ve çabucak, oturma odasındaki büyük kanepenin genelde pek&nbsp;oturulmayan tarafındaki minderlerden birinin altına sakladı.&nbsp;Buraya saklayayım da fazla ezilmesin, diye düşündü.</p>

  <p>Ertesi sabah sekizi birkaç dakika geçe arabasını Maria da Paz'ın çıkmasını beklediği kapının önüne, yolun hemen karşı&nbsp;tarafına park etti. Dedektiflerin azizi sanki gece boyunca bu&nbsp;boş park yerini kendisi için tutmuştu. Dükkânların çoğu henüz&nbsp;kapalıydı, bir iki tanesiyse, kapılarında asılı kâğıtlara bakılırsa&nbsp;tatildeydi, etrafta pek kimseler yoktu, birkaç kişi kısa bir kuyruk oluşturmuş, otobüsü bekliyordu. Antonio Claro, Maria da&nbsp;Paz'ı gözetlemek için uygun bir yer bulmak uğruna hem vakit kaybetmiş hem de boşuna emek vermiş olduğunu fark etmekte gecikmedi. Arabasının içinde gazete okumak, dikkatleri&nbsp;üzerine çekmemenin en güvenli yoluydu, birisini bekliyormuş&nbsp;gibi gözüküyordu, aslında bu gayet doğruydu, fakat telaffuz&nbsp;edilmesi mümkün değildi. Çoğu erkek olmak üzere birkaç kişi,&nbsp;arada bir gözlem altındaki apartmandan çıkıyordu, fakat çıkan&nbsp;kadınların hiçbiri Antonio Claro'nun aklındaki görüntüye uymuyordu, kendisi farkında olmasa da, rol almış olduğu filmlerdeki birkaç kadın karakteri birleştirerek kafasında bir imge&nbsp;oluşturmuştu. Saat tam sekiz buçukta apartmanın kapısı açıldı&nbsp;ve genç ve güzel, tepeden tırnağa insanın gözlerine ziyafet çeken bir kadın, yanında yaşlı bir kadınla birlikte dışarı çıktı. İşte&nbsp;onlar, diye düşündü adam. Gazeteyi kenara koydu, motoru çalıştırdı ve bekledi, başlama atışının yapılmasını beklerken durduğu yerde huzursuzlanan bir yarış atı gibiydi. İki kadın ağır&nbsp;adımlarla kaldırımın sağ tarafında yürümeye başladılar, genç&nbsp;kadın yaşlının koluna girmişti, anne-kız oldukları kesindi ve&nbsp;büyük ihtimalle yalnız yaşıyorlardı, Dün telefona cevap veren&nbsp;yaşlı kadın buydu, yürüyüşüne bakılırsa hastalıktan yeni kalkmış, diğer kadınınsa meşhur Maria da Paz olduğuna her şeyim&nbsp;üstüne bahse girerim, vücudu da hiç fena değilmiş hani, Tarih&nbsp;öğretmeni ağzının tadını biliyormuş. İki kadın yavaşça uzaklaşıyorlardı ve Antonio Claro ne yapacağını bilmiyordu. Yürüyerek onların peşinden gidebilir ve arabaya binerlerse kendi arabasına dönebilirdi, ama ya onları gözden kaybederse. Ne yapacağım, kalsam mı, gitsem mi, nereye gidiyor bu karılar,&nbsp;sinirleri gerildiği için böyle kaba bir ifade kullanmıştı, yoksa&nbsp;böyle laflar etmek Antonio Claro'nun huyu değildir, ağzından&nbsp;kaçırıverdi. Gözünü karartıp arabadan çıktı ve iki kadının peşinden seğirtti. Otuz metre kadar arkalarına gelince adımlarını yavaşlattı ve onların hızına uymaya çalıştı. Maria da Paz'ın&nbsp;annesi öyle ağır yürüyordu ki, fazla yaklaşmamak için adamın&nbsp;arada bir durup vitrinlere bakıyormuş gibi davranması gerekiyordu. Yavaşlığın sinirine dokunmaya başladığım şaşırarak&nbsp;fark etti, galiba bu yavaşlığın gelecekteki eylemlerine köstek&nbsp;olabileceğini düşünüyordu, bu eylemleri kafasında henüz tasarlamış olmasa da engellere kesinlikle tahammülü yoktu. Takma sakal suratını kaşındırıyordu, yürüyüş uzadıkça uzuyordu,&nbsp;aslında pek bir mesafe de kat etmemişlerdi, hepitopu üç yüz&nbsp;metre gitmişlerdi, yolculukları sonraki köşede son buldu, Maria da Paz annesinin kilisenin basamaklarını çıkmasına yardım&nbsp;ettikten sonra kadınla öpüşüp vedalaştı, şimdi geldiği yoldan&nbsp;geri dönüyor, dans edercesine yürüyen kadınlarına özgü, çevik&nbsp;adımlar atıyor. Antonio Claro yolun karşı tarafına geçti, Maria&nbsp;da Paz'ın narin bedeninin biraz sonra camından yansıyacağı&nbsp;bir vitrinin önünde durdu. Şimdi çok dikkatli olması lazım, en&nbsp;ufak bir kararsızlık her şeyi kaybetmesine sebep olabilir, kadın şu arabalardan birine girer ve adam kendininkine vaktinde&nbsp;dönemezse titizlikle tasarladığı tüm planlar ikinci güne kalır.&nbsp;Antonio Claro, Maria da Paz'ın arabası olmadığını, kendisini&nbsp;çalıştığı bankanın yakınına kadar götürecek otobüsü sakince&nbsp;bekleyeceğini bilmiyor, demek ki bu şehirdeki beş milyon kişiden kimilerinin taşıt sahibi olmadıkları gerçeğini dedektifin&nbsp;en güncel teknolojilerle donatılmış elkitabına koymayı unutmuşlar. Otobüs kuyruğu pek uzamamıştı, Maria da Paz kuyruğa girdi, Antonio Claro da kadına fazla yaklaşmamak için önüne üç kişinin geçmesini bekleyip kuyruğa girdi, takma sakal suratını örtse de gözleri, burnu, kaşları, başı, saçı ve kulakları açıktaydı. Ezoterik doktrinler konusunda eğitimli kişiler sakalın örtmediği şeyler listesine ruhu da ekleyebilirler, ama&nbsp;biz şimdilik bu konuda bir şey söylemeyelim, ezelden beridir&nbsp;süregelen ve daha uzun süre devam edecek olan bir tartışmayı durduk yerde alevlendirmeyelim. Otobüs geldi, Maria da&nbsp;Paz boş bir koltuk bulup oturdu, Antonio Claro ise arka tarafta&nbsp;ayakta duracak. Çok iyi oldu, diye düşündü, böylece birlikte&nbsp;yolculuk edeceğiz.</p>
</body>
</html>
