<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p>Üç gün sonra, sabah erkenden, Tertuliano Máximo Afonso'nun telefonu çaldı. Arayan kişi ne özlem gidermek isteyen annesiydi, ne aşkını ilan etmek isteyen Maria da Paz idi, ne arkadaşlık etmek isteyen Matematik öğretmeniydi, ne de önerge işinin nasıl gittiğini öğrenmek isteyen okul müdürüydü. Alo, ben Antonio Claro, dedi telefondaki ses, İyi günler, Çok mu erken bir saatte aradım acaba, Merak etmeyin, çoktan kalktım, çalışıyorum, Rahatsız ediyorsam daha sonra arayayım, Yapmakta olduğum şey bir saat daha bekleyebilir, ucunu kaçıracağım bir iş değil, Doğrudan konuya gireyim, son günlerde ciddi olarak düşündüm ve buluşmamız gerektiğine karar verdim, Ben de aynı şeyi düşünüyorum, bizim durumumuzdaki iki insanın tanışmak istememesi saçma olurdu, Karımın bazı şüpheleri vardı, ama sonunda olayların böyle devam edemeyeceğini o da kabul etti, Buna sevindim, Ancak halk içinde birlikte görünmemiz mümkün değil, dikkatleri üzerimize çekip televizyona, gazeteye çıkarsak hiç hoş olmaz, özellikle de benim açımdan, çünkü bana hem görünüm hem de ses açısından böylesine benzeyen bir dublörümün varlığının ortaya çıkması kariyerime zarar verebilir, Dublör demek hafif kalır, İkiz de diyebiliriz, İkiz demek hafif kalır, Kendi gözlerimle görüp karar vermek istediğim de bu zaten, gerçi birbirimize dediğiniz kadar benzediğimize inanmakta güçlük çektiğimi itiraf etmeliyim, Bu olayı açıklığa kavuşturmak sizin elinizde, Öyleyse buluşmamız gerekiyor, Evet, ama nerede, Siz ne dersiniz, Evime gelebilirsiniz, fakat komşular sorun çıkarabilir, mesela üst katta yaşayan kadın, dışarı çıkmadığımı biliyor, beni zaten içinde bulunduğum apartmana girerken görürse kim bilir neler düşünür, Kılık değiştirirsem nasıl olur, Nasıl, Takma bıyıkla, Hayır, bıyık yeterli olmaz, komşu kadın görürse size, yani bana, çünkü benimle konuştuğunu sanacaktır, polisten falan mı kaçtığımı soracaktır, O kadar samimi misiniz, Evimi o temizleyip toparlıyor, Anladım, gerçekten riskli bir durum, ayrıca diğer komşuları da unutmamak lazım, Doğru, Öyleyse sanırım şehrin dışında bir yerde buluşmalıyız, taşrada, kimsenin bizi göremeyeceği ve rahatça konuşabileceğimiz bir yerde, İyi fikir, işimizi görecek bir yer biliyorum, şehrin otuz kilometre kadar dışında, Hangi yönde, Böyle tarif etmem mümkün değil, hemen bugün size ayrıntılı bir tarif ve bir kroki gönderirim, mektubun elinize geçmesi için bugünden dört gün sonra buluşuruz, Dört gün sonrası pazar, Fark etmez, Peki neden şehrin otuz kilometre dışında, Şehirler nasıldır bilirsiniz, çıkmak bile zordur, caddeler bitince fabrikalar başlar, fabrikalar bitince gecekondular başlar, çoktan şehrin bir parçası olmalarına rağmen bunun farkında olmayan köyleri saymıyorum bile, İyi ifade ettiniz, Teşekkür ederim, buluşmayı kesinleştirmek için cumartesi günü sizi ararım, Pekâlâ, Bilmenizi istediğim bir şey daha var, Nedir, Ben silahlı olacağım, Neden, Sizi tanımıyorum, başka bir niyetinizin olup olmadığını bilmiyorum, Sizi kaçıracağımdan veya bu dünyada ikimizde de olan bu suratın tek sahibi olarak kalmak için sizi öldüreceğimden korkuyorsanız bilin ki yanımda hiçbir silah olmayacak, ufak bir çakı bile getirmeyeceğim, Hayır, sizden bu denli şüpheleniyor değilim, Yine de silahlı olacaksınız, Sadece tedbir amaçlı, Tek amacım, haklı olduğumu size kanıtlamak, diğer lafınıza gelince, beni tanımadığınızı söylediniz, izin verirseniz ikimizin de aynı konumda olduğumuzu belirtmek istiyorum, sizin beni hiç görmediğiniz doğru, ama ben, şimdiye dek, sizi yalnızca esas kimliğinizin dışında, başka rollerde gördüm, dolayısıyla eşit sayılırız, Tartışmayalım, buluştuğumuzda sakin olmamız lazım, şimdiden savaş ilan etmenin âlemi yok, Silahlı gelecek olan ben değilim, Silahım boş olacak, Boş olacaksa yanınızda taşımanızın ne anlamı var ki, Farz edin ki yeni bir rol almışım, senaryoyu bir şekilde ele geçirip okuduğu için düşürüldüğü pusudan canlı çıkacağının bilincinde olan bir adamı canlandırıyorum, zaten sinema böyle bir şey değil midir, Tarihte bunun tam tersi söz konusudur, olaylardan, her şey bittikten sonra haberdar olunur, İlginç bir saptama, hiç böyle düşünmemiştim, Ben de düşünmemiştim, biraz önce fark ettim, Öyleyse anlaştık, pazar günü buluşacağız, Aramanızı bekleyeceğim, Merak etmeyin, hayatta unutmam, konuştuğumuza memnun oldum, Ben de öyle, İyi günler, İyi günler, karınıza da selamlarımı iletin lütfen. Antonio Claro da Tertuliano Máximo Afonso gibi evde yalnızdı. Tarih öğretmenine telefon edeceğini Helena'ya söylemişti, ama kadının bu esnada yanında olmamasını tercih ediyordu, nasılsa konuşulanları ona sonradan aktaracaktı. Kadın buna hiç karşı çıkmamış, adama hak verdiğini belirtmiş, hiç kolay olmayacağı aşikâr olan bu konuşmayı yalnız başına yapmak istemesini anlayışla karşılamıştı, fakat adamın asla bilmeyeceği bir şey vardı, Helena, çalıştığı turizm acentesinden önce kendi evini, sonraysa Tertuliano Máximo Afonso'nun evini birer kez aramıştı, fakat kaderin cilvesi midir bilinmez, bu esnada kocası ve diğer adam birbirleriyle konuşmaktalardı, böylece kadının, meselenin irdelenmekte olduğuna şüphesi kalmamıştı, yine de kadın neden böyle bir şey yaptığını bilmiyordu, başarısız sayılabilecek birçok denemenin ardından, eylemlerimizin sebeplerinin tatmin edici açıklamalarına ulaşabilmemizin tek yolunun, neden yaptığımızı bilmediğimiz şeyleri yapma sebeplerimiz olduğu gün geçtikçe daha da açık bir şekilde görülüyor. Herkese güvenen, iyi niyetli kişiler, Tertuliano Máximo Afonso'nun telefonu meşgul olmasaydı, Antonio Claro'nun karısının cevap beklemeden aramayı sonlandıracağını, kesinlikle telefonun açılmasını bekleyip, Alo, ben Helena, Antonio Claro'nun karısıyım, demeyeceğini, Hatır sormak için aramıştım, benzeri laflar etmeyeceğini düşünebilirler, böyle laflar, içinde bulunulan koşullarda ayıp olmasa da uygunsuz kaçabilir, çünkü bu iki insan, önceden iki kerecik konuşmuş olsalar da, birbirlerinin keyiflerinin ve sağlıklarının nasıl olduğunu soracak denli samimi değiller, bu ifadelerin gayet olağan, günlük, herkesin rahatça kullandığı ifadeler olmalarını da mazeret olarak kabul edemeyiz, tabii işitme organımızı, karmaşık bir yelpazede çıkarılmaları olası alt sesleri duyacak şekilde ayarlarsak işler değişir, açıkça görebildiklerinden ziyade gizli saklı konulara meraklı okuyucuları aydınlatmak amacıyla, anlatımızın başka bir kısmında bu alt seslerle ilgili ayrıntılı bilgiyi zaten vermiştik. Bu arada Tertuliano Máximo Afonso da Antonio Claro ile konuşması bitince bariz bir biçimde rahatlamış, arkasına yaslanıp derin bir nefes almıştı. Gelinen noktada, iplerin iki adamdan hangisinin elinde olduğunu ona soracak olsak, Ben, diye cevap vermesi muhtemeldi, ama diğer adamın da bu soruya aynı cevabı verebileceğinin farkındaydı. Buluşma için seçilmiş olan mekânın şehirden uzakta olmasını hiç dert etmiyor, Antonio Claro'nun buluşmaya silahlı gelecek olmasından hiç endişe duymuyordu, fakat bir yandan da, gayet güvende olduğunu düşünmesine rağmen, tabancanın, çünkü silah büyük ihtimalle bir tabancaydı, dolu olacağına emindi. Aslında akıldan, mantıktan ve sağduyudan tamamen yoksun olduğunun farkındaydı, çünkü buluşmaya götüreceği takma sakalı taktığı sürece korunacağına inanıyor, bu saçma inancını, sakalı buluşmanın başında değil, daha sonra, ellerinin, gözlerinin, kaşlarının, alınlarının, kulaklarının, burunlarının ve saçlarının tıpatıp aynı olduğunu ikisinin de onaylamasından sonra çıkaracak olmasına dayandırıyordu. Yanında irice bir ayna götürecekti, böylece sakalını çıkardıktan sonra iki suratı, yan yana, doğrudan karşılaştırabilecekler, bakışlarını sahip oldukları surattan sahip olmuş olabilecekleri surata rahatça kaydırabileceklerdi, son kararı ayna verecekti, Görünüşte her şeyiniz aynıysa, gerisi de aynı olmalıdır, karşılaştırmayı ileri götürüp anadan üryan soyunmanıza gerek olduğunu sanmıyorum, burası ne çıplaklar kampı, ne de güzellik yarışması. Tertuliano Máximo Afonso sakince ve güvenle, böylesi bir satranç hamlesini en başından beri bekliyormuş gibi işinin başına döndü, insanların hayatlarının da, tıpkı Tarih öğretimi üzerine yürüttüğü cüretkâr fikirde olduğu gibi, ileriden geriye doğru anlatılabileceğini düşünüyordu, önce bu hayatların sona ermesini beklemek, sonra da, kademeli olarak, nehrin kaynağına giden yolu takip etmek, oraya ulaşırken karşılaşılan ırmakları tanımlamak, onları da aşmak ve her birinin, en zayıf ve küçük olanların bile, kendi içinde önemli bir nehir sayılabileceğini anlamak gerekliydi ve bu ağır, sabırlı, suyun yüzeyindeki her titreşime, dipten gelen her kabarcığa, debideki her artışa, her durgunluğa karşı dikkat kesilerek hikâyenin sonuna ulaşıp nihayet noktayı koymak için, anlatılan hayatlar kadar uzun bir sürenin geçmesi lazımdı. Acele etmeyelim, sessiz kaldığımızda da söyleyeceğimiz çok şey vardır, diye mırıldandı Tertuliano Máximo Afonso, ve çalışmaya devam etti. Öğle vakti Maria da Paz'a telefon etti ve bankadan çıktığında evine uğramayı ister mi diye sordu, kadın istediğini söyledi, fakat fazla kalamazdı, çünkü annesinin sağlığı pek iyi değildi, bunun üstüne adam da kadına gelmemesini, önceliği ailesine vermesinin doğru olacağını söyledi, ve kadın, Seni kısa bir süre için de olsa göreyim istiyorum, diye ısrar edince adam da ona hak verdi ve, Kısa bir süre için de olsa görüşelim, dedi, kadına âşıkmış gibi, ki öyle olmadığını biz biliyoruz, veya belki de öyledir ve adam bunun farkında değildir, veya belki de, adam durakladı, çünkü bu cümleyi dürüstçe bitirmeyi nasıl başaracağını, kendi kendine nasıl bir yalan veya çarpıtılmış gerçek söyleyeceğini bilmiyordu, duygulandığı ve gözlerinin dolduğu doğruydu, kadın kendisini görmek istiyordu, evet, bazen birinin bizi görmek istemesi ve bunu dillendirmesi hoştur, fakat adamın elinin tersiyle sildiği hain gözyaşının ortaya çıkmasının tek sebebi, kendini yalnız hissetmesi ve yalnızlığın aniden, en kötü günlerinde olmadığı kadar büyük bir ağırlıkla omuzlarına çökmüş olmasıydı. Maria da Paz geldi, birbirlerinin yanaklarını öperek selâmlaştılar , sonra da oturup konuşmaya başladılar, adam kadına annesinin hastalığı ağır mı diye sordu, kadın neyse ki ağır olmadığını, yaşlılıktan ileri gelen çeşitli rahatsızlıkları olduğunu söyledi, gelip gidiyorlar, gidip geliyorlar, sonunda da bir daha gitmemek üzere kalıyorlardı. Adam kadına tatil izninin ne zaman başlayacağını sordu, kadın iki hafta sonra başlayacağını söyledi, ama herhalde evden pek çıkamayacaklardı, her şey annesinin sağlık durumuna bağlıydı. Adam bankada işlerin nasıl gittiğini sordu, kadın da her zamanki gibi uğraşıp durduğunu söyledi. Sonra kadın adama son günlerde sıkılıyor mu diye sordu, ne de olsa dersler bitmişti, adam pek sıkılmadığını, okul müdürünün kendisine verdiği bir görevle uğraştığını, Tarih öğretimi konusunda bakanlığa verilecek bir önerge hazırlamakta olduğunu söyledi. Kadın, Çok ilginç, dedi ve bir süre sessiz kaldılar, sonra kadın adama kendisine herhangi bir şey söylemeyi istiyor mu diye sordu, adamsa henüz bir şey söyleyemeyeceğini belirtti ve biraz daha sabırlı olmasını rica etti. Kadın beklemeye hazır olduğunu söyledi, geçen günkü akşam yemeğinin ardından arabada aralarında geçen, adamın yalan söylediğini itiraf ettiği konuşmanın, her ne kadar açılıp kapanmış bir kapıyı andırsa da, en azından aralarındaki şeyin bir duvar değil bir kapı olduğunu anlamasına yaradığını belirtti. Adam bir şey söylemedi, başını evet anlamında sallamakla yetindi, oysa aklından, anahtarına sahip olunmayan bir kapının&nbsp;her türlü duvardan daha kötü olduğu geçiyordu, kapının&nbsp;anahtarını nerede bulacağını bilmiyor, anahtarın varlığından&nbsp;bile emin olamıyordu. Adamdan ses çıkmayınca kadın yeniden konuştu, Geç oldu, ben gidiyorum, adamsa, Biraz daha&nbsp;kal, dedi, Gitmem lazım, annem beni bekliyor, Anlıyorum, kusura bakma. Kadın ayağa kalktı, adam da kalktı, bakıştılar, kadın geldiğinde yaptıkları gibi birbirlerinin yanaklarını öptüler,&nbsp;Hadi, hoşça kal, dedi kadın, Hadi, hoşça kal, dedi adam, eve&nbsp;dönünce bana haber ver, Olur, bir kez daha bakıştılar, sonra&nbsp;kadın, adamın veda etmek amacıyla omzuna koymak üzere olduğu elini tuttu ve karşısında bir çocuk varmış gibi şefkatle&nbsp;adamı yatak odasına götürdü.</p>

  <p>Antonio Claro'nun gönderdiği mektup cuma günü geldi. Zarfın içinden bir krokinin yanı sıra elle yazılmış, imzasız ve&nbsp;selamsız bir de not çıktı, notta şöyle yazıyordu, Akşamüstü altıda buluşalım, adresi zorluk çekmeden bulacağınızı umuyorum. Yazısı benimkine tıpatıp benzemiyor, ama pek farklı da&nbsp;sayılmaz, sadece büyük harfleri biraz farklı, diye mırıldandı&nbsp;Tertuliano Máximo Afonso. Krokide şehirden dışarı çıkan bir&nbsp;yol vardı, yolun iki yanında, aralarında sekiz kilometre olan iki&nbsp;köy işaretlenmişti, bu köylerin arasından sağa sapan diğer bir&nbsp;yol, çizime bakılırsa diğer köylerden daha küçük olan başka bir&nbsp;köye gidiyordu. O köyden daha dar bir yola sapıp bir kilometre&nbsp;kadar gittikten sonra bir eve varacaktı. Burası en yeteneksiz kişilerin bile kolayca çizebileceği, tepesinde baca olan bir çatı, ortasında bir kapı ve kapının iki yanında birer pencere olan bir&nbsp;gövde şeklindeki gelişigüzel bir ev resmiyle değil, ev sözcüğüyle belirtilmişti. Sözcüğün üzerine çizilmiş kırmızı bir ok, şüpheye yer bırakmıyordu, Buradan daha ileri gitme. Tertuliano Máximo Afonso masanın çekmecelerinden birini açıp şehri ve çevresini gösteren bir harita çıkardı, krokideki, şehirden çıkan&nbsp;yolu arayıp buldu, birinci köyü ve ikinci köye gelmeden sağa&nbsp;sapan yolu buldu, küçük köy biraz ilerideydi, bir tek krokideki&nbsp;son yol eksikti. Tertuliano Máximo Afonso yeniden krokiye&nbsp;baktı, Orası bir evse, diye düşündü, ayna götürmeme gerek&nbsp;yok, her evde bir ayna bulunur. Buluşmanın kırlarda, meraklı&nbsp;gözlerden uzakta, belki de bir ağacın bol yapraklı dallarının koruması altında gerçekleşeceğini hayal etmişti, oysa tepelerinde&nbsp;ağaç dallan yerine bir çatı olacaktı, demek ki tanıdık insanlar&nbsp;arasındaki bir buluşma gibi olacaktı, ellerinde içki bardakları,&nbsp;sehpada kuruyemiş tasları. Antonio Claro'nun karısı da buluşmaya gelecek miydi acaba, sol dizlerindeki yara izlerinin boyutunu ve şeklini, sağ kollarındaki benlerin arasındaki mesafeyi&nbsp;ve benlerin bilek ve pazı kemiklerine olan mesafesini karşılaştırdıktan sonra, Sakın gözümün önünden ayrılmayın, yoksa&nbsp;sizi karıştırırım, diyecek miydi acaba. Böyle bir şeyin mümkün&nbsp;olmadığına karar verdi, gururlu bir erkeğin böylesine vahim,&nbsp;hatta Antonio Claro'nun silahlı olacağı konusunda Tertuliano&nbsp;Máximo Afonso'ya nazikçe yaptığı uyarıya bakılırsa riskli bir&nbsp;buluşmaya yanında karısıyla gelmesi saçma olurdu, en ufak bir&nbsp;tehlike karşısında kadının eteklerinin altına sığınacak değildi&nbsp;ya. Yalnız gelecek, ben de Maria da Paz'ı götürmüyorum, Tertuliano Máximo Afonso bu sözcükleri telaşla sarf etmiş, evlilik&nbsp;kurumunun sağladığı doğal haklar ve sorumluluklarla donanmış gerçek bir eşle, geçici bir duygusal ilişkinin arasında dağlar&nbsp;kadar fark olduğunu düşünmemişti, her ne kadar Maria da&nbsp;Paz'ın samimi hislerini görmüş olsak bile bu hislerin karşı taraf&nbsp;için de geçerli olduğundan şüphe etmemiz, zorunlu olmasa da,&nbsp;olağandır. Tertuliano Máximo Afonso haritayı ve krokiyi çekmeceye koydu, elle yazılmış notu ise dışarıda bıraktı. Notu&nbsp;önüne koydu, kalemini aldı ve nottaki cümlenin tamamını başka bir kâğıda yazdı, ötekinin elyazısını, özellikle de esas farkın ortaya çıktığı büyük harflerini elinden geldiğince taklit etmeye çalışıyordu. Yazmaya devam etti, önündeki sayfa dolana dek cümleyi tekrar tekrar yazdı, son cümlesini en tecrübeli grafolog bile görse öteki yazıyı taklit etmiş olduğunu anlayamazdı,&nbsp;Tertuliano Máximo Afonso'nun ayaküstü taklit etmiş olduğu&nbsp;Maria da Paz imzasındaki başarısı, biraz önce ortaya çıkardığı&nbsp;sanat eseri karşısında solda sıfır kalırdı. Artık tek yapması gereken, Antonio Claro'nun A'dan D'ye ve F'den Z'ye büyük harfleri nasıl çizdiğini çözmek, sonra da onları taklit etmeyi öğrenmekti. Fakat bunun Tertuliano Máximo Afonso'nun aklında,&nbsp;aktör Daniel Santa-Clara'nın kişiliğiyle alakalı projeler beslediği anlamına geldiği sanılmasın, bunu yapmaktaki tek amacı,&nbsp;henüz genç yaştayken kendini nadide öğretmenlik mesleğine&nbsp;yöneltmiş olan öğrenme iştahını tatmin etmektir. Nasıl yumurtayı ayağa dikmeyi bilmek gün gelir insanın işine yarayabilirse,&nbsp;Antonio Claro'nun büyük harflerini hatasız taklit edebilmek de&nbsp;bir gün Tertuliano Máximo Afonso'nun işine yarayabilirdi. Eskiler boşuna dememişler, asla bu suyu içmem deme, diye, biz&nbsp;de ekleyelim, hele başka suyun yoksa hiç deme, diye. Bu düşünceler Tertuliano Máximo Afonso tarafından ifade edilmemiş&nbsp;olduklarına göre, kendi başına düşünerek almış olduğu ve bizim gözümüzden kaçan bir kararla bu düşüncelerin arasında&nbsp;olabilecek bağlantıyı irdelemek de bize düşmez. Bu kararın,&nbsp;zaten aşikâr olan bir durumun kaçınılmaz mizacını yansıttığını&nbsp;söyleyebiliriz, çünkü Tertuliano Máximo Afonso artık kendisini&nbsp;buluşmanın gerçekleşeceği yere götürecek krokiye sahip olduğuna göre, bu yere önceden gidip bir göz atmasından, giriş ve&nbsp;çıkışları incelemesinden, pazar günü kaybolmamak için&nbsp;mekâna gitmenin ne kadar sürdüğünü, tabiri caizse, ölçmesinden daha doğal bir şey olamaz. Bu küçük seyahatin kendisini&nbsp;bakanlığa verilmek üzere sancılar içinde hazırladığı önergeden&nbsp;birkaç saatliğine kurtaracak olma ihtimali adamın zihnini ferahlatmakla kalmadı, gerçekten şaşılacak bir biçimde, yüzünü&nbsp;de aydınlattı. Tertuliano Máximo Afonso tek başınayken bile&nbsp;gülümsemeyi becerebilen olağanüstü insanlardan değildir,&nbsp;özünde melankoliye, içine kapalılığa, hayatın fani olduğunu&nbsp;fazlasıyla duyumsamaya, insan ilişkileri denen Girit labirentleriyle karşı karşıya gelince amansız bir şaşkınlığa kapılmaya&nbsp;meyillidir. Tertuliano Máximo Afonso ne bir arı kovanının esrarlı işleyişini, ne de bir dalın ağacın gövdesinden neye göre ve&nbsp;nasıl çıktığını, yani neden oradan değil de biraz yukarıdan veya&nbsp;biraz aşağıdan, biraz daha ince veya kalın çıkmadığını tam olarak anlayabilmektedir, fakat bu anlayış zorluğunu arılar arasındaki genetik ve hareketsel iletişim kanunlarını, ve hatta, toprağın dibindeki köklerden çıkan emirleri karmaşık bitkisel yollar&nbsp;yardımıyla, adeta körlemesine, ağacın dallarını süsleyen ve sakin günlerde dinlenen veya rüzgâr estikçe salman yapraklara&nbsp;ulaşmasını sağlayan bilgi akışını bilmemesine bağlamaktadır.&nbsp;Beynine ağrılar girene kadar düşünmesine rağmen bir türlü anlayamadığı asıl şeyse, iletişim teknolojilerinin resmen katlanarak gelişmesine, ilerlemeden ilerlemeye koşmasına rağmen,&nbsp;diğer bir iletişimin, yani gerçek, seninle benim aramdaki, sizinle bizim aramızdaki gibi bir iletişimin böylesine karmaşık bir&nbsp;çıkmaz sokaklar ve sahte caddeler ağına mahkûm olması, olayları ifade etme konusunda da, gizleme konusunda da böylesine&nbsp;sinsi olmasıydı. Tertuliano Máximo Afonso ağaç olup olmamayı&nbsp;pek umursamıyordu, zaten istese de ağaç olamayacaktı, yaşamı&nbsp;boyunca, yaşamış ve yaşayacak olan tüm insanlar gibi, bitkisel&nbsp;canlıların üstün deneyimlerini asla tadamayacaktı. Üstün, veya&nbsp;en azından biz öyle sanıyoruz, çünkü şimdiye dek kimse bir&nbsp;meşe ağacının otobiyografisini veya anılarını okumuş değil.&nbsp;Öyleyse bırakalım Tertuliano Máximo Afonso ait olduğu dünyanın, doğal ve yapay her türlü şekilde bağrınıp kurumlanan adam ve kadınlarla dolu bu dünyanın dertleriyle uğraşsın, ve ağaçlar âlemini rahat bıraksın, onların başı zaten fitopatolojik&nbsp;hastalıklarla, elektrikli testerelerle ve orman yangınlarıyla fazlasıyla dertte. Şimdiyse arabasını taşra yönüne sürmekle meşgul, araba, adamı modern iletişim güçlüklerinin, özellikle bugün gibi herkesin kendini dışarı atmaya çalıştığı günlerde, yani&nbsp;cuma akşamüstleri bir taşıt ve yaya kalabalığı şeklinde ortaya&nbsp;çıkarak mükemmel bir örnek oluşturduğu şehirden uzağa taşıyor. Tertuliano Máximo Afonso şehirden ayrılıyor, ama yakında dönecek. Trafiğin en kötü kısmı geride kaldı bile, kullandığı&nbsp;otoyol pek kalabalık değil, birazdan, yarından sonraki gün&nbsp;Antonio Claro'nun kendisini bekleyeceği evin önünde olacak.&nbsp;Takma sakalı dikkatle yüzüne iliştirilmiş, belli mi olur, son köyden geçerken birileri kendisini görüp Daniel Santa-Clara diye&nbsp;seslenir, bira içmeye davet eder, tabii tüm bunlar evin Antonio&nbsp;Claro'ya ait veya onun tarafından kiralanmış olması ihtimali&nbsp;üzerine kurulmuş varsayımlar, ikincil oyuncular yazlıklara&nbsp;veya ikinci evlere sahiplerse epey iyi bir hayat sürüyorlar demektir, çünkü böyle mülkler daha birkaç yıl öncesine kadar&nbsp;herkese nasip olmayan lüks ayrıcalıklardı. Bu arada Tertuliano&nbsp;Máximo Afonso eve giden dar yolun önüne geldi, belki yolun&nbsp;ucunda başka evler de vardı, beriki pencerede beliren kadın&nbsp;kendi kendine veya yan komşusuna, Bu araba nereye gidiyor,&nbsp;bildiğim kadarıyla şu anda Antonio Claro'nun evinde kalan&nbsp;kimse yok, ayrıca adamın tipi bana hiç güvenilir gelmedi, sakallı adamlar hep gizli işler çevirirler, diye sordu, neyse ki Tertuliano Máximo Afonso kadını duymadı, yoksa daha da huzursuzlanırdı. Asfalt yolun iki arabanın yan yana sığamayacağı&nbsp;kadar dar olmasından, burada trafiğin pek yoğun olmadığı anlaşılıyordu. Sol taraftaki taşlık arazi, bu mesafeden dilbudağa&nbsp;veya akkavağa benzeyen uzun ağaçlarla kaplı bir vadiye uzanıyor, sık ağaçların aniden yerlerini bir boşluğa bıraktıkları&nbsp;kısımda belli ki bir nehir akıyor. Tertuliano Máximo Afonso&nbsp;arabasını önüne başka bir araba çıkar korkusuyla ağır ağır sürse de bir kilometre göz açıp kapayana dek aşılıyor ve önünde&nbsp;bir ev beliriyor, aradığı ev bu olsa gerek. Yol devam ediyor, iki&nbsp;tepenin arasından kıvrılarak gözden kayboluyor, herhalde buradan görünmeyen başka evlere gidiyordur, demek ki biraz önceki güvensiz kadın sadece yaşadığı köyün yakınında olup bitenlerle ilgileniyormuş, sınırlarının ötesinde olup bitenleri hiç&nbsp;dert etmiyormuş. Evin karşı tarafındaki geniş toprak setten vadiye doğru daha dar ve zemini daha kötü bir yol inmekte, Buraya bu yoldan da gelinebilir, diye düşündü Tertuliano Máximo&nbsp;Afonso. Eve fazla yaklaşmaması gerektiğinin farkında, belli mi&nbsp;olur, yürüyüş yapan birisi veya bir keçi çobanı, ne de olsa burası keçi otlatmaya uygun bir arazi, Yetişin, hırsız var, diye yaygarayı basabilir ve etrafta hiçbir polis yoksa, eski günlerdeki gibi&nbsp;sopa ve oraklarla kuşanmış komşular hemen geliverirler. Oradan geçmekte olan bir gezginmiş de manzaranın tadını çıkarmak için mola vermiş, hazır durmuşken de bu muhteşem manzarayı diledikleri zaman görecek kadar şanslı sahiplerinin şu&nbsp;anda içinde bulunmadıkları evi hayranlıkla inceliyormuş gibi&nbsp;davranmalıydı. Sade, tek katlı evin, çoğu kır evi gibi titiz bir&nbsp;onarımdan geçmiş olduğu belli, ama birkaç yerinde, sahiplerinin buraya pek sık gelmediklerini düşündüren bakımsızlık belirtileri mevcut. İnsan kır evi denince kapısının önü ve pencere&nbsp;pervazları çiçeklerle dolu bir yer bekliyor, oysa bu evde kupkuru birkaç bitkiden, solmuş birkaç çiçekten ve bakımsızlığa cesurca direnen bir sardunyadan başka bir şey yok. Evle yolun&nbsp;arasında alçak bir duvar var, onun ardındaysa dalları çatının&nbsp;tepesini aşan iki kestane ağacı, ağaçların boylarına ve yaşlarına&nbsp;bakınca, evin inşasından çok önceden beri orada oldukları&nbsp;anlaşılıyor. Tenha bir mekân, düşünceleriyle baş başa kalmak&nbsp;isteyen, doğayı olduğu gibi seven, yağmurla güneş, sıcakla soğuk, rüzgârla dinginlik ayırt etmeyen, bunların bazılarının sağladığı, bazılarınınsa engellediği rahatlığı pek kafaya takmayan insanlara uygun. Tertuliano Máximo Afonso evin arka&nbsp;tarafına dolanmak için bahçeden geçti, eskiden bahçe ismini&nbsp;hak eden bu mekân, şimdilerde devedikenlerinin işgal ettiği,&nbsp;yabani otların kavruk bir elma ağacını sarmaladığı, bir şeftali&nbsp;ağacının gövdesinin dikenlerle ve Datura stramonium dikenleriyle, kısacası alçılarla kaplı olduğu, etrafı duvarla çevrili bir&nbsp;alana dönüşmüştü. Antonio Claro'nun ve belki karısının kır evi&nbsp;sevdası kısa sürmüş olmalıydı, böyle anlık tutkular şehirlilerde&nbsp;sık sık görülür ve saman alevi gibi çabucak sönüverip geriye&nbsp;kara küller bırakır. Tertuliano Máximo Afonso artık sokak manzaralı ikinci kattaki evine dönüp pazar günü buraya dönmesini&nbsp;sağlayacak telefon çağrısını bekleyebilir. Arabasına bindi, geldiği yoldan geri gitti ve başkalarının mülküne göz dikmediği&nbsp;için vicdanının rahat olduğunu penceredeki kadına göstermek&nbsp;istercesine köyün içinden ağır ağır geçti, gören de arabasını köy&nbsp;sokaklarında da bayırdaki katırtırnakları ve kekikler arasında&nbsp;olduğu kadar gamsızca ilerleyen bir keçi sürüsünün arasından&nbsp;sürdüğünü sanacaktı. Tertuliano Máximo Afonso sadece merakını gidermek için dönüp evin karşısından nehre inen yola göz&nbsp;atmayı aklından geçirdi, fakat bundan hemen vazgeçti, buralarda ne kadar az görünürse o kadar iyiydi. Pazar gününden&nbsp;sonra buraya bir daha gelmeyeceği kesindi, ama yine de insanların sakallı adamı unutmalarını tercih ederdi. Köyden çıkınca&nbsp;hızlandı, birkaç dakika içinde otoyola çıktı ve bir saate kalmadan eve vardı. Banyo yapıp yol yorgunluğunu üzerinden attı,&nbsp;üstünü değiştirdi ve buzdolabından bir bardak limonata alıp&nbsp;çalışma masasına yerleşti. Bakanlığa verilecek önerge üzerinde&nbsp;çalışmayacak, iyi bir evlat gibi, annesine telefon edecek. Nasıl&nbsp;olduğunu soracak, annesi iyi olduğunu söyleyecek ve onun nasıl olduğunu soracak, adam her zamanki gibi olduğunu, şikâyeti olmadığını söyleyecek, annesi kaç zamandır aramadığı için merak ettiğini söyleyince adam özür dileyecek ve çok meşgul olduğunu söyleyecek, insanoğlunun bu sözcükleri, karıncaların koşuştururken birbirlerine rastlayınca, Sen bizdensin,&nbsp;artık ciddi meselelere geçebiliriz, dercesine aceleyle antenlerini&nbsp;değdirmelerine benzer. Dertlerin nasıl, diye sordu annesi,&nbsp;Çözülüyorlar, merak etmeyin, Niye merak edeyim, hayatta&nbsp;yapacak başka işim mi kalmadı, Bu meselelere kafanızı takmadığınıza sevindim, Suratımı görmediğin için böyle diyorsun,&nbsp;Yapmayın, anneciğim, sakinleşin biraz, Ancak sen buraya gelince sakinleşeceğim, Şunun şurasında bir şey kalmadı, Maria&nbsp;da Paz ile ilişkin ne âlemde, Açıklamak zor, Olsun, sen açıklamayı dene, Aslında ondan hoşlanıyorum ve ona ihtiyacım var,&nbsp;Millet bundan çok daha az sebebi olmasına rağmen evleniyor,&nbsp;Evet, ama ihtiyacın anlık bir şey olduğunu düşünüyorum, yarın ihtiyaç hissetmezsem ne yaparım, Ondan hoşlandığını da&nbsp;söylüyorsun, Yalnız yaşayan ve şans eseri tatlı, eli yüzü düzgün&nbsp;ve, denir ya, iyi huylu bir hanımla tanışan erkeklerin ondan&nbsp;hoşlanmaları doğaldır, Sen daha fazlasını istiyorsun demek,&nbsp;Daha fazlasını istemiyorum, sadece bunun yeterli olmadığını&nbsp;söylüyorum, Karına âşık mıydın, Bilmiyorum, hatırlamıyorum,&nbsp;altı yıl oldu, Böyle şeyler altı yılda unutulmaz, Ona âşık olduğumu sanıyordum, herhalde o da benim için aynı şeyi düşünmüştür, sonuçta ikimiz de yanılmışız, herkes böyle hatalar yapıyor, Peki aynı hatayı Maria da Paz ile de yapmayı istemiyor&nbsp;musun, Hayır, istemiyorum, Kendin için mi istemiyorsun, onun&nbsp;için mi, İkimiz için de, Daha çok kendin için mi, onun için mi,&nbsp;Mükemmel olmadığımı biliyorum, başıma gelmesini istemediğim bir kötülükten onu da korumayı istemem yeterli olmalı,&nbsp;onu kötülüklerden korumayacak kadar bencil değilim, Belki&nbsp;Maria da Paz riske girmekten korkmuyordur, Bir boşanma&nbsp;daha mı, benim ikinci boşanmam, onun ilk boşanması&nbsp;olacak, hayır, anneciğim, hayatta olmaz, Belki de iyi anlaşırsınız, bir şeyi yapmadan evvel sonuçlarını görmemiz mümkün&nbsp;değildir, Öyle tabii, Niye öyle dedin, Nasıl demişim, Karanlık&nbsp;bir odada oturuyormuşuz da sen aniden ışığı açıp kapamışsın&nbsp;gibi hissettim, Size öyle gelmiş, Tekrar et, Neyi tekrar edeyim,&nbsp;Söylediğin şeyi, Niçin, Tekrar et, lütfen, Nasıl isterseniz, öyle&nbsp;tabii, Sadece iki kelimeyi söyledin, Öyle tabii, Böyle değildi, Ne&nbsp;demek böyle değildi, Böyle değildi, Bakın, anneciğim, lütfen şu&nbsp;evhamlardan kurtulun, fazla evhama kapılmak aklın huzuru&nbsp;için iyi değildir, söylediğim sözcükler sadece anlaşma, onay belirtiyor, O kadarını ben de biliyorum, gençliğimde ben de sözlüklere bakardım, Kızmayın, Ne zaman geliyorsun, Dedim ya,&nbsp;çok yakında, Oturup konuşmamız lazım, Dilediğiniz kadar&nbsp;konuşacağız, Ben belli bir konu hakkında konuşmayı kastediyorum, Hangi konuda, Bilmiyormuş gibi yapma, sana neler olduğunu öğrenmek istiyorum ve lütfen buraya kadar gelip bana&nbsp;önceden hazırlanmış hikâyeler sunma, dürüst oynayalım, kartlarımızı açıp masaya koyalım, senden bunu bekliyorum, Bu laflar hiç sizin laflarınıza benzemiyor, Baban hep böyle şeyler derdi, hatırlıyor musun, Pekâlâ, kartlarımı masaya koyarım, Dürüst oynayacağına, hile yapmayacağına dair bana söz veriyor&nbsp;musun, Dürüst olacağım, hile yok, İşte benim oğlum böyledir,&nbsp;Bu destenin ilk kartını önünüze koyduğumda bana ne diyeceksiniz bakalım, Bu hayatta görülecek ne varsa gördüğüme emin&nbsp;olabilirsin, Konuşmamızı yapana dek öyle sanmaya devam&nbsp;edin, Durum bu kadar ciddi mi, Zamanı gelince hep birlikte&nbsp;göreceğiz, Lütfen çok gecikme Gelecek haftanın ortasına doğru&nbsp;belki orada olurum, İnşallah, Sizi öpüyorum, anneciğim, Ben&nbsp;de seni öpüyorum, yavrum. Tertuliano Máximo Afonso ahizeyi&nbsp;yerine koydu, sonra da düşüncelerini serbest bıraktı, zihninde&nbsp;halen annesiyle konuşmaya devam ediyordu, Sözcükler şeytanın ta kendisidir, bizler sadece kendi uygun gördüğümüz&nbsp;sözcüklerin ağzımızdan çıkmasına izin verdiğimizi sanaduralım, nereden çıktığını anlayamadığımız davetsiz bir sözcük ansızın dışarı fırlayıverir, işte sonradan ne olduğunu bile hatırlamayacağımız bu sözcük yüzünden bütün konuşma birden yön&nbsp;değiştirir ve önceden reddettiğimiz şeyleri kabul etmeye başlarız, biraz önce meydana gelen olay da bunun en iyi örneklerinden biridir, anneme bu deli saçması hikâyeden böyle erkenden&nbsp;bahsetmeye hiç niyetim yoktu, belki de hiç bahsetmezdim, sonra nasıl oldu bilemiyorum, bir bakmışım ki anneme her şeyi&nbsp;anlatacağıma dair söz vermişim, herhalde şu anda takvimini&nbsp;işaretliyordur, gelecek hafta pazartesiye bir artı işareti koymuştur, olur da haber vermeden gelirsem diye, annemi iyi tanırım,&nbsp;onun seçtiği gün, benim orada olmam gereken gündür ve eğer&nbsp;o gün orada olmazsam suç annemin olmaz. Tertuliano Máximo&nbsp;Afonso kızgın değil, tam tersi, tarif edilmesi güç bir rahatlama&nbsp;duyuyor, birden omuzlarından bir ağırlık kalkmış gibi hissediyor, bunca gündür sessiz kalmış olmakla eline ne geçtiğini&nbsp;sorguluyor ve hiçbir doğru cevap bulamıyor, belki birazdan her&nbsp;biri öncekinden daha hoş bin bir açıklama aklına gelir, fakat&nbsp;şimdi tek düşündüğü, yükünü bir an önce hafifletmesi gerektiği, Antonio Claro ile pazar günü, yani iki gün sonra buluşacak,&nbsp;pazartesi sabahı arabasına atlayıp annesine bu bilmeceyi oluşturan tüm kartları göstermesi için hiçbir engel yok, bütün kartlarını açacak, çünkü ona daha önceden, Benimle tıpatıp aynı bir&nbsp;adam var, öylesine benziyoruz ki annelerimiz bile bizi karıştırır, demiş olması başka bir şey, Onunla buluştum ve artık kim&nbsp;olduğumu bilmiyorum, diyecek olması başka. Tam o anda,&nbsp;kendisini şefkatle yatıştırmakta olan teselli duygusu havaya&nbsp;karıştı ve yerini, aniden bastıran bir sana gibi, korkuya bıraktı.&nbsp;Bir şeyi yapmadan evvel sonuçlarını görmemiz mümkün değildir, demişti annesi, ve bu bayağı gerçek, taşralı sade bir ev hanımının bile kolayca ulaşabildiği, nasılsa kimsenin uykusunu&nbsp;kaçırmayacağı için dillendirmeye bile değmeyen gerçekler listesinin sayısız üyesinden biri olan bu sıradan gerçek, herkesin&nbsp;vâkıf olduğu ve herkes için aynı anlama gelen bu gerçek, kimi&nbsp;durumlarda tehditlerin en kötüsünden bile daha kaygılandırıcı&nbsp;ve korkutucu olabilir. Geçen her saniye, gelecek adını verdiğimiz henüz gerçekleşmemiş olayların içeri girmeleri için açılan bir kapı gibidir, ancak, biraz önce söylenen sözün karşıtlığına meydan okuyacak olursak, belki de en doğru düşünce, geleceğin devasa bir boşluktan ibaret olduğu, geleceğin alt tarafı&nbsp;ebediyete kadar sürecek şu anın beslendiği bir şey olduğudur.&nbsp;Eğer gelecek boşsa, diye düşündü Tertuliano Máximo Afonso,&nbsp;pazar günü denen bir şey de yoktur, pazar gününün varlığı,&nbsp;benim varlığıma bağlıdır, eğer ben şimdi ölürsem, geleceğin&nbsp;veya olası geleceklerin bir kısmı ebediyen iptal edilmiş olur.&nbsp;Tertuliano Máximo Afonso'nun varacağı, Pazar gününün gerçekte var olabilmesi için benim de var olmaya devam etmem&nbsp;gerekli, sonucu, telefonun aniden çalmasıyla kesintiye uğradı.&nbsp;Arayan Antonio Claro idi, Kroki elinize geçti mi, diye soruyordu, Geçti, Herhangi bir sorunuz var mı, Hayır, yok, Size yarın&nbsp;telefon edecektim, ama mektubun şimdiden elinize geçmiş olacağını düşündüm ve buluşmamızı kesinleştirmek istedim,&nbsp;Pekâlâ, saat altıda orada olacağım, Köyün içinden geçmek zorunda kalacağınız için endişelenmeyin, ben bir kestirmeden gidip doğrudan evin önüne çıkacağım, böylece hiç kimse birbirinin aynı iki kişiyi görüp şaşırmayacak, Peki ya araba, Hangi&nbsp;araba, Benimki, Önemi yok, sizi ben sanan biri olursa arabamı&nbsp;değiştirdiğimi düşünecektir, hem son zamanlarda o eve pek&nbsp;gitmedim, Pekâlâ, Yarından sonraki gün görüşürüz, Pazar&nbsp;günü görüşürüz. Telefonu kapadıktan sonra Tertuliano Máximo&nbsp;Afonso takma sakal takacağını adama söyleyebileceğini düşündü. Fakat bunun da önemi yoktu, nasılsa eve varınca çıkaracaktı. Pazar günü çabucak geliverdi.</p>
</body>
</html>
