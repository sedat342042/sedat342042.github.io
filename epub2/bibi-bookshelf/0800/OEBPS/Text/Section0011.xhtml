<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p>Tertuliano Máximo Afonso arabasını evin önündeki yolun karşısına park ettiğinde saat altıyı beş dakika geçmekteydi.&nbsp;Antonio Claro'nun arabası da oradaydı, girişteki duvarın yanına park edilmişti. Arabalarının arasında bir mekanik nesil&nbsp;boyu farkı vardı, Daniel Santa-Clara arabasını Tertuliano&nbsp;Máximo Afonso'nunki gibi bir arabaya hayatta değişmezdi.&nbsp;Bahçe kapısı açık, evin kapısı da öyle, pencerelerse kapalı. Kapının ardında dikilen adamın gölgesi dışarıdan belli belirsiz&nbsp;seçiliyor, içerden gelen ses ise, bir sahne sanatçısının sesinin&nbsp;olması gerektiği gibi gayet açık ve belirgin, içeri gelin, evinizdeymiş gibi rahat edin. Tertuliano Máximo Afonso kapının&nbsp;önündeki dört basamağı çıktı ve eşikte durdu. Gelin, gelin,&nbsp;diye tekrarladı ses, resmiyete hiç gerek yok, gerçi gördüklerime bakılırsa beklediğim kişi siz değildiniz, ben de aktör olan&nbsp;benim sanıyordum, demek ki yanılmışım. Tertuliano Máximo&nbsp;Afonso tek kelime etmeden, dikkatle sakalını çıkardı ve içeri&nbsp;girdi. İşte tiyatro sezgisine sahip olmak diye buna derim, bana&nbsp;aniden sahneye dalıp önemli bir rolleri varmış gibi, İşte buradayım, diye bağıran karakterleri hatırlattınız, dedi Antonio&nbsp;Claro, gölgelerin arasından çıkıp açık kapıdan içeri giren parlak ışığın aydınlığında durarak. Kımıldamadan bir süre bakıştılar. Şaşkınlık yavaşça, imkânsızlığın diplerinden çıkmakta&nbsp;zorlanırcasına Antonio Claro'nun yüzünü kapladı, Tertuliano&nbsp;Máximo Afonso ise şaşkın değildi, çünkü neyle karşılaşacağını&nbsp;zaten biliyordu. Size telefon eden kişi benim, dedi, tıpatıp aynı&nbsp;olduğumuzu söylediğimde dalga geçmediğimi kendi gözlerinizle görün diye buraya geldim, Haklıymışsınız, diye kekeledi&nbsp;Antonio Claro, sesi artık Daniel Santa-Clara'nınkine benzemiyordu, çok ısrar etmiş olduğunuz için epey benzediğimizi tahmin etmiştim, ama itiraf etmeliyim ki şu anda karşımda gördüğüm şeye hiç hazırlıklı değildim, sanki aynada kendime bakıyorum, Artık bana inandığınıza göre gidebilirim, dedi Tertuliano Máximo Afonso, Hayır, olmaz, içeri girmenizi rica ettim,&nbsp;şimdiyse oturup konuşmamızı rica ediyorum, ev epeydir başıboş kalmıştı, ama kanepeler halen iyi durumda, birkaç şişe de&nbsp;içki olacaktı, ama maalesef buz yok, Size hiç zahmet vermeyeyim, Olur mu hiç, karım da gelseydi sizi çok daha iyi ağırlardık, ama onun böyle bir durumda neler hissedeceğini tahmin&nbsp;etmek pek zor değil, benden bile daha çok şaşırır ve huzursuzlanırdı, orası kesin, Kendi adıma konuşmam gerekirse, buna&nbsp;hiç şüphem yok, son haftalarda yaşadıklarımı en kötü düşmanımın bile yaşamasını istemem, Oturun, lütfen, ne içersiniz,&nbsp;viski mi konyak mı, Pek içki içmem, ama yine de konyak alayım, sadece bir damlacık. Antonio Claro şişeleri ve bardakları&nbsp;getirdi, konuğuna içkisini verdi, kendine üç parmak sek viski&nbsp;koydu, sonra da ikisini ayıran sehpanın karşı tarafına oturdu.&nbsp;Şaşkınlığım bir türlü geçmiyor, dedi, Ben o safhayı çoktan atlattım, diye karşılık verdi Tertuliano Máximo Afonso, şimdiyse&nbsp;tek merak ettiğim bundan sonra ne olacağı, Bunu nasıl keşfettiniz, Size telefon ettiğimde anlatmıştım, sizi bir filmde gördüm, Evet, şimdi hatırladım, oteldeki resepsiyon görevlisini&nbsp;canlandırdığım filmde, Aynen öyle, Sonra beni başka filmlerde&nbsp;de gördünüz, Aynen öyle, Peki Daniel Santa-Clara adı telefon&nbsp;rehberinde bulunmadığına göre bana ulaşmayı nasıl başardınız, Öncelikle adınızı birçok ikincil aktörün arasından,&nbsp;hangi oyuncunun hangi rolde olduğunun bile belirtilmediği&nbsp;film sonu yazılarından tespit etmem gerekti, Anlıyorum, Epey&nbsp;uzun sürdü, ama sonunda istediğim bilgiye ulaştım, Peki bu&nbsp;işe neden bunca vakit ayırdınız, Bence yerimde kim olsa aynı&nbsp;şeyi yapardı, Sanırım haklısınız, göz ardı edilemeyecek kadar&nbsp;olağanüstü bir durum bu, Telefon rehberindeki Santa-Clara soyadlı kişilere telefon ettim, Tabii size beni tanımadıklarını söylemişlerdir, Evet, ama aradığım kişilerden biri daha önce de&nbsp;birinin arayıp Daniel Santa-Clara'yı sorduğunu hatırladı, Sizden önce başka birisi mi beni sormuş, Evet, Herhalde kadın&nbsp;hayranlarımdan biridir, Hayır, erkekmiş, Çok garip, Daha da&nbsp;garibi, bu adam sesini değiştirmeye çalışıyormuş, Anlamadım,&nbsp;sesini neden değiştiriyormuş ki, Hiç bilemiyorum, Belki de konuştuğunuz kişiye öyle gelmiştir, Olabilir, Peki sonunda bana&nbsp;nasıl ulaştınız, Film şirketindekilere bir mektup yazdım, Size&nbsp;adresimi vermiş olmalarına çok şaşırdım, Bana gerçek isminizi&nbsp;de verdiler, Ben de bunu karımla yapmış olduğunuz ilk konuşmada öğrendiğinizi düşünmüştüm, Şirkettekiler söyledi, Bildiğim kadarıyla benim hakkımda ilk kez böyle bir bilgi veriyorlar, Mektubumda ikincil oyuncuların önemi hakkında bir paragraf vardı, sanırım ondan etkilendiler, Aslında tam tersini&nbsp;yapmaları gerekirdi, Yine de size ulaşmayı başardım, Ve sonuçta buradayız, Evet, sonuçta buradayız. Antonio Claro viskisinden iri bir yudum aldı, Tertuliano Máximo Afonso dudaklarını konyağıyla ıslattı, sonra bakıştılar ve aynı anda bakışlarını&nbsp;kaçırdılar. Açık kalan kapıdan içeri akşamüstünün soluk ışığı&nbsp;giriyordu. Tertuliano Máximo Afonso bardağım kenara koydu,&nbsp;avuçlarını sehpaya yapıştırıp parmaklarını bir yıldız gibi açtı&nbsp;ve, Karşılaştıralım, dedi. Antonio Claro viskisinden iri bir yudum daha aldı ve ellerini aynı şekilde adamınkilerin karşısına&nbsp;koydu, titrediği belli olmasın diye avuçlarını sehpaya bastırıyordu. Görünüşe bakılırsa Tertuliano Máximo Afonso da aynı&nbsp;şeyi yapıyordu. Elleri tamamen aynıydı, damarları, kırışıkları,&nbsp;kılları, tırnakları, her şeyleri kalıptan çıkmışçasına aynıydı. Tek fark Antonio Claro'nun sol elinin yüzükparmağındaki altın alyanstı. Şimdi de sağ kolumuzdaki benlere bakalım, dedi Tertuliano Máximo Afonso. Ayağa kalktı, ceketini çıkarıp kanepeye bıraktı ve gömleğinin kolunu dirseğine kadar sıyırdı. Antonio&nbsp;Claro da yerinden kalkmıştı, fakat önce gidip kapıyı kapadı ve&nbsp;salonun ışıklarını yaktı. Ceketini bir sandalyenin arkalığına&nbsp;asarken istemeden boğuk bir tıkırtı çıkardı. Tabancanın tıkırtısı&nbsp;mı bu, diye sordu Tertuliano Máximo Afonso, Evet, Getirmemeye karar verdiğinizi sanmıştım, Dolu değil, Dolu değil lafı&nbsp;bence iki kelimelik bir yalan, İnanmıyorsanız gösterebilirim,&nbsp;Nasıl isterseniz. Antonio Claro elini ceketin iç ceplerinden birine soktu ve silahı çıkarıp gösterdi, İşte burada. Hızlı ve hünerli hareketlerle boş şarjörü çıkardı, tabancanın kuyruğunu geri&nbsp;çekti ve mermi yatağının da boş olduğunu gösterdi. <sup>İkna</sup> oldunuz mu, diye sordu, Oldum, Başka bir cebimde başka bir tabancam olduğundan şüphelenmiyor musunuz, O kadar tabanca fazla olurdu, Sizden kurtulmayı planlamış olsam hiç de fazla olmazdı, Aktör Daniel Santa-Clara neden Tarih öğretmeni&nbsp;Tertuliano Máximo Afonso'dan kurtulmayı isteyecekmiş ki,&nbsp;Bundan sonra ne olacağını sorarak yaraya tuz basan sizdiniz,&nbsp;Ben arkamı dönüp gitmeye hazırdım, kalmamı siz istediniz,&nbsp;Doğru, ama gitseydiniz burada, evinizde, derslerinize girerken&nbsp;veya karınızla yatarken hiçbir şey çözülmeyecekti, Ben evli değilim, Daima benim bir kopyam, bir benzerim, asla bakmayacağım bir aynadaki kalıcı bir yansımam olarak kalacaktınız,&nbsp;böyle bir şeye katlanmak zor olurdu herhalde, İki mermi bu&nbsp;sorunu daha başlamadan bitirebilirdi, Doğru, Fakat tabanca&nbsp;dolu değil, Aynen öyle, Ve diğer cepte başka bir tabanca da&nbsp;yok, Kesinlikle yok, Öyleyse en başa dönelim, bundan sonra ne&nbsp;olacağını bilmiyoruz. Antonio Claro gömleğinin kolunu çoktan sıyırmıştı, iki adamın arasındaki mesafeden ciltlerindeki&nbsp;izler hiç seçilmiyordu, fakat ışığın altına gittiklerinde benler belirginleştiler, apaçık ortadaydılar ve birbirinin aynıydılar. Tüm bu olanlar, çılgın bir bilimadamının emriyle klonlar tarafından yazılmış, yönetilmiş ve oynanmış bir bilimkurgu filmini&nbsp;andırıyor, dedi Antonio Claro, Henüz dizimizdeki yara izini&nbsp;görmedik, diye hatırlattı Tertuliano Máximo Afonso, Buna gerek olduğunu sanmıyorum, istemediğimiz kadar kanıt gördük,&nbsp;ellerimiz, kollarımız, suratlarımız, seslerimiz, her şeyimiz birbirinin aynı, bir de çırılçıplak soyunsak tam olacak. Viskisini&nbsp;tazeledi, kendisine fikir vermesini beklermiş gibi gözlerini bardaktaki sıvıya dikti ve aniden soruverdi, Neden olmasın ki,&nbsp;tabii ya, neden olmasın, Gülünç duruma düşeriz, daha şimdi&nbsp;başka kanıta ihtiyaç olmadığını söylediniz, Niçin gülünç duruma düşecekmişiz, ha belden yukarı, ha belden aşağı, biz sinema ve tiyatro oyuncuları olarak zaten soyunmaktan farksız bir&nbsp;iş yapıyoruz, Ben oyuncu değilim, İstemiyorsanız soyunmayın, ben soyunacağım, hiç zararı yok, zaten buna alışkınım,&nbsp;hem benzerlik bedenin tümünde devam ediyorsa siz bana baktığınız anda bunu anlayacaksınız, dedi Antonio Claro. Gömleğini tek hamlede üzerinden attı, ayakkabılarını, pantolonunu,&nbsp;iç çamaşırını ve son olarak da çoraplarını çıkardı. Tepeden tırnağa çıplaktı ve tepeden tırnağa Tarih öğretmeni Tertuliano&nbsp;Máximo Afonso'nun aynısıydı. Tertuliano Máximo Afonso da&nbsp;bunun altında kalacak değildi ya, kanepeden kalktı ve soyunmaya başladı, utangaçlığından ve soyunmaya alışık olmamasından dolayı hareketleri daha ürkekti, fakat tamamen soyunduktan sonra, çekingenliğinden sırtını hafifçe kamburlaştırmış&nbsp;olsa da, sinema oyuncusu Daniel Santa-Clara'ya dönüşmüştü,&nbsp;çoraplarını çıkarmamış olduğu için gözle görülür tek farkları&nbsp;ayaklarındaydı. Konuşmadan bakıştılar, ağızlarından çıkacak&nbsp;her türlü sözcüğün anlamsız kalacağının bilincindeydiler,&nbsp;utanmayla kaybetme karışımı, şaşkınlığa bile yer vermeyen bir&nbsp;his benliklerini kavramıştı, bedenlerinin hayret verici özdeşliği sanki kimliklerinin bir kısmını çalıp götürmüştü. Sonunda ilk giyinen Tertuliano Máximo Afonso oldu. Gitme zamanının geldiğine karar vermiş gibi bir hali vardı, fakat Antonio Claro,&nbsp;Lütfen oturun, dedi, açıklık getirmek istediğim son bir konu&nbsp;daha var, ondan sonra sizi daha fazla tutmayacağım, Neymiş&nbsp;bu konu, diye sordu Tertuliano Máximo Afonso gönülsüzce&nbsp;kanepedeki yerine dönerek, Doğum tarihlerimizi ve saatlerimizi kastediyorum, dedi Antonio Claro, ceketinin cebinden&nbsp;cüzdanını, onun içinden de kimlik belgesini çıkarırken, sonra&nbsp;da kimliğini sehpanın üzerinden Tertuliano Máximo Afonso'ya&nbsp;uzattı. Tertuliano Máximo Afonso kimliği hızla gözden geçirip&nbsp;adama geri verdi ve, Ben de aynı tarihte doğdum, dedi, aynı&nbsp;yılda, ayda ve günde, Kimliğinizi bana göstermenizi rica etsem&nbsp;alınmazsınız, değil mi, Kesinlikle alınmam. Tertuliano Máximo&nbsp;Afonso'nun kimliği Antonio Claro'nun ellerine ulaşıp orada&nbsp;on saniye kadar kaldıktan sonra sahibinin ellerine döndü ve&nbsp;sahibi, Tatmin oldunuz mu, diye sordu, Henüz olmadım, doğum saatlerimizi hâlâ söylemedik, bence birer kâğıda yazalım,&nbsp;Niçin, Böylece doğum saatini ikinci söyleyen kişi, tabii sırayla&nbsp;söyleme yolunu seçersek, ilk söyleyen kişinin söylediği saate&nbsp;on beş dakika daha eklemek gibi bir dürtüye kapılmamış olur,&nbsp;On beş dakika eklemenin ne zararı olabilir ki, Her ek dakika,&nbsp;ikinci konuşan kişinin aleyhine olacaktır, Saatleri kâğıda yazdığımızda doğruyu söyleyeceğimiz nereden belli, lafın gelişi,&nbsp;gerçekte öyle olmadığı halde günün ilk dakikasında doğduğumu yazmak istersem beni kim engelleyecek ki, Öyle yazarsanız yalan söylemiş olursunuz, Çok doğru, ama ikimiz de, eğer&nbsp;kafaya koyarsak, doğduğumuz saati yüksek sesle söyleyecek&nbsp;olsak bile yalan söyleyebiliriz, Haklısınız, olay dürüstlüğümüze ve iyi niyetimize kalıyor. Tertuliano Máximo Afonso için&nbsp;için titriyordu, bu anın eninde sonunda gelip çatacağını başından beri biliyordu, fakat bunu sözcüklere dökecek, mührü&nbsp;bozacak, aralarındaki tek farkı belirgin kılacak kişinin kendisi&nbsp;olacağını hiç düşünmemişti. Antonio Claro'nun ne cevap vereceğini bilmesine rağmen sordu, Dünyaya saat kaçta geldiğimizi birbirimize söylememizin ne önemi var ki, Böylece hangimizin, sizin mi benim mi, hangimizin kopyası olduğunu öğreneceğiz, Peki bunu öğrenince ne olacak, İşte bu konuda en ufak&nbsp;bir fikrim bile yok, ancak hayal gücüme dayanarak diyebilirim&nbsp;ki, çünkü aktörlerin de hayal güçleri biraz kuvvetlidir, bir başkasının kopyası olduğunu bilerek yaşamak pek kolay olmasa&nbsp;gerek, Peki siz, kendi açınızdan, riske girmeye hazır mısınız,&nbsp;Gayet hazırım, Yalan söylemek yok, Buna gerek kalmayacağını&nbsp;umuyorum, diye karşılık verdi Antonio Claro, dudaklarında&nbsp;dürüstlükle hınzırlığı, masumiyetle ihtiyatsızlığı eşit ama ayırt&nbsp;edilmeleri güç oranlarda birleştiren, ölçülü bir gülümsemeyle.&nbsp;Hemen ardından da ekledi, Tabii dilerseniz ilk kimin konuşacağını kura çekerek belirleyebiliriz, Gerek yok, ben başlarım,&nbsp;dediğiniz gibi olay dürüstlüğümüze ve iyi niyetimize kalıyor,&nbsp;dedi Tertuliano Máximo Afonso, Öyleyse saat kaçta doğdunuz, Öğlen ikide. Antonio Claro pişmanlık dolu bir ifade takınarak, Ben yarım saat önce doğdum, dedi, kesin bir zaman birimi belirtmek gerekirse, başımı dünyaya saat on üçü yirmi&nbsp;dokuz dakika geçe uzatmışım, üzgünüm, sevgili dostum, fakat&nbsp;siz doğduğunuzda ben çoktan buradaymışım, kopya sizsiniz.&nbsp;Tertuliano Máximo Afonso konyağının kalanını tek yudumda&nbsp;bitirdi, ayağa kalktı ve, Bu buluşmaya merakımdan gelmiştim,&nbsp;dedi, merakımı giderdiğime göre gitme vaktim geldi, Hemen&nbsp;gitmeyin ama, biraz daha sohbet etseydik, vakit henüz erken,&nbsp;hatta başka bir planınız yoksa akşam yemeğini birlikte yiyebiliriz, yakınlarda iyi bir lokanta var, sakalınızı takarsanız hiçbir&nbsp;tehlike kalmaz, Davetiniz için teşekkür ederim, fakat kabul&nbsp;edemeyeceğim, birbirimize söyleyeceğimiz fazla bir şey olduğunu zannetmiyorum, sizin Tarihle ilgilendiğinizi sanmıyorum, ben de sinemaya beni yıllar boyu idare edecek kadar doydum, İlk doğan siz değilsiniz diye, ben asılım, sizse kopyasınız diye&nbsp;alındınız mı, Alınmak sözcüğü yanlış olur, olayların böyle gelişmemiş olmasını tercih ederdim, o kadar, ama neden diye hiç&nbsp;sormayın, ne olursa olsun her şeyimi kaybetmiş değilim, hatta&nbsp;küçük de olsa bir teselli elde ettim, Ne tesellisi, Gerekli kanıtları sunmak üzere kopya olan ben ortaya çıkmamış olsam, sizin asıl olmakla böyle övünmeniz mümkün olmayacaktı, Bu&nbsp;inanılmaz hikâyeyi dört bir yana dağıtmaya niyetim yok, ben&nbsp;bir sinema sanatçısıyım, hilkat garibesi değil, Ben de bir Tarih&nbsp;öğretmeniyim, teratoloji vakası değil, Demek ki bu konularda&nbsp;hemfikiriz, Öyleyse yeniden buluşmamız için hiçbir sebep yok,&nbsp;Bence de yok, O halde alkış tutacak bir seyirci kitlesi olmadığı&nbsp;için hiçbir fayda elde edemeyeceğiniz bu rolde size iyi şanslar&nbsp;diliyor ve kopyanız olan bu kişinin, ne kadar ulvi amaçlara&nbsp;hizmet ediyor olsalar da bilim çevrelerinden ve neticede bundan ekmek parası çıkardıkları için amaçları kendilerince ulvi&nbsp;olan medya çakallarından uzak duracağına dair söz veriyorum, yasaların geleneklerden doğduğunu herhalde duymuşsunuzdur, zaten böyle olmasa Hammurabi'nin yasaları asla&nbsp;yazılamazdı, Birbirimizden uzak duracağız, içinde yaşadığımız şehir kadar devasa bir yerde bunu başarmak pek zor olmayacak, ayrıca mesleki hayatlarımız da öylesine alakasız ki şu&nbsp;lanet film olmasa varlığınızdan bile haberdar olmayacaktım,&nbsp;bir sinema oyuncusunun bir Tarih öğretmeniyle ilgilenme olasılığını ise matematiksel olarak hesaplamaya bile değmez,&nbsp;Öyle dememek lazım, bizim gibi iki kişinin var olma olasılığım&nbsp;sorsalar da sıfır derdik, oysa işte buradayız, O filmi hiç izlemediğimi hayal etmeye çalışacağım, ondan sonrakileri de tabii, veya sadece uzun ve sancılı bir kâbus gördüğüme ve kâbusun sonunun sandığım kadar kötü bitmediğine, birbirinin aynı&nbsp;iki adam olduğuna, bunun hiç önemli olmadığına inanmaya çalışacağım, açık söylemek gerekirse, şu anda beni gerçekten kaygılandıran tek şey, aynı günde doğmuş olduğumuza göre&nbsp;öleceğimiz günün de aynı olup olmayacağı, Neden aniden&nbsp;böyle bir kaygıya kapıldığınızı anlayamadım, Ölüm hep aniden gelir, Bu korkunç takıntının sizi yiyip bitirdiğini düşünmeye başladım, bana telefon ettiğinizde de aynı şeyi söylemiştiniz, O sırada düşünmeden konuşmuştum, insanın ağzından&nbsp;bazen böyle davetsiz, yersiz cümleler çıkabilir, Ama şimdi hiç&nbsp;öyle olmadı, Bu sizi rahatsız mı ediyor, Hayır, hiç rahatsız etmiyor, Şimdi aklıma geliveren bir fikri size açarsam belki de&nbsp;rahatsız olursunuz, Neymiş bu fikir, Eğer bugün tasdik etmiş&nbsp;olduğumuz kadar birbirimizin aynıysak, bizi buluşturan özdeşlik mantığına göre, siz benden önce öleceksiniz, tam olarak&nbsp;otuz bir dakika önce, bu otuz bir dakika boyunca kopya, aslın&nbsp;yerini alacak, asıl kendisi olacak, Bu kişisel, mutlak ve özel&nbsp;otuz bir dakikanın tadını çıkarmanızı dilerim, çünkü bugünden o ana dek hayattan zevk alamayacaksınız, Çok naziksiniz,&nbsp;diyerek teşekkür etti Tertuliano Máximo Afonso. Sakalını&nbsp;özenle taktı ve kenarlarına parmaklarıyla dokunarak iyice yapıştırdı, elleri artık titremiyordu, iyi akşamlar diledi ve kapıya&nbsp;yöneldi. Kapının önüne gelince aniden durdu, arkasını döndü&nbsp;ve, Ah, dedi, en önemli konudan bahsetmeyi unuttum, tüm sınamaları gerçekleştirdik, biri hariç, Hangisi, diye sordu&nbsp;Antonio Claro, DNA testi, genetik şifremizin analizi veya herkesin anlayabileceği şekilde, basit sözcüklerle belirtmek gerekirse,&nbsp;son karar, ebedi kanıt, Hayatta olmaz, Haklısınız, Tırnağımızdan bir parça veya kanımızdan bir damla almaları için genetik&nbsp;laboratuvarına birlikte, el ele gitmemiz gerekecek ve böylece bu&nbsp;benzerliğin sıradan bir renk ve dış görünüm rastlantısı mı, yoksa olasılıksızlığı haksız çıkaran bir kopyalanma vakası, daha&nbsp;doğrusu bir asıl ve bir kopya mı olduğumuzu öğreneceğiz, Orada bizi teratolojik vakalar olarak görürler, Veya hilkat garibeleri olarak, Bu ikimizin hayatını da çekilmez kılar, Çok haklısınız, Neyse ki bu konuda hemfikiriz, Hemfikir olduğumuz bir konu&nbsp;illa ki çıkacaktı zaten, iyi akşamlar, İyi akşamlar.</p>

  <p>Güneş, nehrin karşı tarafındaki ufuk çizgisini çevreleyen dağların ardında saklanmış olsa da bulutsuz gökyüzünün aydınlığı neredeyse hiç azalmamış, yalnızca mavisinin çiğ koyuluğu solgun, yavaşça dağılan bir pembeyle yumuşamıştı.&nbsp;Tertuliano Máximo Afonso arabayı çalıştırdı ve köyden geçen yola girmek için direksiyonu çevirdi. Başını çevirip eve&nbsp;bakınca Antonio Claro'nun kapının önünde durduğunu görse de arabayı durdurmadı. El sallayıp veda etmeye falan hiç&nbsp;uğraşmadılar. Bu komik sakalı takmaya devam edecek misin,&nbsp;diye sordu sağduyu, Otoyola çıkmadan önce çıkaracağım, beni&nbsp;son kez sakallı görüyorsun, bundan böyle yüzüm açık olacak,&nbsp;çok istiyorlarsa başkaları kılık değiştirsinler, Bunun son kez&nbsp;olduğunu nereden biliyorsun, Bilmek, bilmek dediğimiz şey&nbsp;nedir ki, ben bilmiyorum, alt tarafı bir fikir işte, bir varsayım,&nbsp;bir sezgi, İtiraf etmeliyim ki bu kadar başarılı olmanı beklemiyordum, çok iyi idare ettin, erkek gibi davrandın, Ben zaten&nbsp;erkeğim, Bunu inkâr ediyor değilim, ama eskiden zaafların&nbsp;hep güçlü yanlarını bastırırdı, Erkek adamın hiç zaafı olmaz&nbsp;mı yani, Erkek adam zaaflarının altında ezilmez, Öyleyse kadınsı zaaflarının üstesinden gelmeyi başaran bir kadın da erkek mi sayılır, Mecazi anlamda, evet, öyle denebilir, Sağduyum&nbsp;fena halde maço ifadeler kullanıyor gibime geliyor, Benim suçum yok, böyle yaratılmışım işte, Hayatta nasihat vermek ve&nbsp;ahkâm kesmekten başka bir şey yapmayan birisi için bu pek&nbsp;geçerli bir mazeret değil, Ama doğru şeyler yaptığım da oluyor, Aniden mütevazılaşmak sana yakıştı, Bana biraz yardım&nbsp;etseydiniz şimdikinden çok daha iyi, verimli ve yararlı olurdum, Kim, Sizler, erkekler, kadınlar, herkes, sağduyu alt tarafı medcezire göre artıp azalan bir aritmetik ortalama gibidir, Yapacaklarını tahmin etmek kolay mı yani, Kesinlikle, ben dünyanın en tahmin edilebilir varlığıyım, Demek arabada beni&nbsp;bu yüzden bekliyordun, Yeniden ortaya çıkmamın vakti gelmişti, beni fazlasıyla geç kaldığım için suçlayabilirdin bile, Her&nbsp;şeyi duydun mu, Baştan sona her şeyi duydum, Buraya gelip onunla konuşmamın yanlış olduğunu mu düşünüyorsun,&nbsp;Yanlış ve doğrudan neyi kastettiğine bağlı, aslında çok da fark&nbsp;etmez, içinde bulunduğun durum düşünüldüğünde yapabileceğin başka bir şey yoktu zaten, Konuya nokta koymanın tek&nbsp;yolu buydu, Ne noktası, Bir daha buluşmamaya karar verdik&nbsp;işte, Başına sardığın bütün bu olayların böylece biteceğini, senin kendi işine, onun kendi işine, senin, daha ne kadar birlikte&nbsp;olacaksanız, Maria da Paz'ına, onunsa kendi Helena'sına, adı&nbsp;bu muydu, döneceğini ve her şeyin unutulup gideceğini mi&nbsp;kastediyorsun, Olayların başka türlü gelişmesi için hiçbir sebep yok, Olayların başka türlü gelişmesi için sebepten bol bir&nbsp;şey yok, sağduyuna güven, Biz istemedikçe hiçbir şey olmaz,&nbsp;Motoru kapasan da araba ilerlemeye devam edecek, Biz de ineriz, Araba yine de ilerleyecek, tabii düz bir yüzeyin üzerindeysek fazla uzağa gidemeyecek, buna atalet adı verilir, Tarihle&nbsp;alakalı bir konu olmasa da bunu biliyor olmalısın, aslında düşündüm de, alakalı olabilir, sanırım atalet denen kuvvetin en&nbsp;çok hissedildiği yer Tarihtir, Bilgi sahibi olmadığın konularda&nbsp;ahkâm kesmeye kalkışma, bir satranç oyununa istendiği anda&nbsp;ara verilebilir, Ben Tarihten bahsediyordum, Ben de satrançtan&nbsp;bahsediyorum, Pekâlâ, öyle olsun, oyunculardan biri, canı isterse oynamaya tek başına devam edebilir, ve bu oyuncu, hile&nbsp;yapmasına gerek bile kalmadan, oyunu kazanacaktır, başta beyazları veya siyahları seçmiş olması hiç fark etmez, çünkü artık hepsiyle oynayabilir, Ben masadan kalktım, odadan çıktım,&nbsp;artık orada değilim, Ama orada hâlâ üç oyuncu var, Herhalde&nbsp;Antonio Claro'yu kastediyorsun, Ve onun karısını ve Maria da Paz'ı kastediyorum, Maria da Paz'ın tüm bu olanlarla ne alakası var, Hafızan çok zayıf, sevgili dostum, araştırmaların sırasında onun ismini kullandığını unuttun galiba, Maria da Paz er ya da geç, senden veya başkasından, nasıl bir komploya alet olduğunu öğrenecek, aktörün karısıysa, jetonu hâlâ düşmediyse&nbsp;bile yakında zafere ulaşacak ve kraliçe koltuğuna oturacak, Bir&nbsp;sağduyu için hayal gücün fazlasıyla kuvvetli, Sana birkaç hafta&nbsp;önce söylediklerimi hatırla, tekerleği olsa olsa şairlere mahsus&nbsp;bir hayal gücüne sahip bir sağduyu icat etmiştir, Tam olarak&nbsp;böyle dememiştin, Fark etmez, şimdi de böyle dedim, Şu haklı&nbsp;çıkma takıntın olmasa çok daha çekilir olurdun, Asla haklı olduğumu iddia etmedim, hem her hata yaptığımda bunu kabul&nbsp;ettim, Olabilir, ama kabul ederken de adaletsizliğin kurbanı olmuş gibi mızmızlanıp durdun, Peki ya at nalı, At nalı nereden&nbsp;çıktı şimdi, At nalını icat eden de sağduyuydu, bendim, Onu&nbsp;da şairlere mahsus hayal gücünü kullanarak icat etmişsindir&nbsp;herhalde, Atlara sorarsan kesinlikle öyle diyeceklerdir, Yeter,&nbsp;git artık, konudan iyice sapmaya başladık, Şimdi ne yapmayı&nbsp;düşünüyorsun, İki telefon görüşmesi yapacağım, önce annemi arayıp iki gün sonra onu ziyarete gideceğimi söyleyecek,&nbsp;sonra da Maria da Paz'ı arayıp iki gün sonra annemi ziyarete&nbsp;gideceğimi ve bir hafta orada kalacağımı haber vereceğim, gördüğün gibi her şeyi basit, masum, tatlı ve evcimen bir biçimde&nbsp;çözüyorum. Tam o sırada yanından süratle bir araba geçti ve&nbsp;arabanın sürücüsü geçerken sağ elini kaldırıp selam verdi. O&nbsp;kim, tanıyor musun, diye sordu sağduyu, Konuşmaya gittiğim&nbsp;adam, Antonio Claro, Daniel Santa-Clara, kopyası olduğum&nbsp;kişinin aslı, görünce tanımadın mı, Daha önce hiç görmediğim&nbsp;bir insanı nasıl tanıyayım ki, Benden hiçbir farkı yok ki, ha beni&nbsp;görmüşsün ha onu, Ama onun suratında böyle bir takma sakal yok, Seninle konuşmaya dalınca çıkarmayı unuttum, al bakalım, çıkardım işte, şimdi nasıl görünüyorum, Onun arabası seninkinden daha güçlü, Epey daha güçlü, Bir saniyede gözden kayboldu, Buluşmamızı karısına anlatmak için koşa koşa evine dönüyordur, Olabilir, ama olmayabilir de, Sen her şeyden kuşkulanmaya şartlanmışsın, Hayır, ben yalnızca başka&nbsp;ne isim vereceğini bilemediğin için sağduyu olarak adlandırdığın bir şeyim, Tekerleğin ve at nalının mucidisin, Şairleştiğim anlarda, sadece şairleştiğim anlarda, Bu anları yeterince&nbsp;sık yaşamaman çok yazık, Eve yaklaştığımızda beni sokağın&nbsp;başında indiriver, zahmet olmazsa tabii, Yukarı çıkıp biraz&nbsp;soluklanmak istemez misin, Hayır, yalnız kalıp hayal gücümü&nbsp;çalıştırmayı tercih ederim, çünkü ona epey ihtiyacımız olacak.</p>
</body>
</html>
