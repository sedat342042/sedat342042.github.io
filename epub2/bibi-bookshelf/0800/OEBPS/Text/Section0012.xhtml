<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p>Tertuliano Máximo Afonso ertesi sabah uyandığında, arabaya girer girmez sağduyuya neden kendisini son kez takma sakalla göreceğini, artık yüzünün herkesin görebileceği şekilde açık olacağım söylediğini anladı. Lafını, Çok istiyorlarsa&nbsp;başkaları kılık değiştirsinler, sözcükleriyle sonlandırmıştı. Sarf&nbsp;edilen bu sözler, olaya pek aşina olmayan bir kimseye, arka&nbsp;arkaya zorlu sınamalardan geçmiş birinin sabrının haklı olarak taşması sonucunda söylenen fevri bir söz gibi gelse de,&nbsp;neticede, o sırada fark edememiş olsak da, gelecekte birçok&nbsp;sonuca gebe olacak bir eylemin tohumuydu, tıpkı her şeyin&nbsp;değişeceğini bile bile düşmana bir meydan okuma mektubu&nbsp;göndermek gibi. Ancak devam etmeden önce, hikâyenin ahengini korumak adına, birazdan kısaca bahsedeceğimiz eylemle&nbsp;Tertuliano Máximo Afonso'nun sağduyuyla birlikte yapmış olduğu kısa araba yolculuğunda dile getirdiği kararlar arasında&nbsp;istemeden de olsa ortaya çıkabilecek çelişkileri analiz etmek&nbsp;için birkaç satır ayıralım. Bir önceki bölümün son sayfalarına&nbsp;hızlıca göz atıldığı takdirde, farklı şekillerde birçok kez ifade&nbsp;edilmiş basit çelişkilerin varlığı kolaylıkla görülecektir, Tertuliano Máximo Afonso'nun, sağduyunun ölçülü şüpheciliği&nbsp;karşısında sarf etmiş olduğu sözler de buna bir örnektir, adamımız ilk olarak, birbirinin aynı iki adam konusuna nokta koymuş, ikinci olarak, Antonio Claro ile kendisinin bir daha asla&nbsp;görüşmeyecekleri konusunda anlaştıklarını söylemiş, üçüncü&nbsp;olaraksa, son perdelere özgü saf bir retorik kullanarak, oyun&nbsp;masasından kalktığını, odadan çıktığını ve artık orada bulunmadığını dile getirmiştir. İşte çelişki budur. Tertuliano Máximo&nbsp;Afonso henüz kahvaltısını bile bitirmeden yakındaki bir kırtasiyeye koşup kartondan bir kutu satın alacak ve bu kutuya,&nbsp;kılık değiştirirken defalarca kullandığına tanık olduğumuz&nbsp;sakalı koyup posta yoluyla Antonio Claro'ya gönderecekse,&nbsp;orada bulunmadığını, odadan çıktığını, masadan kalktığını&nbsp;hâlâ nasıl iddia edebilir. Antonio Claro günün birinde kılık&nbsp;değiştirme ihtiyacı hissederse bu onun bileceği iştir, bir daha&nbsp;dönmeyeceğini söyleyerek kapıyı çarpıp çıkmış olan Tertuliano Máximo Afonso'nun değil. İki üç gün sonra, Antonio Claro&nbsp;evinde postadan gelen kutuyu açıp içinde ilk görüşte tanıyacağı takma sakalı görünce karısına şöyle demesi kaçınılmazdır,&nbsp;Bu görmüş olduğun şey bir takma sakala benzese de aslında&nbsp;bir meydan okuma mektubudur, ve karısı soracaktır, Ama böyle bir şey nasıl olabilir, senin hiç düşmanın yoktur ki. Antonio&nbsp;Claro herkesin bir düşmanı olduğunu ve düşmanların biz onları istediğimiz için değil, onlar bizi istedikleri için var olduklarını karısına açıklamakla vakit kaybetmeyecektir. Örneğin&nbsp;aktörler arasında on satırlık rolleri olanlar, insanı kederlendiren bir sıklıkla, beş satırlık rolü olanlar tarafından kıskanılır,&nbsp;işte sorunlar hep buradan, kıskançlıktan doğar, derken on satırlık rolü olanlar yirmi satırlık rollere geçince beş satırlıklar,&nbsp;yedi satırlık rollerle yetinmek zorunda kalırlar, böylece toprak,&nbsp;düşmanlık filizlerinin gür, bereketli ve uzun ömürlü ağaçlara&nbsp;dönüşmeleri için elverişli hale gelir. Peki ya bu sakal, diye soracaktır Helena, sakalın tüm bu olanlarla ne ilgisi var, Geçen gün&nbsp;olanları sana anlatırken bahsetmeyi unuttuğum bu sakal, benimle buluşmaya geldiğinde Tertuliano Máximo Afonso'nun&nbsp;suratındaydı, aslında böyle bir şey yaptığı için ona hak veriyorum, hatta ona minnettarım, köyden geçerken birisi onu görse ve ben sanıp konuşmaya başlasa neler olurdu, başımıza ne dertler açılırdı, bir düşünsene, Ne yapacaksın bu sakalı, Kısa bir notla birlikte geri gönderip münasip bir yerine takmasını&nbsp;söyleyebilirim, ama böyle yaparsam nasıl biteceği belli olmayan bir sidik yarışına girmiş olurum, bu saçmalıklara hiç bulaşmamalıyım, düşünmem gereken bir kariyerim var, artık elli&nbsp;satırlık roller alıyorum, işler yolunda giderse daha da büyük&nbsp;roller alacağım ve şu yeni gelen senaryoya bakılırsa işler epey&nbsp;yolunda, Ben senin yerinde olsam sakalı parçalayıp atar veya&nbsp;yakardım, ne de olsa hayvan ölür kürkü kalır, Bunun ölümle&nbsp;falan alakası yok, ayrıca sakalın sana kürk olarak yakışacağını&nbsp;da hiç sanmıyorum, Dalga geçme, lafın gelişi öyle dedim, bu&nbsp;şehirde senin tıpatıp aynın bir adamın olduğunu bilmek aklımı&nbsp;bulandırıyor, tüylerimi diken diken ediyor, o kadar, birbirinize&nbsp;bu kadar benziyor olabileceğinizi düşünmek bile istemiyorum,&nbsp;Tamamen, tepeden tırnağa birbirimize benzediğimizi tekrarlıyorum, kimliklerimizdeki parmak izlerimiz bile tıpatıp aynı,&nbsp;kendi gözlerimle gördüm, Bunu düşünmek bile beynimi uyuşturuyor, Kafanı takmamaya çalış, bir sakinleştirici al, Aldım&nbsp;zaten, adam buraya ilk telefon ettiğinden beri alıyorum, Bunu&nbsp;fark etmemiştim, Bana birazcık ilgi gösterseydin fark ederdin,&nbsp;Yapma ama, ilaçları benden gizlenerek alıyorsan bunu nereden bilebilirim ki, Kusura bakma, biraz sinirlerim bozuk, ama&nbsp;önemli değil, yakında geçer, Göreceksin, bir gün bu lanet olayları tamamen unutacağız, O gün gelene kadar bu iğrenç sakalı&nbsp;ne yapacağına karar vermelisin, O filmde kullanmış olduğum&nbsp;bıyığın yanına koyacağım, Tanımadığın bir kişinin suratından&nbsp;çıkan sakalı niçin saklamak istiyorsun ki, Sorun da tam burada&nbsp;işte, o kişiyi gerçekten de tanımıyorum, ama suratını tanıyorum, suratı benimkiyle aynı, Aynı değil, Evet, aynısı, Gerçekten delirmemi istiyorsan kendi suratının onun suratı olduğunu&nbsp;söylemeye devam etmen yeterli, Lütfen, sakin ol, Hem bir yandan sakalı kutsal bir emanetmiş gibi saklamaya niyetlenirken&nbsp;bir yandan nasıl olur da onun düşman tarafından yollanmış bir&nbsp;meydan okuma mektubu olduğunu söyleyebiliyorsun, kutuyu&nbsp;açtığında aynen böyle demiştin, Onu gönderen kişinin düşmanım olduğunu söylememiştim, Ama aklından geçen buydu,&nbsp;Aklımdan geçirmiş olabilirim, ama düşman sözcüğünün burada uygun olacağını pek sanmıyorum, adam bana hiçbir kötülük yapmadı, Var olması yeterli, Ben onun var olduğunu biliyorsam o da benim var olduğumu biliyor, Evet, ama sen onun&nbsp;peşine düşmedin, Onun yerinde olsam ben de aynı şeyi yapardım, Önce benim fikrimi sorsaydın hayatta böyle bir şey yapmazdın, Bunun nahoş bir durum olduğunun farkındayım, ikimiz için de öyle, ama neden bu kadar kızdığını anlamıyorum,&nbsp;Kızmıyorum, Birazdan gözlerinden alev çıkacak. Helena'nın&nbsp;gözlerinden alev yerine, beklenmedik bir şekilde, gözyaşları&nbsp;çıktı. Kocasına sırtını döndü ve yatak odasına koşup kapıyı&nbsp;gereğinden fazla güç kullanarak çarptı. Batıl inançları olan bir&nbsp;kişi biraz önce anlattığımız içler acısı karıkoca kavgasına tanık olsaydı, çiftin arasındaki anlaşmazlığın, Antonio Claro'nun&nbsp;elinde tutmakta olduğu ve aktörlük kariyerine başlarken kullandığı takma bıyığın yanında saklamakta ısrar ettiği takma&nbsp;sakalın yaydığı habis bir etkiden kaynaklandığını düşünebilirdi. Bu kişi herhalde yüzünde sahte bir acıma ifadesiyle başını&nbsp;eğer ve bilge bir tavırla şöyle derdi, İnsan düşmanı evine davet&nbsp;ettikten sonra kalkıp şikâyet etmemelidir, bunca uyarıya kulak&nbsp;asılmazsa olacağı budur.&nbsp;</p>

  <p>Buradan dört yüz küsur kilometre uzakta Tertuliano Máximo Afonso çocukluğunu geçirdiği odada uyumaya hazırlanıyor. Salı sabahı şehirden çıktıktan itibaren, olan bitenden&nbsp;annesine bahsetse mi, yoksa tedbirli davranıp ağzını kapalı mı&nbsp;tutsa diye yol boyunca düşünüp taşınmıştı. Ellinci kilometrede,&nbsp;her şeyi anlatırsa en doğru şeyi yapacağına karar vermiş, yüz&nbsp;yirminci kilometrede, böyle bir şeyi nasıl olur da düşünebilir diye kendi kendine öfkelenmiş, iki yüz onuncu kilometrede, tatlı dille yüzeysel bir açıklama yaparsa annesinin merakını giderebileceğine inanır gibi olmuş, üç yüz on dördüncü kilometrede, ahmaklık ettiğini ve annesinin bu numarayı yemeyeceğini fark etmiş, dört yüz kırk yedinci kilometredeyse annesinin&nbsp;kapısının önünde durmuştu ve ne yapacağını kesinlikle bilmiyordu. Şimdiyse, pijamasını giyinirken, buraya gelmekle büyük ve affedilmez bir hata ettiğini düşünüyor, oysa korunaklı&nbsp;kabuğunda saklanan bir istiridye gibi evine kapanıp bekleseydi ne iyi olurdu. Burada gözden uzakta olduğu doğruydu,&nbsp;böyle fiziksel veya ahlaki karşılaştırmaları hiç hak etmeyen Carolina Hanım alınmasın, ama Tertuliano Máximo Afonso kendini, başına geleceklerin farkında olmadan pusuya düşerek bir&nbsp;kurda yem olan bir serçe gibi hissediyordu. Annesi ona hiçbir&nbsp;soru sormadı ve arada bir yüzünde beklentili bir ifadeyle ona&nbsp;bakmakla, sonra da yavaşça bakışlarını kaçırmakla yetindi, bu&nbsp;hareketiyle, Boşboğazlık etmek istemiyorum, mesajı veriyor&nbsp;gibi görünse de bakışlarındaki asıl anlam, Bu evden konuşmadan çıkabileceğini sanıyorsan yanılıyorsun, şeklindeydi.&nbsp;Tertuliano Máximo Afonso yatağında yatarken bu soruna kafa&nbsp;patlatıp dursa da hiçbir çözüm bulamıyor. Annesi, Maria da&nbsp;Paz'dan çok daha çetindir, Maria da Paz, adamın yaptığı her&nbsp;açıklamayı tatmin edici bulur ya da bulduğuna adamı inandırır ve gerçekleri duymak için gerekirse hayatının sonuna kadar&nbsp;beklemeye hazırdır. Tertuliano Máximo Afonso'nun annesiyse&nbsp;her tavrında, her hareketinde, adamın önüne yemeğini koyarken, adamın ceketini tutarken, yıkanmış bir gömleği adama&nbsp;verirken, ona, Senden bana her şeyi anlatmanı istemiyorum,&nbsp;sır tutmak en doğal hakkın, der ve ekler, ama hayatınla, geleceğinle, mutluluğunla ilgili olanları mutlaka bilmek istiyorum,&nbsp;bu da benim hakkım ve bu hakkımı elimden alamazsın. Tertuliano Máximo Afonso başucu lambasını söndürdü, yanında birkaç kitap getirmişti, fakat bu gece canı okumak istemiyordu, kendisini uykunun saydam eşiğinden tatlılıkla geçirebilecek olan Mezopotamya uygarlıklarıysa fazlaca ağır oldukları için, kitap ayracı İsa'dan önce on ikinci ve on üçüncü yüzyıllar arasında görkemli bir biçimde hüküm sürmüş olan Kral 1.&nbsp;Tukulti-Ninurta hakkındaki açıklayıcı bir bölümün başlangıcına yerleştirilmiş halde evdeki başucu sehpasında kalmışlardı.&nbsp;Odanın hafifçe aralık duran kapısı, karanlıkta yavaşça açıldı.&nbsp;Evin köpeği Tomarctus içeri girmişti. Buralara ancak arada bir&nbsp;uğrayan bu sahibi hâlâ yerinde mi diye bakmaya gelmişti. Tomarctus orta boylu, kapkara bir köpektir, diğer kara köpekler&nbsp;gibi uzaktan kara görünmesine rağmen yakından bakınca gri&nbsp;değildir. Tuhaf ismi, Tertuliano Máximo Afonso tarafından verilmiştir, sahibi biraz mürekkep yalamışsa olacağı budur işte,&nbsp;hayvana nesilden nesile aktarılmış kalıtsal içgüdüler sayesinde&nbsp;çabucak kavrayabileceği Çomar, Boncuk, Kont veya Karabaş&nbsp;gibi bir isim vereceği yerde on beş milyon yıl önce yaşadığı&nbsp;söylenen ve paleontologlara göre günümüzdeki köpeklerin&nbsp;Adem'i sayılan, dört bacaklı, koşan, koklayan, pirelerini kaşıyan ve her iyi dost gibi arada bir ısıran bir köpekgilin adını&nbsp;verir. Tomarctus burada fazla kalmayacak, yatağın ayakucuna kıvrılıp birkaç dakika uyukladıktan sonra kalkacak, her&nbsp;şey yerli yerinde mi görmek için evde bir tur atacak ve son&nbsp;olarak, bir ara bahçeye çıkıp boşluğa doğru havlamasını, hazır oradayken kabından su içmesini ve bacağını kaldırıp sardunyaları veya biberiyeleri sulamasını saymazsak, gecenin&nbsp;geri kalanı boyunca her gününü birlikte geçirdiği sahibesine&nbsp;bekçilik edecek. Şafak sökünce Tertuliano Máximo Afonso'nun&nbsp;odasına dönecek ve dünyanın bu kısmı halen yerli yerinde mi&nbsp;kontrol edecek, çünkü köpeklerin hayatta en önem verdikleri&nbsp;şey kimsenin çekip gitmemesidir. Tertuliano Máximo Afonso&nbsp;uyandığında odasının kapısı kapalı olacak ve bu, annesinin çoktan uyandığını ve Tomarctus'un da onun yanına gittiğini gösterecek. Tertuliano Máximo Afonso saatine bakıyor ve kendi kendine, Saat henüz erken, diyor, dertleri, uykusunun bu&nbsp;son ve rüyasız kısmı bitene dek bekleyebilir.</p>

  <p>Kulağına hınzır bir cin tarafından aynı dakikalarda Antonio Claro'nun evinde, daha doğrusu. beyninin iç kıvrımlarında&nbsp;müthiş önemli bir şeylerin gerçekleşmekte olduğu fısıldansaydı Tertuliano Máximo Afonso sıçrayarak uyanıverirdi. Sakinleştiricilerin Helena'ya yaramış olduğu kadının uyuyuşundan&nbsp;belli, nefes alıp verişi düzenli, yüzü bir çocuğunki gibi huzurlu&nbsp;ve dalgın, ancak aynı şeyi kocası için söylememiz mümkün değil, adam birkaç gecedir rahat uyuyamıyor, takma sakal konusunu bir türlü aklından çıkaramıyor, Tertuliano Máximo&nbsp;Afonso'nun sakalı kendisine niçin yolladığını merak edip duruyor, kır evindeki buluşma rüyalarına giriyor, telaşla, bazen&nbsp;de ter içinde uyanıyor. Bugünse böyle olmadı. Gece, önceki geceler gibi düşmancaydı, fakat şafak, her şafak gibi kurtarıcı vazifesi gördü. Antonio Claro gözlerini açtı ve bekledi, bir şey&nbsp;patlamak üzereymiş gibi beklemeye başladığını fark edince&nbsp;çok şaşırdı ve bir şey gerçekten de patladı, Tertuliano Máximo&nbsp;Afonso'nun konuşmalarının başında söylemiş olduğu bir cümleyi hatırlayınca odayı ışığa boğan bir yıldırım çaktı adeta,&nbsp;Film şirketindekilere bir mektup yazdım, demişti adam, kendisi, Peki sonunda bana nasıl ulaştınız, diye sorduğunda. Antonio&nbsp;Claro bilinmeyen adayı ufukta gören denizciler gibi keyifle&nbsp;gülümsedi, fakat keşfinin verdiği coşkun zevk pek uzun sürmedi, sabahın bu saatlerinde kapılınan bu düşünceler genelde&nbsp;defolu olur, ebedi hareket makinesini icat ettiğimizi sanıp birazcık arkamızı döndüğümüz anda makine duruverir. Film&nbsp;şirketlerinde sanatçıların resimlerini ve imzalarını isteyen&nbsp;mektuplardan bol bir şey yoktur, büyük yıldızlar, popülerliklerini yitirene kadar, her hafta binlerce mektup alırlar, tabii alırlar derken ellerine alırlar anlamında söylemiyoruz, yıldızlar böyle mektuplara bakmaya bile tenezzül etmezler, işte film şirketi memurları burada devreye girerler, gidip istenen kişinin fotoğrafını bulurlar ve herkese aynısı gönderilen bir teşekkür yazısıyla birlikte bir zarfa sokuştururlar, bütün gün,&nbsp;Aman geç kaldık, aman sıradaki gelsin, diyerek bu işlere yetişmek için koşuştururlar. Tabii Daniel Santa-Clara öyle yıldız&nbsp;falan değildir, hatta film şirketine aynı günde onun resmini isteyen üç mektup gelirse pencerelere bayraklar asılıp milli tatil&nbsp;ilan edilebilir, ayrıca bu mektuplar asla saklanmaz, hepsi kâğıt&nbsp;öğütücüden geçirilir, böylece barındırdıkları tüm endişelerle&nbsp;heyecanlar sefil ve anlaşılmaz bir kâğıt şeridi yığınına dönüştürülür. Film şirketindeki dosya memurlarının, sanatçılara dair&nbsp;hayranlığın kanıtlanması adına, gönderilen her mektubu titizlikle kaydetmek, düzenlemek ve sınıflandırmakla görevlendirildiklerini farz etsek bile, Tertuliano Máximo Afonso'nun yazmış olduğu mektubun Antonio Claro'nun ne işine yarayacağını, daha ayrıntılı açıklamak gerekirse, bu mektubun birbirinin&nbsp;tıpatıp aynısı iki adamın, benzeri görülmemiş, acayip ve karmaşık vakasına nasıl bir çözüm sağlayacağını, tabii herhangi&nbsp;bir çözüm mümkünse, merak etmemiz kaçınılmazdır. Antonio&nbsp;Claro'yu uyandığı anda neşeyle dolduran şeyin, olaylar mantıklı olarak düşünüldüğünde hemen çürütülüveren bu boş&nbsp;ümit olduğunu belirtmek gerek, bu neşeden geriye kalan son&nbsp;bir damlaysa, uzak olsa da, Tertuliano Máximo Afonso'nun&nbsp;ikincil oyuncuların önemi hakkında yazmış olduğu mektubun&nbsp;film şirketinin arşivinde yer alma onurunu hak edebilecek&nbsp;denli ilginç bulunmuş olma ve, kim bilir, insan faktörünü tamamen göz ardı etmeyen bir piyasa uzmanının dikkatini çekmiş olma ihtimali tarafından yaşatılmaktadır. Aslında burada&nbsp;Daniel Santa-Clara'nın egosunun, bir Tarih öğretmeni üzerinden, görevleri uçağın madeni kısımlarını cilalayıp parlatmaktan ibaret olan yer görevlilerinin, uçağın sorunsuzca işlemesiyle hiçbir alakaları olmamalarına rağmen pilotların başarısından&nbsp;kendilerine paye çıkarmalarına benzer, küçücük de olsa bir kişisel tatmin sağlama ihtiyacına tanık oluyoruz. Bu ihtiyacın,&nbsp;Antonio Claro'nun bu sabah film şirketine gidip Tertuliano&nbsp;Máximo Afonso adlı birisi tarafından yazılmış bir mektubu&nbsp;araması için yeterli olacağını düşünmek açıkçası pek doğru olmaz, çünkü bulmayı masumca umut ettiği şeyi bulabilme olasılığı aslında çok zayıftır, ancak hayatta bazı durumlarda, insan kararsızlığından kurtulmak uğruna öylesine büyük bir ihtiyaca kapılır ki ne olursa olsun bir şeyler yapmak ister, yapacakları ne kadar yararsız, ne kadar anlamsız olursa olsun, halen kendi iradesiyle karar verebildiğini görmesi açısından&nbsp;önemlidir, tıpkı girmemizin yasak olduğu bir kapının deliğinden bakmamız gibi. Antonio Claro karısını uyandırmamaya&nbsp;özen göstererek biraz önce yataktan kalktı, şu anda oturma&nbsp;odasındaki büyük kanepeye serilmiş yatıyor, sonraki filminin&nbsp;senaryosu dizleri üzerinde açık, film şirketine gitmek için mazereti bu senaryo olacak, kendi evinde daha önce hiçbir mazerete ihtiyaç duymamıştı, insanın vicdanı rahat olmayınca böyle&nbsp;mazeretlere başvurur işte, Senaryoda aklıma takılan bir şey&nbsp;var, diyecek Helena'ya, kadın uyanınca, sanırım bir replik eksik, şimdiki haliyle okuyunca hiçbir şey ifade etmiyor. Kadın&nbsp;nihayet uyanıp oturma odasına girdiğinde adam uyuyordu,&nbsp;fakat bu durum tam da arzuladığı etkiyi yarattı, kadın, adamın&nbsp;rolünü çalışmak için kalktığını zannetti, bazı insanlar böyle&nbsp;saftır, sorumluluk duyguları aşırı gelişmiş kişilerse sürekli bir&nbsp;huzursuzluk içindedirler, hep üzerlerine düşen bir şey varmış&nbsp;da yerine getirmemişler gibi hissederler. Adam aniden uyandı&nbsp;ve kadına geceleyin uyuyamadığını belirten bir şeyler geveledi, kadın neden yatağa dönmediğini sordu, adam da senaryoda bir hata bulduğunu ve bunun ancak film şirketine giderek düzeltilebileceğini anlattı, kadın da adama hemen gitmesi gerekmediğini, öğle yemeğinden sonra gitmesini, şimdi biraz&nbsp;uyumasını söyledi. Adam gitmekte ısrar etti, kadın pes etti ve&nbsp;kendisinin rahat bir uyku çekmeyi özlediğini dile getirdi, iki&nbsp;hafta sonra tatil başlıyor, o zaman iyi bir uyku çekeceğim, bu&nbsp;haplar sayesinde mışıl mışıl uyuyacağım, Tatilinin tamamını&nbsp;yatakta geçirmeyeceksin, değil mi, dedi adam, Yatağım benim&nbsp;kalem sayılır, diye cevapladı kadın, kalemin duvarlarının ardında güvende sayılırım, Bir doktora görünmen lazım, hiç&nbsp;böyle değildin, Biraz anlayış göster, bugüne dek ilk kez aklım&nbsp;iki adam tarafından meşgul ediliyor, Ciddi olmadığını umuyorum, Tabii ki sandığın anlamda değil, ayrıca hayatımda görmediğim ve kendi irademle asla görmeyeceğim bir adamı kıskanmanın epey saçma olduğunun farkındasındır herhalde.&nbsp;Antonio Claro'nun tam şimdi her şeyi itiraf etmesi gerekir, film&nbsp;şirketine senaryodaki sözde hatalar yüzünden değil, karısının&nbsp;düşüncelerini işgal eden ikinci bir adam tarafından yazılmış&nbsp;olan bir mektubu, becerebilirse, okumak için gideceğini itiraf&nbsp;etmelidir, delirmeye daima hazır olan insan beyninin işleyişi&nbsp;göz önünde bulundurulduğunda bu ikinci adamın son birkaç&nbsp;gündür kadının düşüncelerinde birinci adamın yerini kaptığı&nbsp;bile iddia edilebilir. Ancak böylesi bir açıklama hem Antonio&nbsp;Claro'nun zaten karışık olarak kafasına fazladan bir yük getirecek, hem de, büyük olasılıkla, Helena tarafından pek hoş karşılanmayacaktır. Antonio Claro içinde hiç kıskançlık olmadığını ve böyle bir durumda kıskançlık etmenin aptalca olacağını,&nbsp;tek derdinin karısının sağlığı olduğunu söylemekle yetindi,&nbsp;Hazır sen de tatil izni almışken fırsattan yararlanıp buralardan&nbsp;biraz uzaklaşmalıyız, dedi, Evde kalmayı tercih ederim, ayrıca&nbsp;senin de film çekimlerin olacak, Çekimlere daha çok var, Olsun, Kır evine gideriz, köyden birine haber veririm, bahçeyi&nbsp;temizler, Oranın tenhalığı beni daraltıyor, Öyleyse başka bir yere gideriz, Dedim ya, evde kalmak istiyorum, Evimiz de tenha, Ama burada kendimi iyi hissediyorum, Gerçekten istediğin buysa burada kalırız, Evet, gerçekten istediğim bu. Söyleyecek başka söz yoktu. Konuşmadan kahvaltı ettiler ve yarım saat sonra Helena işe gitmek üzere evden ayrıldı. Antonio Claro ise acelesi olmamasına rağmen hemen dışarı çıktı. Arabasına bindiğinde, saldırıya geçme vaktinin geldiğini düşünüyordu. Ama neden böyle düşündüğünü kendisi de bilmiyordu.</p>

  <p>Oyuncular film şirketlerinin ofislerine nadiren uğrarlar, bir hayran mektubu hakkında sorular soran Antonio Claro gibi bir&nbsp;aktörse herhalde şimdiye kadar görülmemiştir, bu mektup, resim veya imza değil de sadece bir adres istiyor olmasıyla diğerlerinden ayrılıyor gibi gözükse de Antonio Claro mektupta ne&nbsp;yazdığını bilmiyor, yalnızca ev adresinin talep edildiğini sanıyor. Bölüm şeflerinden biri şans eseri okuldan arkadaşı çıkmasa ve kendisini sevgiyle kucaklayıp, Seni buraya hangi rüzgâr&nbsp;attı, demese Antonio Claro'nun işi hiç de kolay olmayacaktı,&nbsp;Birinin size mektup yazıp adresimi istediği kulağıma çalındı,&nbsp;bu mektubu okumayı çok isterim, dedi Antonio Claro, Bu işlere ben bakmıyorum, ama işini görecek birini bulurum. Dahili&nbsp;telefonu kullanarak ilgili kişiyi aradı, istediği şeyi kısaca açıkladı ve birkaç dakika sonra genç bir kadın, gülümseyerek içeri&nbsp;girdi, İyi günler, son filminizi çok beğendim, dedi basmakalıp&nbsp;bir tavırla, Çok naziksiniz, Ne tür bir bilgi istemiştiniz, Tertuliano Máximo Afonso isimli biri tarafından yazılmış bir mektubu arıyordum, Resim isteyen mektuplardansa çoktan atmışızdır, öyle mektupları saklamıyoruz, saklasaydık arşivlerde&nbsp;adım atacak yer kalmazdı, Bildiğim kadarıyla bu kişi mektupta&nbsp;adresimi istemiş ve ilgimi çeken bir yorumda bulunmuş, zaten&nbsp;buraya da bunun için geldim, İsmi neydi demiştiniz, Tertuliano Máximo Afonso, mesleği Tarih öğretmenliği, Tanışıyor&nbsp;musunuz, Hem evet hem hayır, yani, ortak tanıdıklarımızdan bahsini duydum, Mektup ne zaman yazılmış, Sanırım iki üç hafta önce, pek emin değilim, Mektup kayıtlarına bakarım,&nbsp;ama, açıkçası, bu isim bana hiç tanıdık gelmiyor, Kayıt bölümünden siz mi sorumlusunuz, Hayır, şu anda tatilde olan bir&nbsp;arkadaş sorumlu, ama böyle bir isme rastlasaydı mutlaka bahsederdi, günümüzde Tertuliano ismine pek rastlanmıyor, Sanırım haklısız, Benimle gelin, lütfen, dedi kadın. Antonio Claro&nbsp;arkadaşına veda edip kadının peşinden gitti, kadın hiç de fena&nbsp;sayılmazdı, vücudu güzeldi ve parfümü mis gibi kokuyordu.&nbsp;İçinde birçok kişinin çalışmakta olduğu bir odadan geçtiler, çalışanlardan ikisi adamı görünce çekinerek gülümsediler, demek ki, eski kafalılar tarafından söylenenlerin aksine, ikincil&nbsp;oyunculara önem veren insanlar hâlâ mevcutmuş. Tıka basa&nbsp;büyük boy kayıt defterleriyle dolu rafların bulunduğu bir odaya girdiler. Raftakilerin benzeri bir defter, odadaki tek masanın&nbsp;üzerinde açık halde duruyordu. İnsan buraya girince kendini&nbsp;tarihte yolculuk etmiş gibi hissediyor, dedi Antonio Claro, Nüfus İşleri arşivlerini andırıyor, Burası da bir arşiv, ama geçici&nbsp;sayılır, şu masadaki defter dolduğunda, raftaki defterlerin en&nbsp;eskisi çöpe atılır, oysa Nüfus İşleri'nde her şey, canlılar da ölüler de saklanır, Biraz önce geçtiğimiz odayla karşılaştırılınca&nbsp;burası bambaşka bir dünya gibi, Herhalde en modern işyerlerinde bile buna benzer, geçmişe atılmış, işlevsiz, paslı bir çapaya benzeyen köşeler vardır. Antonio Claro bakışlarını ilgiyle&nbsp;kadına dikerek konuştu, Buraya girdiğimden beri ağzınızdan&nbsp;birçok ilginç fikir çıktı, Sahiden mi, Evet, Belki de aniden kanarya gibi şakımaya başlayan bir serçe gibiyimdir, Alın size hoş bir&nbsp;fikir daha. Kadın cevap vermedi, defterin sayfalarını çevirdi, üç&nbsp;hafta geri gitti ve sağ elinin işaretparmağıyla sayfadaki isimleri&nbsp;birer birer taramaya başladı. Üçüncü hafta bitti, ikinci de bitti&nbsp;ve birinciye geldik, sonunda da bugüne vardık, ama Tertuliano&nbsp;Máximo Afonso ismi görünürlerde yok. Herhalde size yanlış&nbsp;bilgi vermişler, dedi kadın, aradığınız isim burada yok, demek&nbsp;ki bahsettiğiniz mektup, eğer gerçekten yazıldıysa, buraya girmemiş, postada kaybolmuş olmalı, Size çok zahmet verdiğimin, vaktinizi aldığımın farkındayım, ama, dedi Antonio Claro&nbsp;tatlılıkla, belki bir hafta daha geriden başlasak buluruz, Elbette. Kadın yeniden sayfaları çevirdi ve iç geçirdi. Dördüncü haftada resim istekleri müthiş artmıştı, cumartesiye gelmek epey&nbsp;sürecekti, fakat ellerimizi göğe kaldırıp Tanrıya şükredelim ki&nbsp;daha önemli oyuncuların mektupları bilgisayarlarla donatılmış özel bir bölümde işlem görüyor, kadim kütüphaneleri andıran bu umumi defter mezarlığında değil. Antonio Claro bu&nbsp;tatlı kadının yapmakta olduğu araştırmayı kendisinin de yapabileceğini fark etmekte gecikmedi, aslında bunu kendisinin&nbsp;yapmasını teklif etmeliydi, neticede orada kayıtlı olan bilgiler&nbsp;herhangi bir telefon rehberinde bulunabilecek kadar sıradan&nbsp;birkaç isim ve adresten ibaretti, ne gizli bir bilgi içeriyorlardı,&nbsp;ne de şirket çalışanı olmayanların meraklı bakışlarından saklanmalarını gerektirecek bir niteliğe sahiptiler. Kadın gülümseyerek adama yardım teklifi için teşekkür etti, ama teklifi kabul&nbsp;etmedi, adam uğraşıp didinirken kendisinin kenarda boş boş&nbsp;duramayacağını söyledi. Dakikalar geçti, sayfalar geçti, perşembe gününe gelinmişti ve Tertuliano Máximo Afonso hâlâ&nbsp;görünürlerde yoktu. Antonio Claro huzursuzlanmaya başlamıştı, buraya gelmiş olduğu için kendine sövüyor, mektubu&nbsp;bulsa bile işine yarayacağından kuşku duyuyor ve boş yere&nbsp;böylesi tuhaf bir duruma düştüğünü düşünüyordu, egosunun&nbsp;obur bir kedi gibi peşine düştüğü küçücük tatmin hissi bile yerini hızla bir utanç duygusuna bırakıyordu. Kadın defteri kapadı, Çok özür dilerim, ama aradığınız bilgi burada yok, Asıl&nbsp;ben özür dilerim, size boşuna bunca zahmet verdim, Mektubu&nbsp;görmeyi bu kadar arzu ettiğinize göre boşuna değildir elbette,&nbsp;dedi kadın, yardım edemediği için üzüldüğünü belli eden bir&nbsp;tavırla, Mektupta ilgimi çekebilecek bir paragraf olduğu kulağıma çalınmıştı, Ne varmış bu paragrafta, Ben de tam bilemiyorum, sanırım ikincil oyuncuların filmlerin başarısındaki&nbsp;önemi hakkında falanmış. Kadının yüzündeki ifade, hafızası&nbsp;şiddetle sarsılmış gibi aniden değişti, İkincil oyuncular hakkında mı dediniz, diye sordu, Evet, diye cevapladı Antonio Claro,&nbsp;içinde kalan ümit kırıntılarını ciddiye almamaya çalışarak,&nbsp;Ama o mektup bir kadın tarafından yazılmıştı, Bir kadın tarafından mı, diye kadının söylediğini tekrar etti Antonio Claro,&nbsp;aniden başı dönmeye başlamıştı, Evet, bir kadın tarafından,&nbsp;Peki ona ne oldu, mektuba yani, ilk okuyan kişi, oldukça acayip olduğunu düşündüğü mektubu hemen bölümün eski şefine götürdü, bölüm şefi de mektubu idari işler bölümüne götürdü, Sonra ne oldu, Mektup bize hiç geri gelmedi, ya bir kasaya&nbsp;konmuştur, ya da idari işler kurulu başkanının sekreteri&nbsp;tarafından kâğıt öğütücüsünden geçirilerek yok edilmiştir,&nbsp;Ama neden, neden, İki sorunuz da çok yerinde, herhalde&nbsp;bahsettiğiniz paragraf yüzünden, idareciler şirket içinde ve dışında, ülke çapında ikincil oyunculara hak eşitliği ve adalet isteyen bir imza kampanyasının başlaması fikrinden pek&nbsp;hoşlanmadıklarından olsa gerek, bu durum film endüstrisinde&nbsp;devrime bile yol açabilir, toplumdaki düşük rütbeliler ve ikincil görevliler de aynı hakları talep ederlerse halimiz ne olur,&nbsp;Bölümün eski şefinden bahsettiniz, neden eski, Çünkü müthiş&nbsp;sezgileri sayesinde derhal terfi aldı, Demek mektup ortadan&nbsp;kayboldu, havaya karıştı, diye mırıldandı Antonio Claro hüsranla, Aslı kaybolmasına kayboldu, ama ben kendim için çoğaltmış, yani kopyalamıştım, Sizde bir kopyası mı var, dedi&nbsp;Antonio Claro bedenini aniden saran ürpertinin kadının telaffuz ettiği iki kelimenin birincisi değil ikincisi dolayısıyla gerçekleştiğini fark ederek, Mektuptaki fikir bana öylesine olağanüstü geldi ki personel kurallarını azıcık da olsa çiğnemeye karar verdim, Peki bu mektup şimdi yanınızda mı, Hayır, evimde, Ya, demek evinizde, Mektubun bir kopyasını isterseniz seve seve size veririm, ne de olsa mektup aslen, şirketimizde temsil edilen adıyla, aktör Daniel Santa-Clara'ya gönderilmişti, Nasıl teşekkür edeceğimi bilemiyorum, İzin verirseniz&nbsp;size daha önceden de söylemiş olduğum bir şeyi tekrarlayacağım, sizinle tanışmak ve konuşmak bir zevkti, Her zaman böyle değilimdir, iyi bir günüme denk geldiniz, sanırım biraz da&nbsp;kendimi bir roman kahramanı gibi hissetmemi sağladınız, Ne&nbsp;romanı, ne kahramanı, Önemli değil, biz gerçek hayata dönelim, fantezileri kurguları geride bırakalım, yarın mektubun fotokopisini çekip postayla evinize yollarım, Size zahmet vermek&nbsp;istemem, ben gelip alırım, Kesinlikle olmaz, size bir kâğıt verdiğim görülürse şirkettekiler kim bilir neler düşünürler, İtibarınız mı zedelenir, diye sordu Antonio Claro dudaklarında belli belirsiz hınzır bir gülümsemeyle, Çok daha kötüsü olur, işim&nbsp;tehlikeye girer, dedi kadın, Özür dilerim, sanırım kabalık ettim, sizi incitmek istemezdim, Tahmin ediyorum, sadece&nbsp;sözcükleri karıştırdınız, olur böyle şeyler, önemli olan zaman&nbsp;geçtikçe edindiğimiz süzgeçlerdir, Hangi süzgeçler, Bir nevi&nbsp;ses süzgeçleri, sözcükler bu süzgeçlerden geçince üstte hep bir&nbsp;tortu kalır, insanlar iletişim kurmayı istedikleri konuların özünü bilebilmek için bu tortuyu özenle incelemelidir, Epey karmaşık bir işe benziyor, Tam tersi, gerekli işlemler bir bilgisayarda olduğu gibi anında yapılır, hiçbir şey ötekinin üstüne binmez, her şey sonuna dek düzenli olarak ilerler, alışkanlık meselesi, Belki de mutlak kulak gibi doğal bir yetenektir,&nbsp;Çok da mutlak olmasına gerek yok, önemli olan sözcüğü duyabilmek, sesin kalın mı ince mi olduğu fark etmez, ama bu işin&nbsp;göründüğü kadar kolay olduğunu sanmayın, bazen, kendi&nbsp;adıma konuşuyorum, başkalarında da böyle midir bilmem,&nbsp;eve bir gelirim ki süzgeçlerim tıkanıp kalmış, ne yazık ki dışımızı yıkamakta kullandığımız duşların içimizi de yıkamaları mümkün değil, Bu serçenin bir kanarya gibi değil, bir bülbül gibi şakıdığını düşünmeye başladım, Tanrım, bu laf epey tortulu, dedi kadın, sesini yükselterek, Sizinle yine görüşmeyi&nbsp;çok isterim, Evet, süzgecim de bana öyle diyor, Ben ciddiyim,&nbsp;Yeterince ciddi değilsiniz, İsminizi bile bilmiyorum, Niçin bileceksiniz ki, Kızmayın, insanların tanışmaları normal bir şeydir,&nbsp;Ortada bir sebep varsa tabii, Bizim hiçbir sebebimiz yok mu,&nbsp;diye sordu Antonio Claro, Açıkçası ben bir sebep göremiyorum, Tekrardan yardımınıza ihtiyaç duyarsam ne yapacağım&nbsp;peki, Çok basit, şefimden size önceki kez yardım eden görevliyi çağırmasını isteyin, ama böyle yapsanız bile büyük ihtimalle&nbsp;şu anda tatilde olan meslektaşıma denk geleceksiniz, Demek&nbsp;bir daha hiç haberleşemeyeceğiz, Sözümü yerine getireceğim,&nbsp;adresinizi öğrenmek isteyen kişinin mektubu elinize geçecek,&nbsp;O kadar mı, O kadar, diye cevapladı kadın. Adam veda etmek&nbsp;üzere eski okul arkadaşının odasına döndü, bir süre lafladılar&nbsp;ve Antonio Claro, tam kalkarken, Benimle ilgilenen görevli hanımın ismi neydi, diye sordu, Maria, neden sordun, Aslında&nbsp;belli bir sebebi yok, bu kadarını önceden de biliyordum, Önceden neyi biliyordun, Hiçbir şeyi.</p>
</body>
</html>
