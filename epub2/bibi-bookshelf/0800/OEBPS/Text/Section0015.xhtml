<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p>Genel kanının aksine, karar vermek, dünyadaki en kolay kararlardan biridir, bunun ne kadar doğru olduğu, gün içinde alıp durduğumuz kararlardan da bellidir, ancak meselenin can alıcı kısmı da işte buradadır, çünkü bu kararlar daima sonradan ufak tefek sorunlarla bize dönerler veya, daha&nbsp;açık bir ifadeyle, biraz yontulmaları gerekir, bu sorunların ilki&nbsp;kararlarımızın arkasında durabilmemiz, ikinciyse onları sonuna kadar savunabilmemizdir. Tertuliano Máximo Afonso&nbsp;Maria da Paz ile ilişkisinde bu sorunların ikisini de yaşıyor,&nbsp;yine de bizler son birkaç saattir bu durumun, günümüzde sıklıkla denildiği üzere, büyük bir niteliksel değişime uğradığına&nbsp;tanık olduk. Adam kadınla birlikte yaşamaya karar verdi ve&nbsp;kararının arkasında durdu, bu kararının henüz somutlaşmamış ve eyleme dökülmemiş olmasının tek sebebiyse, yine günümüzde denildiği üzere, sözden eyleme geçişin de kendine&nbsp;has zorlukları, yontulması gereken kısımları olmasından dolayıdır, örneğin ruhun yeterli gücü toplayıp üşengeç bedeni&nbsp;gerekeni yapmak üzere harekete geçirmesi hayati önem taşır,&nbsp;çözülmesi zaman alan, sıkıcı taşınma konularını da unutmamak gerekir, örneğin, kimin dairesinde oturulacaktır, Maria&nbsp;da Paz mı sevdiceğinin mütevazı yuvasına taşınacaktır, yoksa Tertuliano Máximo Afonso mu sevdiceğinin geniş mi geniş&nbsp;evine taşınacaktır. Nişanlı çiftin kanepede birbirlerine sokulmuş veya yatakta yan yana uzanmış halde yapacakları bir fikir alışverişi, ikisinin de alışık oldukları korunaklı yuvayı terk&nbsp;etme konusundaki doğal dirençlerine rağmen, ikinci seçeneğe&nbsp;yaklaşılmasıyla sonlanacaktır, çünkü Maria da Paz'ın evinde&nbsp;Tertuliano Máximo Afonso'nun kitapları için fazlasıyla yer&nbsp;varken Tertuliano Máximo Afonso'nun evinde Maria da Paz'ın&nbsp;annesi için yeterince yer bulunmamaktadır. Bu açıdan her şey&nbsp;harika gözükmektedir. İşin fenası, Tertuliano Máximo Afonso&nbsp;tüm getirilere ve götürülere kafa patlattıktan sonra annesine&nbsp;kopyalanmış adamların olağanüstü vakasından bahsedince,&nbsp;her ne kadar olayı epey yumuşatıp yontarak aktarmış da olsa,&nbsp;adamın film şirketine gönderdiği mektubu yazma sebebi hakkında yalan söylemiş olmasını Maria da Paz'a itiraf ederken&nbsp;verdiği sözün yerinde yeller esmektedir, kadına halen hiçbir&nbsp;açıklama yapmadığı için itirafı yarım yamalak kalmış ve inandırıcılığını kaybetmiştir. Bu konuda adam bir şey söylememiş,&nbsp;kadın da bir şey sormamıştır, böylece, Hatırlıyor musun, sevgilim, sana bir yalan söylemiştim, Hatırlıyor musun, sevgilim,&nbsp;bana bir yalan söylemiştin, şeklinde bu son kapıyı açacak sözcükler telaffuz edilememiştir, oysa adamın ve kadının bu sancılı olayı sonlandırabilecek kadar bol vakitleri olsaydı, herhalde bu mutlu saatleri kötülükle ve genetik sapkınlıklarla dolu&nbsp;bir hikâyeyle bozmak istemeyerek sessiz kalırlardı. İkinci Dünya Savaşı'ndan kalma bir bombayı, patlamayacak kadar eski&nbsp;olduğunu düşünerek toprağın altında bırakmanın doğuracağı&nbsp;vahim sonuçları çok geçmeden göreceğiz. Kassandra boşuna&nbsp;uyarmadı, Yunanlılar Troya'yı yakacaklar.</p>

  <p>Tertuliano Máximo Afonso, okul müdürünün, eğitim bakanlığına verilmek üzere hazırlanmasını talep ettiği önergeyi bir an önce tamamlayıp teslim etmeye karar verdiği için iki&nbsp;gündür çalışma masasının başından neredeyse hiç kalkmıyor.&nbsp;Maria da Paz'ın evine hangi gün taşınacağı henüz kararlaştırılmamış olmasına rağmen yeni konutuna yerleştiğinde başının ağrımasını istemediği için işi bir an önce bitirip kurtulmak&nbsp;istiyor, çünkü taşındıktan sonra zaten bir sürü kâğıdı ve kitabı&nbsp;düzenleyip toparlaması gerekecek. Dikkati dağılmasın diye&nbsp;Maria da Paz ona hiç telefon etmedi, adam da bundan hoşnut,&nbsp;bir anlamda önceki yaşamına, yalnızlığına, dairesinin, daktilo&nbsp;gürültüsünün nedense bozmadığı huzuruna ve mahremiyetine veda ediyor. Öğle yemeğini her zamanki lokantada yedi ve&nbsp;hemen geri geldi, iki üç gün içinde önergeyi yazmayı bitirecek&nbsp;ve geriye bir tek gerekli düzeltmeleri yapmak ve temize çekmek kalacak, yani her şeyi baştan aşağı bir daha yazacak, eninde sonunda kendisinin de tüm meslektaşları gibi bir bilgisayar&nbsp;ve yazıcı almak zorunda kalacağına emin, çevresindeki herkes&nbsp;son model sabanlar ve pulluklarla toprağı sürerken kendisinin&nbsp;toprağı hâlâ eski bir kürekle eşeliyor olmasından utanç duyuyor. Maria da Paz bilgisayarların gizemli dünyasında ona rehberlik edecek, o bu konuda eğitim aldığı için konuya hâkim,&nbsp;çalıştığı bankadaki tüm masaların üstünde bir bilgisayar var,&nbsp;eski nüfus daireleri gibi köhne değil. Kapı çalındı. Bu saatte&nbsp;kim ki acaba, diye düşündü, işi bölündüğü için kızarak, üst&nbsp;kattaki komşusu temizliğe başka gün geliyor, postacı mektupları aşağıdaki posta kutusuna bırakıyor, su, doğalgaz ve elektrik idaresi görevlileri daha birkaç gün önce sayaçlarını kontrol&nbsp;ettiler, belki de kelerbalığı hakkında bilgiler içeren bir ansiklopedi satmak için gelen genç bir pazarlamacıdır. Kapı yeniden&nbsp;çalındı. Tertuliano Máximo Afonso gidip kapıyı açtı, karşısında sakallı bir adam vardı ve adam şöyle dedi, Benim, gerçi kendime pek benzemiyorum, ama olsun, Benden ne istiyorsunuz,&nbsp;diye sordu Tertuliano Máximo Afonso gergin ve alçak bir sesle,&nbsp;Sadece sizinle konuşmak istiyorum, diye cevapladı Antonio&nbsp;Claro, tatilden döndüğünüzde bana telefon etmenizi rica etmiştim, ama etmediniz, Birbirimize söyleyeceğimiz her şeyi&nbsp;zaten söyledik, Olabilir, ama benim size söyleyeceğim bir şey&nbsp;daha var, Anlayamadım, Anlamamanız çok doğal, fakat bu&nbsp;şeyi size böyle ayakta dikilirken, kapınızın önünde söylememi&nbsp;beklemiyorsunuz herhalde, komşularınız duyabilir, Söyleyecekleriniz beni ilgilendirmiyor, Aksine, söyleyeceklerimin oldukça ilginizi çekeceğine eminim, hanım arkadaşınızla ilgili,&nbsp;sanırım ismi Maria da Paz, Ne olmuş ona, Şimdilik hiçbir şey&nbsp;olmadı, mesele de bu zaten, Hiçbir şey olmadıysa ortada mesele de yok demektir, Şimdilik kelimesine dikkatinizi çekerim.&nbsp;Tertuliano Máximo Afonso kapıyı daha fazla açtı ve kenara çekildi, içeri girin, dedi. Antonio Claro içeri girdi ve diğer adamın hâlâ aynı yerde dikildiğini görünce, Oturmam mümkün&nbsp;değil mi, diye sordu, oturursak daha rahat konuşacağımızı sanıyorum. Tertuliano Máximo Afonso duyduğu hoşnutsuzluğu&nbsp;gizlemeye çalışmadan ve tek kelime etmeden çalışma odası&nbsp;olarak kullandığı oturma odasına girdi. Antonio Claro da onu&nbsp;takip etti, uygun bir yer seçmek istermiş gibi etrafına bakındı&nbsp;ve tekli koltukta karar kılıp oturduktan sonra takma sakalı dikkatle suratından çıkararak konuştu, Herhalde beni ilk gördüğünüzde tam burada oturuyordunuz. Tertuliano Máximo&nbsp;Afonso karşılık vermedi. Halen ayaktaydı, bedeni, Ne diyeceksen de, sonra da ortadan kaybol, dercesine kaskatı kesilmişti,&nbsp;fakat Antonio Claro'nun acelesi yoktu, Oturmazsanız, dedi,&nbsp;ben de ayağa kalkmak zorunda kalacağım ve bunu hiç canım&nbsp;istemiyor. Sakin bir tavırla etrafa göz gezdirdi, kitapları, duvarlarda asılı gravürleri, daktiloyu, çalışma masasının üstüne&nbsp;saçılmış kâğıtları, telefonu inceledikten sonra konuştu, Görünüşe bakılırsa çalışıyormuşsunuz, sizinle konuşmaya gelmek&nbsp;için yanlış bir zaman seçmişim, fakat buraya gelmeme sebep&nbsp;olan şeyin aciliyetini göz önünde bulundurunca başka seçeneğim olmadığını anlayacaksınız, Peki sizi evime böyle davetsiz&nbsp;bir biçimde getiren nedir, İçeri girmeden önce söylemiştim, konu, hanım arkadaşınız, Maria da Paz ile ne alakanız var, Tahmin edebileceğinizden çok daha fazla alakam var, ama bunun nasıl, neden ve ne kadar olduğunu açıklamadan önce lütfen size şunu göstermeme izin verin. Ceketinin iç cebinden dörde&nbsp;katlanmış bir kâğıt çıkardı, kâğıdı açtı ve elinden düşürmek&nbsp;üzereymiş gibi parmaklarının ucunda tutarak diğer adama&nbsp;uzattı, Bu mektubu derhal alıp okumanızı tavsiye ederim,&nbsp;dedi, aksi takdirde kabalık edip onu yere atmak zorunda kalacağım, aslında bu mektuba zaten aşinasınız, kır evimde buluştuğumuzda bana sözünü ettiğinizi hatırlıyorsunuzdur, ancak o&nbsp;sırada bana mektubun sizin tarafınızdan yazıldığını söylemiştiniz, oysa altındaki imza arkadaşınıza ait. Tertuliano Máximo&nbsp;Afonso kâğıda çabucak göz attıktan sonra adama geri verdi,&nbsp;Bu nasıl elinize geçti, diye sordu, otururken, Antonio Claro,&nbsp;Bulana kadar epey uğraştım, ama uğraştığıma değdi, diye cevapladı ve ekledi, Her açıdan değdi, Neden, Film şirketinin&nbsp;arşivlerine gitme sebebimin pek önemli olmadığını kabul etmeliyim, biraz kibirlendim, narsistlik ettim desem abartmış olmam, her neyse, beni konu alan bu mektupta ikincil aktörler&nbsp;konusunda yazdıklarınızı okumak istedim, Fakat bunu yalnızca bir mazeret olarak yazmıştım, asıl amacım gerçek adınızı&nbsp;öğrenmekti, o kadar, Ve bunu başardınız, Keşke bana hiç cevap&nbsp;vermeselerdi, Buna hayıflanmak için artık çok geç, sevgili dostum, artık çok geç, Pandora'nın kutusunu açtığınıza göre sonuçlarına da katlanacaksınız, başka çaresi yok, Hiçbir şeye katlanmak zorunda değilim, bu konu kapandı ve unutuldu, Size&nbsp;öyle geliyor, Nedenmiş, Arkadaşınızın imzasını unutuyorsunuz, Onun bir açıklaması var, Neymiş, Kendimi gizli tutmamın&nbsp;daha doğru olacağını düşündüm, Nedenmiş diye sorma sırası&nbsp;bana geldi, Son ana kadar gizli kalmak, sonra aniden ortaya&nbsp;çıkmak istedim, Başarılı da oldunuz, sayenizde Helena o günden beri bambaşka birine dönüştü, onu şaşkına çevirdiniz, şehirde kocasına tıpatıp benzeyen başka birisinin olduğunu bilmek sinirlerini altüst etti, şimdi sakinleştiriciler sayesinde biraz toparlandı, ama hâlâ kötü durumda, Çok üzgünüm, böyle bir şeye sebep olabileceğimi hiç düşünmemiştim, Kendinizi benim yerime koysaydınız bunu kolaylıkla tahmin edebilirdiniz, Evli olduğunuzu bilmiyordum, Fark etmez, bir düşünün,&nbsp;mesela ben buradan çıkıp arkadaşınız Maria da Paz'a sizin,&nbsp;yani Tertuliano Máximo Afonso'nun, ve benim, yani Antonio&nbsp;Claro'nun, tıpatıp benzediğimizi, penisimizin boyuna kadar&nbsp;aynı olduğumuzu söylesem kim bilir kadıncağız ne büyük bir&nbsp;şaşkınlık yaşar, Böyle bir şeyi aklınızdan bile geçirmeyin, Sakin&nbsp;olun, böyle bir şeyi ona ne söyledim, ne de söyleyeceğim. Tertuliano Máximo Afonso ayağa fırladı, Ne demek bu, ne söyledim, ne söyleyeceğim, ne demek istiyorsunuz, Sorduğunuz&nbsp;soru çok anlamsız, retorik bir soru, ne diyeceğinizi bilmediğiniz için vakit kazanmaya çalışıyorsunuz, Saçmalamayın ve sorumu cevaplayın, Şiddet isteğinizi daha sonraya saklayın, ama&nbsp;şimdiden uyarayım, sizi beş saniyede yere yıkacak kadar karate biliyorum, son zamanlarda pek antrenman yapmamış olsam&nbsp;da sizin gibi birini rahatlıkla alt edebilirim, tıpatıp benzeşmemiz ve penislerimizin aynı boyda olması gücümüzün de aynı&nbsp;olduğu anlamına gelmez, Derhal evimden çıkın, yoksa polisi&nbsp;arayacağım, Televizyon kanallarını, fotoğrafçıları, gazetecileri&nbsp;de arayın, birkaç dakika içinde bütün dünyanın ilgi odağı haline gelelim, Bu olay gün ışığına çıkarsa kariyerinizin zedeleneceğini size hatırlatırım, diyerek kendini savundu Tertuliano&nbsp;Máximo Afonso, Olabilir, fakat ikincil aktörlerin kariyerlerini&nbsp;kendileri dışında düşünen yoktur, Konuyu kapatmamız için&nbsp;bu sebep yeter de artar, buradan gidin ve. tüm bu olanları unutun, ben de aynısını yapmaya çalışacağım, Haklısınız, fakat&nbsp;Unutma Operasyonu diye adlandırabileceğimiz bu operasyon&nbsp;ancak yirmi dört saat sonra başlayacak, Nedenmiş, Maria da&nbsp;Paz yüzünden, birkaç saniye önce horozlanmanızın sebebi olan&nbsp;ve şimdi de adını bir daha anmayalım diye hasıraltı etmeye&nbsp;çalıştığınız Maria da Paz'ın ta kendisi yüzünden, Maria da Paz&nbsp;bu konunun tamamen dışında, Evet, öylesine dışında ki varlığımdan habersiz olduğuna dair her şeyim üstüne bahse girebilirim, Bunu nereden biliyorsunuz, Emin değilim, sadece öyle&nbsp;varsayıyorum, ama siz de bunu inkâr etmiyorsunuz, Böylesinin daha iyi olacağını düşünmüştüm, karınızın yaşadıklarını&nbsp;onun da yaşamasını istemem, Gerçekten altından bir kalbiniz&nbsp;varmış, bunu engellemek de sizin elinizde, Anlayamadım, Lafı&nbsp;daha fazla dolandırmayalım, bana bir soru sordunuz ve cevabımı dinlememek için lafı çevirip duruyorsunuz, Defolun, Niyetim burada kalmak değil, Derhal defolun, Pekâlâ, ben de gidip hanım arkadaşınıza kendimi tanıtır ve cesaret edemediğinizden veya kendinize sakladığınız başka bir sebepten dolayı&nbsp;ona söylemediğiniz şeyi söyleyiveririm, Elimde bir silah olsa&nbsp;sizi şuracıkta öldürürdüm, Olabilir, ama bir filmde yaşamıyoruz, sevgili dostum, gerçek hayatta olaylar çok daha basittir,&nbsp;katiller ve katledilenler dahil, Çıkarın ağzınızdaki baklayı,&nbsp;onunla konuştunuz mu, cevap verin, Evet, konuştum, telefonda, Ona ne söylediniz, Kiralık bir kır evini gezmek üzere bugün benimle buluşmaya davet ettim, Sizin kir evinizi mi, Doğra bildiniz, benim kır evimi, ama içiniz rahat olsun, arkadaşınız Maria da Paz ile telefonda konuşan kişi Antonio Claro değil&nbsp;Tertuliano Máximo Afonso idi, Siz delirmişsiniz, ne tür bir&nbsp;şeytanlığın peşindesiniz, niyetiniz nedir, Bunu anlatmamı gerçekten istiyor musunuz, Evet, kesinlikle, Niyetim geceyi onunla geçirmek, o kadarcık. Tertuliano Máximo Afonso yumruklarını sıkarak Antonio Claro'nun üzerine atıldı, fakat aralarında&nbsp;duran sehpaya takılıp tökezledi ve diğer adam tarafından yakalanarak yere düşmekten son anda kurtuldu. Debelendi, çırpındı, fakat Antonio Claro çevik bir hamleyle adamın kolunu&nbsp;büktü ve onu hareketsiz bıraktı, Sizi kolayca alt edebileceğimi&nbsp;iyice kafanıza sokmazsanız canınız yanacak, dedi. Adamı itip kanepeye devirdi ve yeniden yerine oturdu. Tertuliano Máximo Afonso adamı öfkeyle süzerken bir yandan da sızlamakta olan&nbsp;kolunu ovaladı. Amacım sizi incitmek değildi, dedi Antonio&nbsp;Claro, fakat bir kadın uğruna dövüşen iki erkek gibi kaşarlanmış ve gülünç bir sahneden kaçınmak için başka çarem yoktu,&nbsp;Ben Maria da Paz ile evleneceğim, dedi Tertuliano Máximo&nbsp;Afonso, ortaya çürütülmesi imkânsız bir sav atıyormuşçasına,&nbsp;Buna hiç şaşırmadım, onunla konuştuğumda ilişkinizin gerçekten ciddi olduğunu hissetmiştim, tabii konuşmada doğru&nbsp;bir ton yakalayabilmek için aktörlük tecrübemi kullanmam gerekmişti, sizinle konuştuğuna bir saniye olsun şüphe etmediğine emin olabilirsiniz, kır evini görme davetimi neden böylesine neşeyle karşılamış olduğunu da ancak şimdi anlayabiliyorum, orada geçireceği günleri hayal edermiş gibi heveslenmişti, Annesi hastaydı, onu yalnız bırakacağını hiç zannetmiyorum, İnanır mısınız, bana bundan da bahsetti, ama kendi kendini ikna etmekte hiç gecikmedi, annesini bir gececik yalnız&nbsp;bıraksa bir şey olmazmış. Tertuliano Máximo Afonso oturduğu&nbsp;yerde huzursuzca kıpırdandı, son sözleriyle Antonio Claro'nun&nbsp;gerçekten de istediğini yapabileceğini kabul etmiş gibi göründüğü için kendine kızmıştı. Bunu neden yapıyorsunuz, diye&nbsp;sordu, boyun eğdiğini yeniden belli ettiğini hissetti, ama yine&nbsp;geç kalmıştı, Açıklaması pek kolay değil, ama deneyeyim, dedi&nbsp;Antonio Claro, belki ortaya çıkmış olmanız evliliğimi sarstığı&nbsp;ve siz bunu aklınıza bile getiremediğiniz için intikam almak&nbsp;istiyorumdur, belki donjuanvari bir çapkınlık ederek kadınları&nbsp;kullanmak istiyorumdur, belki de, ki bence en akla yatkın sebep bu, bunu saf bir kin yüzünden yapıyorumdur, Kin mi,&nbsp;Evet, kin, daha birkaç dakika önce elinizde bir silah olsa beni&nbsp;öldüreceğinizi söylediniz, dünyanın ikimize dar olduğunu&nbsp;böyle ifade ettiniz, bu konuda size tamamen katılıyorum, dünya ikimize dar, kesinlikle öyle, buluşmamıza getirdiğim&nbsp;tabanca dolu olsaydı ve ben onu ateşleyecek cesareti bulabilseydim bu mesele çoktan çözülmüştü, ama bizler iyi insanlarız, hapishaneye düşmekten korkarız, işte bu yüzden, sizi ellerimle öldürmeyi beceremediğime göre, sizi başka bir şekilde&nbsp;öldüreceğim, karınızı becereceğim, işin fenası o bunu asla bilmeyecek, ben onu becerirken o sizinle seviştiğini sanacak, bana&nbsp;söyleyeceği tüm tatlı ve tutkulu sözler aslında Antonio Claro'ya&nbsp;değil Tertuliano Máximo Afonso'ya söylenmiş olacak, en azından bunu düşünerek avunabilirsiniz. Tertuliano Máximo Afonso karşılık vermedi, aklından geçiveren düşüncenin gözlerinden okunmasından çekiniyormuş gibi, hızla bakışlarını kaçırdı. Aniden kendini bir satranç oyunundaymış gibi görmeye&nbsp;başlamıştı, Antonio Claro'nun bir sonraki hamlesini bekliyordu. Yenilgiye uğramış gibi omuzlarını indirdiği sırada diğer&nbsp;adam saatine bakarak, Gitme vaktim geldi, daha Maria da&nbsp;Paz'ı evinden alacağım, dedi ve ekledi, Tabii bu kılıkta gitmem&nbsp;mümkün değil, sizin kıyafetlerinize ve arabanıza ihtiyacım&nbsp;var, sizin yerinize geçeceksem her şeyim tam olmalı, Tertuliano&nbsp;Máximo Afonso bu sözleri duyunca içi yeni bir güçle dolmuş&nbsp;gibi doğruldu, Anlayamadım, dedi şaşkın bir ifade takınarak,&nbsp;ve hemen ekledi, Ah, tabii ya, üzerinizdeki kıyafeti veya öyle&nbsp;lüks bir arabayı alacak parayı nereden bulduğunuzu sorarsa&nbsp;hoş olmaz, Çok doğru, Demek ki size kıyafetlerimi ve arabamı&nbsp;ödünç vermemi istiyorsunuz, Biraz önce aynen bunu dile getirdim, Peki bunu kabul etmezsem ne yapacaksınız, Çok basit,&nbsp;buradan Maria da Paz'a telefon edip her şeyi anlatacağım, beni&nbsp;engellemek talihsizliğine düşerseniz sizi göz açıp kapayana&nbsp;dek bayıltacağıma emin olabilirsiniz, yani dikkatli olun, şiddete başvurmadan buraya kadar gelmeyi başardık, ama gerektiği&nbsp;takdirde güç kullanmaktan kaçınmam, Pekâlâ, dedi Tertuliano&nbsp;Máximo Afonso, ne tip kıyafetler istiyorsunuz, takım elbise&nbsp;kravat mı, yoksa üstünüzdekiler gibi yazlık bir şeyler mi, Hafif giysiler olsun, üstümdekiler tarzında. Tertuliano Máximo Afonso odadan çıktı, yatak odasına gitti, dolabını açtı, çekmecelerini karıştırdı ve daha beş dakika bile geçmeden elinde bir&nbsp;gömlek, bir pantolon, bir hırka, çoraplar ve ayakkabılarla oturma odasına döndü. Banyoda giyinin, dedi. Antonio Claro oturma odasına dönünce sehpanın üstünde bir kol saati, bir cüzdan ve birkaç kimlik belgesi gördü, Arabanın ruhsatı torpido&nbsp;gözünde, dedi Tertuliano Máximo Afonso, arabanın anahtarları bunlar, evin anahtarları da bunlar, kendi giysilerinizi giymeye geldiğinizde evde olmazsam diye onları da veriyorum, evinize dönmeden önce yine kendi giysilerinizi giyeceğinizi varsayıyorum, Tabii, sabaha dönerim, karıma öğleden önce evde&nbsp;olacağıma söz verdim, dedi Antonio Claro, Herhalde geceyi&nbsp;neden dışarıda geçirdiğinize dair ona iyi bir bahane sunmuşsunuzdur, İşim var dedim, daha önce de olmuştu, ve aniden&nbsp;Antonio Claro'nun kafası karıştı, buraya girdiği andan itibaren&nbsp;yetkinliği elinden bırakmamış ve olaya tamamen hâkim olmuşken ne diye böyle açıklamalar yapıyordu ki. Kimliğinizi,&nbsp;kol saatinizi, ev ve araba anahtarlarınızı yanınızda götürmemelisiniz, dedi Tertuliano Máximo Afonso, üzerinizde hiçbir&nbsp;kişisel eşya olmamalı, yoksa kimliğiniz açığa çıkar, doğaları&nbsp;gereği meraklı yaratıklar oldukları söylenen kadınlar ayrıntılara çok dikkat ederler, Peki ya siz ev anahtarlarınız olmadan ne&nbsp;yapacaksınız, Anahtarlarım sizde kalabilir, hiç merak etmeyin,&nbsp;üst kattaki komşumda birer kopyaları var, veya eşleri, hangi&nbsp;sözcüğü tercih ederseniz artık, evimin temizliğini komşum yapıyor, Tamam o zaman. Antonio Claro bu iç daraltıcı sohbeti&nbsp;daha biraz önce dilediği gibi, soğukkanlı ve kendinden emin&nbsp;bir tavırla yönlendirirken şimdi aniden içini saran huzursuzluktan bir türlü kurtulamıyordu. Amacına ulaşmış olmasına&nbsp;rağmen konuşmanın bir kısmında dikkati dağılmış ve daha ne&nbsp;olduğunu anlayamadan adeta yolun dışına itilmişti. Maria da Paz'ı evinden alması gereken saat yaklaşmaktaydı, geç kalacağını düşünerek telaşa kapılmaya başlamıştı, fakat başka bir şey vardı ki, içini daha da büyük bir telaşla dolduruyordu, Git artık, dışarı çık, diye düşündü, insan büyük bir zafer kazanmış&nbsp;olsa bile savaş meydanını vaktinde terk etmesini bilmeliydi.&nbsp;Kimlik belgelerini, evinin ve arabasının anahtarlarını, kol saatini, alyansını, üzerinde isminin baş harfleri bulunan bir mendili ve bir cep tarağını acele hareketlerle sehpaya dizdi, arabanın ruhsatının torpido gözünde olduğunu, gerek olmasa da,&nbsp;ekledi ve, Arabamın hangisi olduğunu biliyor musunuz, diye&nbsp;sordu, apartman kapısının hemen yakınına park ettim, Tertuliano Máximo Afonso'nun cevabı olumluydu, Buluştuğumuzda kır evinin önünde görmüştüm, Sizinki nerede peki, Hemen sokağın köşesinde, apartmandan çıkınca solda, tek kapılı&nbsp;mavi bir araba, dedi Tertuliano Máximo Afonso, karışıklığa&nbsp;mahal vermemek için arabanın markasını ve plaka numarasını&nbsp;da söyledi. Sakal Antonio Claro'nun oturmuş olduğu koltuğun&nbsp;kolçağında duruyordu. Sakalı götürmeyecek misiniz, diye sordu Tertuliano Máximo Afonso, Siz satın aldığınıza göre sizde&nbsp;kalsın, şimdi çıkarkenki görünümümle yarın kıyafetlerimi değiştirmek için geldiğimdeki görünümüm aynı olmalı, dedi&nbsp;Antonio Claro, güveni az da olsa yerine gelmişti, alaycı bir tavırla ekledi, Bir dahaki görüşmemize dek Tarih öğretmeni Tertuliano Máximo Afonso ben olacağım. Birkaç saniye bakıştılar,&nbsp;evet, Tertuliano Máximo Afonso evine gelen Antonio Claro'ya,&nbsp;Birbirimize söyleyeceğimiz her şeyi zaten söyledik, derken&nbsp;doğruyu söylemişti ve bu sözler ebediyen doğru kalacaklardı.&nbsp;Tertuliano Máximo Afonso ses çıkarmadan dairenin kapısını&nbsp;açtı, konuğu dışarı çıksın diye kenara çekildi ve adamın ardından kapıyı yine yavaşça ve dikkatle kapadı. Komşularının fesat meraklarını körüklememek için böyle davrandığı sanılabilirdi, fakat Kassandra burada olsaydı, insanların tabutları&nbsp;kaparken de aynen böyle hareket ettiklerini bize hatırlatırdı.&nbsp;Tertuliano Máximo Afonso oturma odasına döndü, kanepeye&nbsp;oturdu ve gözlerini kapayıp arkasına yaslandı. Bir saat boyunca hiç kımıldamadı, fakat uyumuyordu, yalnızca külüstür arabası şehirden çıkana dek vakit geçiriyordu. İçinde herhangi bir&nbsp;acı hissetmeden, uzaklaşıp gözden kaybolan birine bakarmış&nbsp;gibi Maria da Paz'ı düşündü, Antonio Claro'nun ilk çarpışmayı kazanan, fakat, eğer dünyada biraz olsun adalet kaldıysa,&nbsp;ikinci çarpışmayı kaybedecek olan bir düşmana benzediğini&nbsp;düşündü. Akşamüstünün ışığı yerini karanlığa bırakmaktaydı,&nbsp;arabası otoyoldan çıkmış ve köyün etrafından dolanan kestirme yoldan geçmiş olsa gerek, şu anda kır evinin önüne park&nbsp;ediyor, Antonio Claro cebinden bir anahtar çıkardı, onu Tertuliano Máximo Afonso'nun evinde bırakması mümkün değildi,&nbsp;Maria da Paz'a bu anahtarı kır evinin sahibinden aldığını söyleyecek, ama, tabii, evin sahibi geceyi burada geçireceklerini&nbsp;bilmiyor, Okuldan arkadaşım olur, güvenilir biridir, ama ona&nbsp;kişisel sırlarımı açacak kadar da güvenmem, sen biraz burada&nbsp;bekle, ben içerde her şey derli toplu mu bir göz atıp geliyorum.&nbsp;Maria da Paz kiralık bir kır evinin zaten dağınık olamayacağını&nbsp;düşünecekken Tertuliano Máximo Afonso tarafından tutkulu ve&nbsp;şehvetli bir biçimde öpülünce dikkati dağıldı, sonra da, adamın&nbsp;evi kolaçan ettiği süre boyunca, manzaranın güzelliğine dalıp&nbsp;gitti, vadi, nehir yatağı boyunca koyu renkli bir çizgi gibi uzanan dilbudak ve akkavaklar, geride yükselen dağlar, dağların&nbsp;tepesini adeta okşayıp geçen güneş, her şey ne kadar büyüleyiciydi. Tertuliano Máximo Afonso kanepeden kalktı ve Antonio&nbsp;Claro'nun kır evinin içinde neler yaptığını hayal etmeye başladı,&nbsp;kendini eleverebilecek eşyalara karşı gözünü dört açmış etrafa&nbsp;bakıyor, birkaç film afişi görüyor, ama zararlı değiller, kaldırmaya gerek yok, öğretmenler de sinemaya ilgi duyabilirler,&nbsp;asıl tehlike şu fotoğrafta, Helena ile birlikte çekilmiş bir&nbsp;fotoğraf holdeki masanın üstünde duruyor. Adam nihayet evin&nbsp;kapısından kadına seslendi, Artık gelebilirsin, yere düşmüş eski&nbsp;bir perde yüzünden içerisi savaş alanı gibiydi. Kadın arabadan&nbsp;çıktı, girişteki basamakları neşeyle tırmanıverdi ve içeri girince&nbsp;evin kapısı gürültüyle çarparak kapandı, ilk bakışta bunun küçük bir kabalık olduğu düşünülebilir, fakat kır evinin tenha bir&nbsp;yerde bulunduğunu, ne yakında, ne de uzakta komşusunun olduğunu unutmamak gerekir, ayrıca biraz anlayışlı olmamız lazım, biraz önce eve kapanmış olan iki kişinin, çarpan bir kapının çıkardığı gürültüden çok daha mühim işleri var.</p>

  <p>Tertuliano Máximo Afonso, Antonio Claro'nun getirdiği mektup fotokopisini düşmüş olduğu yerden kaldırdıktan sonra çalışma masasının çekmecesini açtı, film şirketinden gelen&nbsp;cevap da buradaydı, iki kâğıdı sakallı olarak çektirdiği fotoğrafla birlikte eline alıp mutfağa gitti. Elindekileri eviyeye koydu, Üzerlerine yanmakta olan bir kibrit attı ve kâğıtlar çabucak tutuştular, alevler kâğıtları çiğneyip yutuyor, sonra da kül&nbsp;olarak tükürüyorlardı, alevler dindikten sonra bile kararmış&nbsp;kâğıtların kenarları köz halinde parıldayarak titreşti. Adam&nbsp;külleri eşeleyerek közleri söndürüp musluğu açtı ve son kül&nbsp;parçacığı da gözden kaybolana dek suyu akıtmaya devam etti.&nbsp;Sonra yatak odasına gitti, video kasetleri dolabında sakladığı&nbsp;yerden çıkardı ve oturma odasına döndü. Antonio Claro'nun&nbsp;banyoda üstünü değiştirdikten sonra getirdiği kıyafetler katlanmış halde tekli koltuğun üstünde duruyordu. Tertuliano&nbsp;Máximo Afonso tepeden tırnağa soyundu. Diğer adamın üstünden çıkmış olan iç çamaşırını giyerken tiksintiyle yüzünü&nbsp;buruşturdu, ama başka çaresi yoktu, bunu yapmak zorundaydı, işte bazen kader böyle kılık değiştirip zorunluluk adını alır.&nbsp;Artık Tertuliano Máximo Afonso'nun benzerine dönüştüğüne&nbsp;göre Antonio Claro'nun geride bırakmış olduğu Antonio Claro kimliğine bürünmekten başka çıkar yolu yoktu. Antonio Claro da yarın giysilerini almak için dönerken sokakta Tertuliano Máximo Afonso olarak yürüyecek ve burada veya başka bir yerde bıraktığı kıyafetleri kendisini yeniden Antonio Claro&nbsp;kimliğine kavuşturana dek Tertuliano Máximo Afonso olarak&nbsp;kalmaya devam edecekti. Hoşumuza gitse de gitmese de, insanı insan yapan şey giysileridir. Tertuliano Máximo Afonso&nbsp;Antonio Claro'nun kişisel eşyalarını bırakmış olduğu sehpaya yaklaştı ve dönüşümünü düzenli bir biçimde tamamladı.&nbsp;İlk olarak kol saatini taktı, alyansı sol elinin yüzükparmağına&nbsp;geçirdi, tarağı ve üzerine AC harfleri işlenmiş mendili pantolonun bir cebine, evle arabanın anahtarlarını da diğer cebine,&nbsp;herhangi bir şüpheye düşülmesi durumunda Antonio Claro&nbsp;olduğunu kanıtlamaya yarayacak kimlik belgelerini de arka&nbsp;cebine koydu. Son bir rötuşu da tamamlayınca dışarı çıkmaya hazır olacak, Antonio Claro'nun gelirken yanında getirdiği&nbsp;takma sakal, adam buna ihtiyaç duyulacağını düşündüğünü&nbsp;söylemişti, fakat duyulmamıştı, sakal öylece bir kenarda durmuştu, tesadüfler bazen meydana gelmekte yıllarca gecikirler,&nbsp;bazense öylesine arka arkaya gelirler ki adeta birbirlerinin tepesine çıkarlar. Tertuliano Máximo Afonso sakalı takmak için&nbsp;banyoya gitti, sakal habire çıkarılıp takılmaktan, surattan surata gezmekten yapışkanlığını kaybetmiş, şahin gözlü kanun&nbsp;adamlarını veya evhamlı vatandaşları şüpheye düşürmesi işten&nbsp;bile değil. Nihayet cildine iyi kötü yapıştı, Tertuliano Máximo&nbsp;Afonso tenha bir köşede bir çöp tenekesi bulana dek yapıştığı&nbsp;yerde kalması yeterli. Takma sakalın kısa ve hareketli yaşamı&nbsp;böylece son bulacak, video kasetler de aynı çöplüğün leş kokulu derinliklerine gömülecekler. Tertuliano Máximo Afonso&nbsp;oturma odasına döndü, geride bir şey unutmamak için diye&nbsp;etrafa bakındı, sonra yatak odasına gitti, antik Mezopotamya&nbsp;uygarlıkları hakkındaki kitap başucu sehpasında duruyordu,&nbsp;onu yanına alması için hiçbir sebep yoktu, ama yine de alacaktı,&nbsp;insan aklını anlamak mümkün değil, Tertuliano Máximo Afonso yirmi dört saatten kısa bir süre içinde eve dönüp Asurlulara ve Amurrulara kavuşacaksa kitabı yanında götürmesinin&nbsp;ne anlamı var. Alea jacta est, diye mırıldandı, ok yaydan çıktı, bir şeyin olacağı varsa zaten olacaktır, kaçarı yok. Rubikon&nbsp;bu kapanan kapıdır, inmekte olduğu bu merdivenlerdir, onu&nbsp;arabasına götüren adımlardır, arabanın kapısını açan anahtardır, kendisini sokaktan dışarı çıkaran motorun hafif hırıltısıdır, zarlar atıldı, gerisine tanrılar karar verecek. Aylardan&nbsp;ağustos, günlerden cuma, yollarda fazla araba ve insan yok,&nbsp;gitmekte olduğu sokak daha biraz önce uzaktaydı, şimdiyse&nbsp;yakınlaşıverdi. Hava yaklaşık yarım saat önce karardı. Tertuliano Máximo Afonso arabasını apartmanın önüne park etti.&nbsp;Dışarı çıkmadan önce pencerelere göz attı ve içerde ışık görmedi. Tereddüt etti, Şimdi ne olacak, ne yapacağım, diye sordu&nbsp;kendi kendine, mantığı hemen cevap yetiştirdi, Yapma ama, bu&nbsp;kararsızlık niye, dilediğin gibi Antonio Claro'ya dönüştüğüne&nbsp;göre tek yapman gereken sakince evine çıkmak, ışıklar kapalıysa elbet bir sebebi vardır, dikkat edersen apartmanda ışıkları&nbsp;kapalı başka daireler de var, sen de karanlıkta görme yeteneğine sahip bir kedi olmadığına göre gidip ışıkları yakacaksın, tabii bilmediğimiz bir sebepten ötürü birinin seni beklemediğini&nbsp;varsayarsak, ayrıca bildiğimiz üzere karına işin olduğunu ve&nbsp;bu geceyi dışarıda geçireceğini söylemiştin, dolayısıyla şimdi&nbsp;yeni bir şeyler uydurmalısın. Tertuliano Máximo Afonso, Mezopotamya ile ilgili kitap koltuğunun altında, karşıdan karşıya geçti, apartmanın kapısını açtı, asansöre bindi ve yalnız&nbsp;olmadığını fark etti, İyi akşamlar, ben de seni bekliyordum,&nbsp;dedi sağduyusu, Ortaya çıkmasan olmazdı zaten, Burada ne&nbsp;işin var, Masum ayağına yatma, niye geldiğimi sen de benim&nbsp;kadar iyi biliyorsun, İntikam almak, misilleme yapmak, düşmanın karısıyla yatmak için geldin, ne de olsa senin karın şu&nbsp;anda onunla birlikte, İyi bildin, Peki ya sonra, Sonra hiçbir şey&nbsp;olmayacak, Maria da Paz başka bir adamla yattığını asla bilmeyecek, Peki ya diğer iki kişi, Diğerleri bu trajikomik olayın&nbsp;en kötü kısmını yaşamak zorunda kalacaklar, Neden, Sağduyu olduğuna göre nedenini biliyor olman lazım, Asansörlerde&nbsp;pek iyi işlemiyorum, Antonio Claro yarın eve dönünce karısına&nbsp;aynı anda hem onunla yattığını hem de iş için şehir dışında bulunduğunu açıklamakta epey zorlanacak, Bu kadarını senden&nbsp;hiç beklemezdim, bu düpedüz şeytani bir plan, İnsani bir plan,&nbsp;sevgili dostum, gayet insani, şeytan plan falan yapmaz, hatta insanlar iyi kalpli varlıklar olsalardı şeytan diye bir şey var&nbsp;olamazdı bile, Yarın ne yapacaksın, Bir mazeret uyduracak ve&nbsp;erkenden çıkıp gideceğim, Şu kitabı niye yanında taşıyorsun,&nbsp;Bilmiyorum, belki de bir hatıra olarak burada bırakırım. Asansör beşinci katta durdu, Tertuliano Máximo Afonso, Benimle&nbsp;geliyor musun, diye sordu, Ben sağduyuyum, içerde bana yer&nbsp;yok, Öyleyse daha sonra görüşürüz, Pek sanmıyorum.</p>

  <p>Tertuliano Máximo Afonso kulağını dairenin kapısına dayadı. İçerden hiçbir ses gelmiyordu. Evin sahibiymiş gibi doğal davranması gerekliydi, fakat kalbi öylesine büyük bir şiddetle&nbsp;atıyordu ki tüm vücudu sarsılıyordu. Daha ileri gitmeye cesareti yoktu. Aniden asansör inmeye başladı, Kim çağırdı acaba, diye düşündü korkuyla, ve daha fazla tereddüt etmeden&nbsp;anahtarı deliğe sokup içeri girdi. Ev karanlıktı, fakat pencereden içeri giren belli belirsiz bir aydınlık yavaşça eşyaların dış&nbsp;hatlarını belirginleştirdi ve onları seçilebilir kıldı. Tertuliano&nbsp;Máximo Afonso elini kapının yanındaki duvarda gezdirdi ve&nbsp;sonunda ışık düğmesini buldu. Evde hiçbir kıpırtı yoktu, Hiç&nbsp;kimse yok, diye düşündü, her şeyi görebilirim, evet, ev belki&nbsp;de gece boyunca kendisine, yalnızca kendisine ait olacaktı,&nbsp;belki de evde yalnız olacaktı, belki Helena'nın ailesi şehirde&nbsp;yaşıyordu ve kadın kocasının yokluğunu fırsat bilerek onları&nbsp;ziyarete gitmişti, belki de ancak yarın dönecekti, durum böyleyse&nbsp; sağduyunun şeytani diye sınıflandırdığı plan yavan bir&nbsp;şaka gibi havaya karışacak, bir çocuk tarafından üflenip devrilen iskambil kâğıtlarından bir ev gibi yıkılıp gidecekti. Derler&nbsp;ya, hayat kaderin cilveleriyle doludur, oysa hayat dünyadaki en&nbsp;aptal şeylerden biridir, birisi bir gün hayata, Aynen devam et,&nbsp;durmadan ilerle, yoldan hiç ayrılma, demiş olmalıdır ve hayat&nbsp;o günden beri aptallaşmış, bize vermekle övündüğü derslerden hiçbir şey öğrenememiş, kendisine verilen emri körlemesine&nbsp; yerine getirmekten başka bir şey yapamamış, önüne çıkan&nbsp;her şeyi devirip geçmiş, geride bıraktığı zarara hiç aldırmamış,&nbsp;bizden bir kez olsun özür dilememiştir. Tertuliano Máximo&nbsp;Afonso evi baştan başa gezdi, ışıkları yakıp söndürdü, kapıları,&nbsp;dolapları, çekmeceleri açıp kapadı, erkek giysilerini, mahrem&nbsp;ve iç gıcıklayıcı kadın çamaşırlarını, tabancayı gördü, fakat hiçbir şeye dokunmadı, tek istediği neye bulaştığını anlamak, evin&nbsp;odalarını inceleyerek evde yaşayanların huylarını algılamaktı,&nbsp;tıpkı insana nereye gitmesi gerektiğini söyleyen ama oraya varacağını garanti etmeyen haritalar gibi. İncelemesi sona erince,&nbsp;evi gözleri kapalı dolaşabilmeye başlayınca, Antonio Claro'nun&nbsp;koltuğu olduğunu tahmin ettiği tekli koltuğa oturdu ve beklemeye başladı. Helena'nın gelmesini istiyordu, tek arzusu buydu, Helena şu kapıdan girsin ve beni görsün, buraya gelmeye&nbsp;cüret ettiğime tanık olunsun, asıl istediği buydu işte, bir tanık&nbsp;istiyordu. Saat on biri biraz geçe kadın eve geldi. Işıkların yandığını görünce daha kapıdan içeri girmeden, Sen misin, diye&nbsp;sordu, Evet, benim, dedi Tertuliano Máximo Afonso, ağzı kupkuru. Kadın hemencecik oturma odasında belirdi, Ne oldu,&nbsp;seni yarından önce beklemiyordum, soruyla cevap arasında çabucak öpüştüler, Tertuliano Máximo Afonso, İş ertelendi, dedi ve hemen oturduğu yere dönmek zorunda kaldı, çünkü bacakları titriyordu, galiba sinirleri bozulmuştu, öpücük yüzünden olmalıydı. Kadının söylediklerini yarım yamalak duydu, Bizimkileri görmeye gittim, Nasıllar, diye sormayı başardı, İyiler, cevabını aldı ve daha kendine gelemeden, Yemek yedin mi, sorusuyla karşı karşıya kaldı, Evet, merak etme, Çok yorgunum,&nbsp;yatmaya gidiyorum, bu kitap nereden çıktı, Rol alma ihtimalim&nbsp;olan tarihi bir film dolayısıyla aldım, İkinci el almışsın, üstünde notlar var, Sahaftan aldım. Helena oturma odasından çıktı,&nbsp;birkaç dakika içinde etraf yine sessizliğe gömüldü. Tertuliano&nbsp;Máximo Afonso yatak odasına gittiğinde saat iyice geç olmuştu. Helena uyuyordu, adamın giymesi gereken pijama yandaki&nbsp;yastığın üstünde duruyordu. İki saat sonra adam halen uyanıktı. Cinsel organı tepkisizdi. Kadın gözlerini açtı, Uyumuyor&nbsp;musun, diye sordu, Hayır, Neden, Bilmiyorum. Bunun üstüne&nbsp;kadın adama döndü ve sarıldı.</p>
</body>
</html>
