<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p>Ertesi gün Tertuliano Máximo Afonso'nun ilk yaptığı şey, videocuya iade edeceği kasetleri iki paket oluşturacak şekilde ayırmak oldu. Sonra kalan kasetleri üst üste dizip bir iple sarmaladı ve yatak odasındaki dolaplardan birine koyup kilitledi.&nbsp;Aktörlerin isimlerini yazmış olduğu kâğıtları ve ceketinin cebinde unutulmuş, gönderildiği yere gitmek üzere yola çıkmadan&nbsp;önce birkaç dakika daha bekleyecek olan mektubun müsveddelerini birer birer yırttı, ve son olarak, parmak izlerini silmek için&nbsp;geçerli bir sebebi varmış gibi, odadaki, son günlerde dokunmuş&nbsp;olduğu tüm mobilyaları nemli bir bezle sildi. Böylece Maria da&nbsp;Paz'ın bıraktığı izleri de silmiş oldu, ama bunu fark etmedi. Ortadan kaldırmak istediği izler kendine veya kadına değil, kendisini ilk gece uykusundan şiddetle çekip alan varlığa aitti. Ona&nbsp;bu varlığın sadece kendi kafasının içinde var olduğunu, onun,&nbsp;çoktan unutmuş olduğu bir rüyanın etkisiyle ruhunda duymuş&nbsp;olduğu bir acının ürünü olduğunu adama açıklamaya değmezdi, midesine oturan yahninin doğaüstü bir sonucu olabileceğini&nbsp;açıklamaya değmezdi, ayrıca mantıksal açıdan, hayal ürünü&nbsp;şeylerin dış dünyada somutlaşabilecekleri hipotezine hazırlıklı&nbsp;olsak da, resepsiyon görevlisinin filmdeki görüntüsünün soyut&nbsp;ve görünmez varlığının evin dört bir yanında terli parmak izlerini bırakabileceğini kabul etmemiz kesinlikle mümkün değildi.&nbsp;Bilindiği kadarıyla, ektoplazma terlemez. Tertuliano Máximo&nbsp;Afonso işini bitirdikten sonra giyindi, çantasını ve hazırlamış olduğu iki paketi yüklenip dışarı çıktı. Merdivenlerde üst kattaki komşusuyla karşılaştı, kadın adama yardım isteyip istemediğini sordu, adam da, Hayır, hanımefendi, çok teşekkür ederim, diye&nbsp;yanıtladı ve kadının hafta sonunun nasıl geçtiğini sordu, kadın&nbsp;şöyle böyle, her zamanki gibi geçtiğini, üst kattan daktilo sesi&nbsp;duyduğunu söyledi, adam da yakında bir bilgisayar almayı düşündüğünü, bilgisayarların en azından gürültüsüz olduklarını&nbsp;söyledi, kadınsa daktilo gürültüsünün kendisini hiç rahatsız etmediğini, tam tersi, hoşuna bile gittiğini söyledi. Bugün temizlik&nbsp;günü olduğu için kadın adama öğle yemeğinden önce eve dönüp dönmeyeceğini sordu ve adam, Hayır, diye yanıtladı, öğle&nbsp;yemeğini okulda yiyecek, eve öğleden sonra dönecekti. Görüşmek üzere, diyerek vedalaştılar ve Tertuliano Máximo Afonso,&nbsp;arkada kalan komşusu tarafından izlendiğini bildiği ve çantayla&nbsp;iki paketi beceriksizce taşımakta olduğu için basamakları dikkatle indi, çünkü sendeleyip düşerse utancından ölürdü. Arabası posta kutusunun bulunduğu kaldırımın karşı tarafındaydı.&nbsp;Paketleri bagaja koyup arkasını döndü ve mektubu cebinden&nbsp;çıkardı. Koşarak yanından geçmekte olan bir delikanlıyla istemeden çarpıştı ve mektup parmaklarından kurtularak kaldırıma düştü. Delikanlı birkaç adım atıp durdu ve özür diledi, ama&nbsp;belki de azar yemekten veya cezalandırılmaktan korktuğu için&nbsp;edeplice dönüp mektubu yerden almadı. Tertuliano Máximo&nbsp;Afonso babacan bir tavırla elini kaldırarak özrü kabul ettiğini ve&nbsp;delikanlıyı affettiğini belirten bir hareket yaptı ve mektubu yerden almak için eğildi. Kendi kendine bir bahis oynayabileceğini&nbsp;aklından geçirdi, mektubu yerde bırakarak kendisinin ve mektubun kaderini talihin ellerine bırakabilirdi. Sonradan oradan&nbsp;geçen birisi mektubu yerden alabilir, üzerindeki pulu görünce&nbsp;vatandaşlık görevini yerine getirerek zarfı posta kutusuna atabilirdi veya içinde ne varmış diye görmek için zarfı açabilir, okuduktan sonra bir kenara atabilirdi, belki de hiç oralı olmaz, zarfın üzerine basıp geçerdi, böylece günün geri kalanında başka-lan da zarfı çiğneyip geçer, sonra da birisi iyice kirlenmiş ve&nbsp;buruşmuş bu zarfı ayağının ucuyla kaldırım kenarındaki oluğa&nbsp;iteler ve zarf bir çöpçü tarafından süpürülür giderdi. Bahse girilmedi, mektup yerden alındı, posta kutusuna götürüldü ve nihayet hedefine ulaşmak üzere yola çıktı. Şimdi Tertuliano Máximo&nbsp;Afonso videocuya gidecek, paketleyip götürdüğü kasetleri görevliyle birlikte sayacak ve eksik olanları, yani evde bıraktıklarını satın alacak ve büyük olasılıkla videocuya bir daha asla dönmeyeceğini düşünecekti. Fakat, ne mutlu ki, kaypak görevli&nbsp;dükkânda değildi ve Tertuliano Máximo Afonso ile işe yeni giren, tecrübesiz kız ilgilendi ve bu yüzden, her ne kadar hesap&nbsp;kısmına gelindiğinde müşterinin kafadan hesap yapabilmesi işe&nbsp;yarasa da, işlemler biraz uzun sürdü. Kız adama başka herhangi&nbsp;bir film satın almak ister mi diye sordu, adam olumsuz yanıt&nbsp;verdi ve işinin sona erdiğini belirtti, bunu, her türlü filmde, hatta yedinci sanatın en önemli eserlerinde, özellikle seri tüketim&nbsp;için çekilen, B veya C tipi diye adlandırılan, genelde kimsenin&nbsp;dikkatini çekmeseler de izleyicinin beklentilerini sıfırladıkları&nbsp;için daha etkili olan filmlerde yer alan ideolojik simgeler üzerine&nbsp;dile getirdiği ünlü konuşması sırasında kızın videocuda çalışmıyor olduğunu bile bile yapmıştı. Dükkân, gözüne içeriye ilk girdiği zamankinden daha küçük görünüyordu, bunun üzerinden&nbsp;henüz bir hafta bile geçmemişti, hayatının böylesine kısa bir&nbsp;süre içinde değişivermiş olması gerçekten inanılmazdı, şu anda&nbsp;kendini Araf'ta süzülüyor muş gibi hissediyordu, cennetle cehennem arasında bir koridorda beklerken kendisine, biraz ürkütücü bir biçimde, nereden geldiği ve nereye gittiği soruluyordu,&nbsp;çünkü bu konudaki görüşlere bakılırsa, bir ruhun cehennemden&nbsp;cennete nakledilmesiyle cennetten cehenneme itilmesi aynı şey&nbsp;değildi. Arabasını okul yönünde sürerken bu ekolojik düşünceler yerlerini başka tür bir benzeşime bıraktılar, doğa bilgisinin&nbsp;entomoloji başlığında yer alan bu benzeşim, adamın kendisini bir kozanın içinde, derin bir çekilme ve gizli bir dönüşüm sürecindeymiş gibi görmesini sağladı. Yataktan çıktığından beri yakasım bırakmayan kasvetli ruh haline rağmen bu karşılaştırmaya gülümsedi, çünkü eğer düşüncelerinde haklıysa, tırtıl olarak girdiği kozadan kelebek olarak çıkacaktı. Demek ki bir kelebek&nbsp;olacağım, diye homurdandı, bir bu eksikti zaten. Arabasını okulun yakınına park etti ve saatine baktı, halen bir kahve içmeye&nbsp;ve gazetelere göz gezdirmeye yetecek vakti vardı, tabii boşta gazete bulursa. Derse hiç hazırlanmadığının farkındaydı, fakat bu&nbsp;açığı yılların tecrübesiyle rahatça kapayabilirdi, önceden de defalarca doğaçlama ders işlemişti ve kimseyi işkillendirmemişti.&nbsp;Bir daha asla yapmayacağı bir şey varsa, o da, sınıfa girip masum çocukcağızlara, Bugün sınav yapıyorum, demekti. Böyle&nbsp;yapmak hainlik olurdu, bıçağı elinde tuttuğu için her istediğini&nbsp;yapan ve peynirin dilimlerini canının istediği ve keyfinin estiği&nbsp;kalınlıkta kesen bir despottan farkı kalmazdı. Öğretmenler odasına girdiğinde gazete rafının üzerinde halen birkaç gazetenin&nbsp;bulunduğunu gördü, fakat oraya ulaşmak için üzerindeki kahve&nbsp;fincanlarının ve su bardaklarının ardında üç meslektaşının sohbet etmekte olduğu bir masanın yanından geçmesi gerekiyordu.&nbsp;Onların yanından öylece geçmesi, anlayışı ve sabrından dolayı&nbsp;kendini borçlu hissettiği dostu Matematik öğretmeninin de aralarında olduğu düşünüldüğünde, çok zordu. Diğer ikisi, Edebiyat öğretmeni yaşlı bir kadın ve şimdiye kadar herhangi bir yakınlık kurmamış olduğu Fen öğretmeni genç bir adamdı. Selam&nbsp;verdi, onlara katılmak için izin istedi ve yanıt beklemeden bir&nbsp;sandalye çekip oturdu. Mekânın âdetlerine alışkın olmayan birisi, böyle bir davranışı görgüsüzlük olarak algılayabilirdi, fakat&nbsp;öğretmenler odasının ilişki kuralları, doğal denebilecek bir biçimde, böyle gelmiş, böyle giderdi, bu kurallar yazılı olmasalar&nbsp;da sağlam fikir birliği temelleri üzerine inşa edilmişti, sorulan&nbsp;soruya hiç kimse olumsuz yanıt vermiyorsa hep bir ağızdan,&nbsp;samimi veya yapmacık, olumlu yanıtlar verilmesine de gerek&nbsp;görülmez, sorunun cevabı olumlu kabul edilirdi. Önceden odada bulunan ve odaya henüz girmiş olanlar arasında gerginliğe&nbsp;mahal verebilecek tek hassas noktaysa, oturmakta olan kişilerin&nbsp;aralarında geçen sohbetin gizli bir konu hakkında olabilme ihtimaliydi, ancak bu sorun da diğer soruya verilen sözsüz yanıt&nbsp;sayesinde çözümlenmişti, Rahatsız ediyor muyum, şeklindeki&nbsp;mükemmel retorik sorunun sosyal açıdan kabul edilebilir tek bir&nbsp;cevabı vardı, Olur mu hiç, buyurun, yanımıza oturun. Aralarına&nbsp;yeni gelen kişiye, en nazik biçimde de olsa, Evet efendim, rahatsız ediyorsunuz, başka bir yere oturun, denirse öyle büyük bir&nbsp;huzursuzluk yaratılırdı ki grubun ilişki ağı ağır hasar alır ve&nbsp;varlığı tehlikeye girerdi. Tertuliano Máximo Afonso kahvesini&nbsp;alıp yerine döndü ve, Yeni bir haber var mı, diye sordu, Dışarıda&nbsp;mı içerde mi, diye sordu Matematik öğretmeni, İçerdeki haberleri bilebilmek için saat erken, dışarıdaki haberleri kastediyorum, henüz gazeteleri okumadım, Dünkü savaşlar bugün&nbsp;de devam ediyorlar, dedi Edebiyat öğretmeni, Tabii yeni bir savaşın başlama olasılığının yüksekliğini, hatta kesinliğini de&nbsp;unutmamak gerek, dedi Fen öğretmeni, ötekiyle uyumlu bir tavırla, Sizden ne haber, hafta sonunuz nasıl geçti, dedi Matematik öğretmeni, Sakin, huzurlu geçti, neredeyse tüm zamanımı&nbsp;kitap okuyarak geçirdim, okuduğum kitaptan sanırım size daha&nbsp;önce bahsetmiştim, Mezopotamya uygarlıkları hakkında bir kitap ve Amurrular hakkındaki bölümü oldukça ilginç, Ben de&nbsp;karımla sinemaya gittim, Ya, dedi Tertuliano Máximo Afonso,&nbsp;gözlerini kaçırarak, Meslektaşımız sinemadan pek hoşlanmaz&nbsp;da, diye açıkladı Matematik öğretmeni, diğer öğretmenlere dönerek, Sinemadan hoşlanmadığımı asla söylemedim, söylemiş&nbsp;olduğum, tekrarlıyorum, sinemanın kültürel ilgilerim içinde yer&nbsp;almadığı, ben kitapları tercih ediyorum, Hemen köpürmeyin,&nbsp;sevgili dostum, bu konunun hiç önemi yok, biliyorsunuz ki o filmi izlemenizi tamamen iyi niyetle önermiştim, Köpürmek tam olarak ne anlama geliyor, diye sordu Edebiyat öğretmeni,&nbsp;hem merakından hem de tartışmanın hararetini azaltmak için,&nbsp;Köpürmek, dedi Matematik öğretmeni, kızmak, öfkelenmek&nbsp;veya en doğrusu, celallenmek anlamına gelir, Peki sizce neden&nbsp;celallenmek anlamı kızmak veya öfkelenmeye göre daha doğru,&nbsp;diye sordu Fen öğretmeni, Çocukluk anılarımın etkisiyle yaptığım kişisel bir yorum dolayısıyla, yaptığım bir haylazlık yüzünden annem beni azarladığında veya cezalandırdığında suratımı&nbsp;asar ve tek kelime etmez, saatler boyu çıt çıkarmazdım, annem&nbsp;de bu halimi görünce celallendiğimi söylerdi, Veya köpürdüğünüzü, Aynen öyle, Bizim evde, ben o yaşlardayken, dedi Edebiyat öğretmeni, surat asan çocuklar için farklı bir mecaz kullanılırdı, Ne açıdan farklı, Eşek temelli bir mecaz yani, Neymiş bu,&nbsp;açıklayın bakalım, Eşeği bağlamış, denirdi, bu deyimi sözlüklerde arasanız da bulamazsınız, sanırım bizim aileye mahsus bir&nbsp;deyimdi. Herkes güldü, Tertuliano Máximo Afonso hariç, o&nbsp;alaycı bir tavırla gülümseyerek kadını düzeltti, Bu deyimin bir&nbsp;tek sizin aileye mahsus olduğunu sanmıyorum, çünkü bizim&nbsp;evde de kullanılırdı. Herkes yeniden gülüştü, huzur sağlanmıştı. Edebiyat öğretmeni ve Fen öğretmeni yerlerinden kalktılar ve&nbsp;yeniden görüşmek üzere diyerek veda ettiler, onların sınıfları&nbsp;daha uzakta, belki de üst katta olmalıydı, yerlerinde kalanlarınsa akıllarındakini dile getirmek için birkaç dakikası daha var, iki&nbsp;gün boyunca sükûnet içinde tarih kitabı okuduğunu söyleyen&nbsp;birinden, dedi Matematik öğretmeni, her şeyi beklerdim, ama&nbsp;böylesine sıkkın gibi bir yüz ifadesi beklemezdim, Size öyle geliyor, hiçbir şeye sıkılmış değilim, belki biraz uykusuzumdur,&nbsp;Ne isterseniz deyin, ama o filmi seyrettiğinizden beri gerçekten&nbsp;farklı görünüyorsunuz, Farklı görünüyorsunuz derken neyi kastediyorsunuz, diye sordu Tertuliano Máximo Afonso beklenmedik derecede ürkek bir tavırla, Dedim ya, değişiksiniz, Ben aynı&nbsp;kişiyim, Buna şüphem yok, Son günlerde kafamı meşgul eden&nbsp;kimi duygusal meseleler yüzünden kaygılandığım doğru, böyle&nbsp;şeyler herkesin başına gelebilir, fakat bu bir başkasına dönüştüğüm anlamına gelmez, Ben de öyle demedim ki zaten, isminizin&nbsp;Tertuliano Máximo Afonso olduğuna ve bu okulda Tarih öğretmeni olduğunuza hiç şüphem yok, Öyleyse neden ısrarla farklı&nbsp;göründüğümü söylediğinizi anlayamıyorum, Filmi seyrettiğinizden beri, Konumuz film değil, film hakkındaki görüşümü&nbsp;zaten biliyorsunuz, Haklısınız, Ben aynı kişiyim, Elbette öylesiniz, Hatırlarsanız son zamanlarda depresyona kapılmıştım,&nbsp;Veya sıkıntıya, siz böyle diyordunuz, Aynen öyle, buna saygı&nbsp;duymak lazım, Size çok saygı duyuyorum, bunu gayet iyi biliyorsunuz, fakat konumuz bu değildi, Ben aynı kişiyim, Şimdi&nbsp;de siz ısrar ediyorsunuz, Doğru, ama daha birkaç gün önce size&nbsp;ağır psikolojik baskı altında olduğumu söyledim, bu ruh halimin yüzüme yansıması ve tavırlarımda hissedilmesi çok doğal,&nbsp;Elbette, Fakat bu benim zihinsel ve fiziksel olarak değiştiğim ve&nbsp;başka birine benzediğim anlamına gelmez, Ben sadece farklı göründüğünüzü söylemiştim, başka birine benzediğinizi değil,&nbsp;ikisi arasında büyük bir fark yok, Edebiyatçı meslektaşımız burada olsaydı bunun tam aksini söyler, ikisi arasında müthiş fark&nbsp;var derdi, o bu konulardan iyi anlar, ince ayrıntılar ve nüanslar&nbsp;söz konusu olunca edebiyat matematiğe benzer, Bir de bana bakın, perişan halde, ince ayrıntıların ve nüansların var olmadığı&nbsp;Tarih bilimine aitim, Tarih mesela hayatı yansıtsaydı bunlar&nbsp;orada da var olabilirdi, Beni şaşırtıyorsunuz, böylesine banal&nbsp;laflar size hiç yakışmıyor, Çok haklısınız, öyle olsaydı Tarih hayat olmaz, hayatın birbirine benzeyen ama asla birbirinin aynısı&nbsp;olmayan yansımalarından birine dönüşürdü. Tertuliano&nbsp;Máximo Afonso bir an yine gözlerini kaçırdıktan sonra kendini&nbsp;zorlayarak gözlerini yeniden meslektaşına dikti, adamın ciddi&nbsp;yüz ifadesinin ardında saklı anlamı görmek istiyordu sanki. Matematik öğretmeni bu bakışı doğal bir tavırla, fazla önemsemeden karşıladıktan sonra tatlı bir alaycılık ve samimi bir iyilik içeren bir tavırla gülümsedi ve konuştu, Belki bir gün fırsat bulup şu komediyi yeniden seyredersem sizi böylesine altüst eden&nbsp;şeyin ne olduğunu keşfedebilirim, bu nahoşluğun kaynağı filmse tabii. Tertuliano Máximo Afonso tepeden tırnağa ürperdi, fakat şaşkınlığının, telaşının arasından sıyrılarak düzgün bir yanıt&nbsp;vermeyi başardı, Hiç kendinizi yormayın, benim, sizin tabirinizle, altüst olmam, içinden nasıl çıkacağımı bilemediğim bir ilişki&nbsp;yüzünden, eğer siz de hayatınızda benzer bir durumda kaldıysanız nasıl hissettiğimi tahmin edebilirsiniz, ama şimdi derse&nbsp;gitmem lazım, geç bile kaldım, Mahzuru yoksa size koridorun&nbsp;sonuna kadar eşlik edeyim, gerçi oranın tarihinde en az bir adet&nbsp;tehlikeli vaka mevcut, dedi Matematik öğretmeni, dolayısıyla&nbsp;dikkatsiz hareketimi tekrarlayıp elimi omzunuza koymayacağıma söz veriyorum, Belli mi olur, aynı hareketi bugün yapsanız&nbsp;hiç aldırmayabilirim, Ben yine de riske girmek istemiyorum, görünüşe bakılırsa pilleriniz bugün ağzına kadar dolu. İkisi de&nbsp;güldüler, Matematik öğretmeninin gülüşü rahat, Tertuliano&nbsp;Máximo Afonso'nunki ise zorlamaydı, telaşa kapılmasına yol&nbsp;açan sözcükler halen kulaklarında çınlamaktaydı, şu anda daha&nbsp;korkunç bir tehditle karşılaşamazdı. Koridorun sonunda ayrıldılar ve her biri kendi yoluna gitti. Tarih öğretmeninin sınıfa girmesi, gecikmeden dolayı bugün ders yapılmayacağını ümit&nbsp;eden öğrencilerin hevesini kursağında bıraktı. Tertuliano&nbsp;Máximo Afonso kürsüye oturmadan, üç gün sonra, yani gelecek&nbsp;perşembe günü, son bir yazılı sınav yapacağını söyledi, Bunun&nbsp;son notlara önemli etki edecek bir sınav olduğu bilinsin, dedi,&nbsp;öğretim yılının bitimine iki hafta kala sözlü sınav yapmayı düşünmüyorum, ayrıca bugünkü ve önümüzdeki iki ders, önceden işlediğimiz konuları tekrarlayacağız, böylece sınav öncesinde bilgileriniz tazelenmiş olur. Bu giriş konuşması sınıfın en ilgisiz kısmı tarafından bile iyi karşılandı, çünkü zaten yeterince&nbsp;kan dökmüş olan Tertuliano'nun daha fazla kan dökmeyeceği,&nbsp;çok şükür, kesinleşmişti. Bundan böyle öğrencilerin tüm dikkati&nbsp;öğretmenin ders boyunca anlatacağı konulardan hangisini en&nbsp;çok vurgulayacağına odaklanacaktı, çünkü ağırlıkların ve ölçülerin mantığı gerçekten insani bir şeyse ve şans da bu değişken&nbsp;unsurları temsil ediyorsa, iletişim yoğunluğunda meydana gelecek değişimler, öğretmen fark etmese de, sınavda çıkacak konuları eleverebilirdi. Yaşlılık adı verdiğimiz yaşlara ulaşmış&nbsp;olanlar dahil hiçbir insanın, normal yaşamın vazgeçilmez bir&nbsp;parçası olan ve umut adı verilen şu tuhaf ruhsal rahatsızlıkla&nbsp;beslenmeden yaşayamayacakları iyice bilindiğine göre, bu kız&nbsp;ve erkek çocukların bugün ders yapılmayacağına dair umutlarını kaybettikten sonra çok daha karmaşık başka bir umut beslemeye başlamış olduklarını, yani perşembe günkü sınavın her&nbsp;biri ve dolayısıyla hepsi için, başarıyla gelecek yıla geçmelerini&nbsp;sağlayacak altın bir köprü vazifesi göreceğini düşündüklerini&nbsp;söyleyebiliriz. Dersin sonlarına doğru bir hademe sınıfın kapısını çaldı ve Tertuliano Máximo Afonso Bey'e, müdür beyin ders&nbsp;bittikten sonra kendisini odasında görmeyi rica ettiğini bildirdi.&nbsp;Falanca antlaşması hakkında ağdalı bir biçimde aktarılan bilgiler çabucak son buldu, Tertuliano Máximo Afonso konuyu öyle&nbsp;çabucak bitirmişti ki öğrencilere bir açıklama yapma gereği hissetti, Bu konuyu pek dert etmeyin, sınavda çıkmayacak. Öğrenciler aralarında gizli bir anlaşma yapmışlar gibi bakıştılar, bu&nbsp;bakışmadan, anlatımdaki vurgular hakkındaki fikirlerinin, yani&nbsp;sözcüklerin asıl anlamlarının telaffuzlarındaki kayıtsızlığa göre&nbsp;daha az anlam taşıdıklarının doğrulandığı anlaşılıyordu. Derslerin böyle bir uzlaşma içinde bittiği çok nadir görülürdü.</p>

  <p>Tertuliano Máximo Afonso kâğıtlarını çantasına koyup sınıftan çıktı. Koridorlar sınıflardan dışarı akın eden ve daha bir dakika önce kendilerine öğretilenlerle hiç alakası olmayan konularda konuşan öğrenciler tarafından çabucak dolduruldu, bazen bir öğretmen dikkat çekmemeye çalışarak dört bir yanını sarmış, kafalardan oluşan denizi yararak, önünde yükseliveren&nbsp;mercan kayalıklarından elinden geldiğince kaçmaya çalışarak&nbsp;doğal limanı olan öğretmenler odasına ulaşmaya çabalıyordu.&nbsp;Tertuliano Máximo Afonso binanın, müdürün odasının bulunduğu kısmına gitmek için kestirme bir koridora saptı ve Edebiyat öğretmeniyle karşılaşınca laflamak için durdu, Argo deyimleri içeren bir sözlüğün eksikliğini çekiyoruz, dedi kadın,&nbsp;elini adamın ceketinin koluna koyarak, Aslında bu deyimler&nbsp;tüm sözlüklerde yer alıyor, diye hatırlattı adam, Evet, ama oralarda ne sistematik ve analitik bir biçimde sınıflandırılmışlar,&nbsp;ne de konuyu irdelemek amacındalar, örneğin eşeği bağlamak&nbsp;deyimini sözlüğe geçirmek ve anlamını açıklamak yeterli değildir, bundan daha fazlasını yapmak lazımdır, her bir deyimi&nbsp;oluşturan parçaların dolaylı ve dolaysız benzerliklerini ve bu&nbsp;benzerliklerin aktarmak istedikleri ruh durumunu incelemek&nbsp;gerekir, Çok haklısınız, dedi Tarih öğretmeni, konuyla ilgilenmekten ziyade nezaket icabı, ama şimdi izninizi rica ediyorum,&nbsp;gitmem gerekiyor, müdür beni çağırdı, Öyleyse hemen gidin,&nbsp;günahların en beteri Tanrı'yı bekletmektir. Tertuliano Máximo&nbsp;Afonso üç dakika sonra müdürün odasının kapısını tıklattı, kapının üstündeki ışık yeşile dönünce içeri girdi, selâmlaştı, müdürün işaretiyle oturdu ve bekledi. Odada yıldızlarla ilgili veya&nbsp;başka tür herhangi bir tuhaflık hissetmiyordu. Müdür, masasının üstündeki kâğıtları bir kenara koydu ve gülümseyerek konuştu, Tarih öğretimiyle ilgili son konuşmamız hakkında epey&nbsp;düşündüm ve nihayet bir sonuca vardım, Hangi sonuca vardınız, müdür bey, Tatilinizde bizim için bir çalışma yapmanızı rica&nbsp;edeceğim, Ne tür bir çalışma acaba, Tabii tatilin dinlenmek için&nbsp;olduğunu ve bir öğretmenden dersler bittikten sonra okul meselelerine kafa yormasını istemenin hiç adil olmadığını söyleyebilirsiniz, Biliyorsunuz ki size asla böyle şeyler söylemem, müdür bey, Aynı anlama gelen başka şeyler söylersiniz, Evet, ama şu&nbsp;ana kadar hiçbir şey söylemedim ve fikrinizi açıklamanızı rica&nbsp;ediyorum, Bakanlığı ikna etmeye çalışabileceğimizi düşündüm,&nbsp;tabii müfredatı baştan aşağı değiştirtecek değiliz, bu aşırı bir&nbsp;talep olur, bakan devrimlere açık bir kişi değildir, fakat küçük&nbsp;bir deney geliştirebilir, düzenleyebilir ve uygulamaya koyabiliriz, bu sınırlı bir pilot deney olur, başlangıçta sadece bir okulda ve küçük bir öğrenci grubuna, tercihen gönüllü öğrencilere&nbsp;uygulanır, tarih dersleri geçmişten günümüze işlenmek yerine&nbsp;günümüzden geçmişe doğru işlenir, neticede siz bu tezi uzun&nbsp;zamandır savunuyorsunuz ve beni de memnun ve ikna etmeyi&nbsp;başardınız, Peki bana vermek istediğiniz bu çalışmanın içeriği&nbsp;tam olarak ne olacak, diye sordu Tertuliano Máximo Afonso, Bakanlığa gönderilmek üzere kapsamlı bir önerge hazırlamanızı&nbsp;istiyorum, Ben mi hazırlayacağım, müdür bey, İltifat olsun diye&nbsp;söylemiyorum, ama açıkçası okulumuzda böyle bir işi becerebilecek, bu konuya kafa yormuş, berrak fikirlere sahip başka&nbsp;birini göremiyorum, bu görevi kabul ederseniz beni çok mutlu&nbsp;edersiniz, bunu tüm samimiyetimle söylüyorum, ayrıca tabii çalışmanızın karşılığını da alacaksınız, böyle bir iş için bütçemizde&nbsp;elbet bir ödenek bulunur, Fikirlerimin nitelik ve nicelik açısından, çünkü bildiğiniz üzere nicelik de önemlidir, bakanlığı ikna&nbsp;etmeye yeterli olduklarını pek sanmıyorum, bakanlıktakileri siz&nbsp;benden daha iyi bilirsiniz, Bilmez miyim hiç, Yani, Yani ısrar etmek durumundayım, bakanlığın bizi yenilikçi fikirler üretebilen&nbsp;bir okul olarak görmesi için bunun iyi bir fırsat olduğunu düşünüyorum, Bizi reddetseler bile mi, Belki reddederler, belki de&nbsp;önergeyi dikkate almayıp arşive kaldırırlar, ama arşivlerde kalır,&nbsp;bir gün, birisi bu önergeyi hatırlar, Biz de bugünü bekleyeceğiz,&nbsp;Hayır, bu arada bizler de başka okulları bu projeye katılmaya&nbsp;davet edebilir, tartışmalar, konferanslar düzenleyebilir, medyayı çağırabiliriz, Ta ki üst makamlardan sessiz olmamızı emreden bir mektup gelene kadar, Teklifimi hevesle karşılamadığınızı&nbsp;üzülerek gözlemliyorum, itiraf edeyim ki dünyada pek az şey&nbsp;beni heveslendirir, müdür bey, fakat asıl mesele bu değil, önümüzdeki tatil döneminde neler yapacağımı bilemiyor olmam,&nbsp;Anlayamadım, Son zamanlarda hayatımda beliren kimi önemli&nbsp;meselelerle yüzleşmem gerekecek ve kendimi tamamen adamamı gerektirecek bu tip bir işe vaktim ve halim kalır mı bilemiyorum, Öyle diyorsanız bu konuyu kapatabiliriz, İzin verirseniz&nbsp;biraz daha düşüneyim, müdür bey, bana birkaç gün tanıyın,&nbsp;size bu haftanın sonuna kadar yanıt veririm, Cevabınızın olumlu olacağını ümit edebilir miyim, Olabilir, müdür bey, ama şu&nbsp;anda kesin bir şey söyleyemem, Gerçekten kaygılı bir haliniz&nbsp;var, inşallah bahsettiğiniz meseleleri en kolay şekilde çözersiniz,&nbsp;İnşallah, Dersiniz nasıl geçti, Müthiş, sınıf çok çalışkan, Harika,&nbsp;Perşembe günü yazılı sınav yapacağım, Cevabınızı cuma günü&nbsp;verir misiniz, Evet, İyice düşünün, Düşüneceğim, Herhalde pilot deneyi kimin yürüteceğini düşündüğümü size söylememe&nbsp;gerek yoktur, Teşekkür ederim, müdür bey. Tertuliano Máximo&nbsp;Afonso öğretmenler odasına indi, öğle yemeğine kadar gazete&nbsp;okuyarak vakit geçirecekti. Fakat yemek saati yaklaştıkça insanlar arasında olmayı kaldıramayacağını, doğrudan katılmasa da,&nbsp;sabahki gibi bir sohbeti daha, eşeği bağlamak, dudak sallandırmak veya dut yemiş bülbüle dönmek gibi masum deyimler hakkında da olsa çekemeyeceğini fark etmeye başladı. Zil çalmadan&nbsp;okuldan çıktı ve öğle yemeğini bir lokantada yedi. Günün ikinci&nbsp;dersini vermek için okula döndü, kimseyle konuşmadı ve akşamüstü olmadan eve döndü. Kanepeye boylu boyunca uzandı,&nbsp;gözlerini kapadı, beynini düşüncelerden arındırmaya, becerebilirse uyumaya, bırakıldığı yerde kalan bir taş gibi hareketsiz&nbsp;durmaya çalıştı, fakat sonradan müdürün talebini düşünmek&nbsp;için harcadığı çaba bile Maria da Paz'ın adıyla yazmış olduğu mektuba cevap gelene kadar üzerinden eksik olmayacak gölgeyi gidermeye yetmedi.</p>

  <p>Neredeyse iki hafta bekledi. Bu süre boyunca derslere girdi, iki kez annesine telefon etti, perşembe günkü yazılı sınavı hazırladı ve diğer sınıfının öğrencilerine yapacağı sınavı kabaca tasarladı, cuma günü müdüre nazik teklifini kabul ettiğini bildirdi, hafta sonu evden çıkmadı, Maria da Paz'a telefon edip nasıl&nbsp;olduğunu ve mektuba cevap gelip gelmediğini sordu, her şey&nbsp;yolunda mı diye sormak için arayan Matematikçi meslektaşıyla&nbsp;telefonda konuştu, Amurrular hakkındaki bölümü bitirdi ve&nbsp;Asurlular bölümüne geçti, Avrupa'nın buzul çağı ve insanoğlunun uzak ataları hakkında birer belgesel izledi, hayatının şu döneminin bir romana konu olabileceğini düşündü, böyle bir&nbsp;hikâyeye kimse inanmayacağı için bu romanın tam bir vakit&nbsp;kaybı olacağına kanaat getirdi, yeniden Maria da Paz'a telefon&nbsp;etti, ama sesi öyle baygındı ki kadın telaşa kapıldı ve yardım&nbsp;edebileceği bir şey var mı diye sordu, kadını evine çağırdı ve&nbsp;kadın geldi, yattılar, sonra da akşam yemeğine çıktılar, ertesi&nbsp;gün arama sırası kadındaydı, film şirketinden cevap geldiğini&nbsp;haber veriyordu, Bankadan arıyorum, istersen buraya gel veya&nbsp;ben birazdan, işten çıkınca sana getiririm. Tertuliano Máximo&nbsp;Afonso içi titreyerek, heyecandan sersemlemiş bir halde,&nbsp;kesinlikle sormaması gereken, Mektubu açtın mı, sorusunu bastırdı, böylece iki saniye gecikerek de olsa, mektubun içeriğini&nbsp;kadınla paylaşmasını gerektirebilecek herhangi bir şüphenin&nbsp;oluşmasına olanak tanımadan karşılık verdi, Oraya geliyorum.&nbsp;Maria da Paz hayal gücünü kullanıp tatlı bir ev sahnesi düşlese,&nbsp;adam mektubu yüksek sesle okurken kendinin de sevdiği erkeğin mutfağında hazırlamış olduğu çayı yudumluyor olduğunu&nbsp;hayal etse, neler döndüğünü hemencecik fark edebilirdi. Şimdi&nbsp;Maria da Paz'ı görüyoruz, banka memurelerine özgü küçük masasında oturmuş, eli halen biraz önce kapamış olduğu telefonun&nbsp;üzerinde, geniş bir dikdörtgen şeklindeki zarf önünde duruyor&nbsp;ve zarfın içindeki mektubu okumaya dürüstlüğü el vermiyor,&nbsp;çünkü mektup ismen kendisine gönderilmiş olsa da ona ait değil. Tertuliano Máximo Afonso bir saatten kısa sürede nefes nefese bankaya girdi ve Maria da Paz Hanım'la görüşmek istediğini söyledi. Bankadaki kimse adamı tanımıyor, gişeye yaklaşmakta olan genç kadınla gönül ilişkisi yaşadığından ve karanlık&nbsp;sırları olduğundan kimse şüphelenmiyordu. Kadın adamı ta&nbsp;salonun öteki ucundan, sayılarla uğraştığı işini sürdürdüğü&nbsp;köşesinden görmüş olduğu için gişeye yaklaşırken mektubu&nbsp;elinde taşıyor, İşte burada, diyor, selamlaşmıyorlar, iyi günler&nbsp;demiyorlar, merhaba, nasılsın falan hiç demiyorlar, teslim&nbsp;edilmesi gereken bir mektup vardı ve teslim edildi, o kadar,&nbsp;adam, Görüşürüz, ben seni ararım, diyor ve kadın, şehiriçi posta&nbsp;dağıtım operasyonunda üzerine düşen görevi tamamlamış olarak masasına dönüyor ve bir aralar kendisine kur yapmış, ancak&nbsp;sonuç alamayınca hasedinden her hareketini gözlemeye başlamış olan erkek bir meslektaşının şüpheci bakışlarını görmezden&nbsp;geliyor. Dışarıda Tertuliano Máximo Afonso aceleci adımlarla,&nbsp;koşarcasına yürüyor, arabasını üç sokak ötedeki bir yeraltı otoparkına bırakmış, yoldan geçen bir kopil yürütür diye korkusundan mektubu çantasında değil ceketinin iç cebinde taşıyor,&nbsp;eskiden sokaklarda başıboş yetişen çocuklara kopil denirdi, sonra kirli yüzlü melek dendi, sonra asi gençlik dendi, günümüzdeyse örtmecelere ve mecazlara bile hakları olmadığından serseri veya sokak çocuğu diye anılıyorlar. Tertuliano Máximo&nbsp;Afonso kendi kendine, mektubu eve gidene kadar açmayacağını, sabırsız bir ergen gibi davranmayacak kadar olgun olduğunu söylüyor, fakat bir yandan da arabasının içinde, loş otoparkta, dış dünyanın çirkin meraklı bakışlarına kapılarını kapadığında tüm bu yetişkin numaralarının buharlaşacağını biliyor. Arabasını park ettiği yeri bulmakta gecikince zaten içinde büyümekte olan telaş daha da artıyor ve adamcağız, çirkin bir benzetme olsa da, çölün ortasında terk edilmiş, bir o yana bir bu yana bakan, eve dönüş yolunu çıkarabileceği zayıf bir koku bile alamayan bir köpeğe benziyor, Arabanın bu katta olduğuna eminim, diye düşünse de aslında hiç emin değil. Sonunda arabayı&nbsp;buldu, aynı yerden üç kez geçmiş olmasına rağmen dibindeki&nbsp;arabayı bir türlü görmemiş. Peşinde biri varmış gibi çabucak&nbsp;arabaya girdi, kapıyı kapatıp kilitledi ve iç lambayı açtı. Zarf&nbsp;nihayet elinde ve içinde neler olduğunu göreceği an geldi çattı,&nbsp;koordinatların kesiştiği noktaya ulaşan bir gemi kaptanı gibi&nbsp;mühürlü zarfı açacak ve hangi yolu izleyeceğini öğrenecek. Zarfın içinden bir fotoğraf ve tek sayfalık bir mektup çıkıyor. Fotoğraf Tertuliano Máximo Afonso'nun fotoğrafı, fakat En içten sevgilerimle cümlesinin altındaki imza Daniel Santa-Clara adıyla&nbsp;atılmış. Mektuptaysa hem Daniel Santa-Clara isminin Antonio&nbsp;Claro adlı aktörün sahne adı olduğu, hem de, inanılması güç bir&nbsp;biçimde, aktörün ev adresi yazılı, Göstermiş olduğunuz büyük&nbsp;ilgiden dolayı bu bilgiyi hak ettiğinize inanıyoruz, aynen böyle&nbsp;yazılı. Tertuliano Máximo Afonso mektubu yazarken kullanmış&nbsp;olduğu ifadeleri hatırlıyor ve film şirketine ikincil oyuncuların&nbsp;önemi üzerine bir araştırma yapılmasını önermiş olduğu için&nbsp;kendi kendini tebrik ediyor, Attım tuttu, diye mırıldandı ve aynı&nbsp;anda zihninin eski huzuruna kavuştuğunu, bedeninin gevşediğini, tedirginliğinin geçtiğini, endişesinden eser kalmadığını,&nbsp;ırmağın rahatça nehre karıştığını ve nehrin hacminin genişlediğini hissetti ve buna hiç şaşırmadı, Tertuliano Máximo Afonso&nbsp;artık hangi yöne gitmesi gerektiğini biliyor. Araba kapısının iç&nbsp;kısmındaki cepten şehir haritasını çıkardı ve Daniel Santa-Clara'nın oturduğu sokağı aradı. Sokak, daha önce hiç geçmediği, geçtiyse de hiç hatırlamadığı bir semtte bulunuyordu, üstelik&nbsp;şehir merkezinden de uzaktaydı, bu bilgiler, katlarını açarak direksiyonun üzerine yerleştirdiği haritada açıkça görülüyordu. Önemli değil, vakti var, bol bol vakti var. Otopark ücretini ödemek için arabasından çıktı, arabasına döndü, iç lambayı söndürdü ve motoru çalıştırdı. Kolayca tahmin edileceği üzere, aktörün yaşadığı sokağa gidiyor. Adamın apartmanını görmek, oturduğu kata aşağıdan bakmak, dairesinin pencerelerini, komşularının nasıl insanlar olduklarını, yaşayışlarını, kıyafetlerini ve davranışlarını incelemek istiyor. Trafik yoğun, arabalar insanı usandıracak derecede ağır ilerliyorlar, fakat Tertuliano Máximo&nbsp;Afonso sabırsızlığa kapılmıyor, gitmekte olduğu sokağın yeri&nbsp;değişecek değil, sokak, kendisini dört yandan kuşatan caddelerin tutsağı durumunda, bunu haritada da açıkça görmek mümkün. Tertuliano Máximo Afonso bir kırmızı ışıkta bekler ve parmaklarını direksiyonun kenarına sözsüz bir müziğin ritmiyle&nbsp;vururken sağduyu arabaya girdi. İyi günler, dedi, Seni buraya&nbsp;çağırmadım, diye karşılık verdi sürücü, Zaten beni bir gün olsun çağırdığını hatırlamıyorum, Geveleyeceğin lafları önceden&nbsp;bilmesem çağırabilirim, Bugün söyleyeceklerimi de biliyor musun, Evet, bana iyice düşünmemi, bu işe bulaşmamamı, bunun&nbsp;büyük bir düşüncesizlik olacağını, şeytanın ensemde olmaması&nbsp;için hiçbir sebep bulunamadığını söyleyeceksin, her zamanki&nbsp;laflar işte, İşte bu defa yanılıyorsun, düşüncesizlik değil, basbayağı salaklık etmek üzeresin, Salaklık mı, Evet, efendim, salaklık, hem de en âlâsından, Ben ortada hiçbir aptallık görmüyorum, Bu çok doğal, aptallık da ruh körlüğünün çeşitlerinden biridir, Ne demek istiyorsun, Arabanı sevgili dostun Daniel Santa-Clara'nın oturduğu sokağa doğru sürmekte olduğunu gayet iyi&nbsp;biliyorum, ne tuhaf, kedinin kuyruğu kutunun dışında kaldı,&nbsp;ama sen farkında bile değilsin, Ne kedisi, ne kuyruğu, bilmeceleri kes de sadede gel, Gayet basit, soyadı olan Claro'dan Santa-Clara takma adını yaratmış, Takma ad değil, sahne adı, Tabii ya,&nbsp;adamın biri de takma ad lafını fazlaca kaba bulduğu için buna&nbsp;heteronim demiş, Kedinin kuyruğunu görsem ne olacaktı peki, Fazla bir şey olmayacağını kabul ediyorum, yine adamı bulman gerekecekti, ama telefon rehberindeki Claro soyadlarını tarasaydın da aynı sonuca varacaktın, İstediğim bilgi zaten elimde,&nbsp;Şimdi de yanılmıyorsam, senin ifadenle, yaşadığı sokağa gidiyorsun, adamın apartmanını görecek, oturduğu kata aşağıdan&nbsp;bakacak, dairesinin pencerelerini, komşularının nasıl insanlar&nbsp;olduklarını, yaşayışlarını, kıyafetlerini ve davranışlarını inceleyeceksin, Evet, Varsayalım ki pencerelere bakıyorken aniden bir&nbsp;pencerede aktörün karısı, daha saygılı söylemek gerekirse,&nbsp;Antonio Claro denen adamın eşi belirdi ve sana neden yukarı&nbsp;çıkmadığını sordu, veya, daha da fenası, hazır aşağıdayken eczaneye gidip aspirin veya öksürük şurubu almanı istedi, Çok&nbsp;saçma, Saçma geldiyse bir de yoldan geçen birinin sana, şimdi&nbsp;olduğun Tertuliano Máximo Afonso'ya değil, asla olmayacağın&nbsp;Antonio Claro'ya selam verdiğini varsayalım, Bu da çok saçma,&nbsp;Pekâlâ, bu varsayım da saçma geldiyse pencereleri veya komşuların alışkanlıklarını inceleyerek yolda yürürken kanlı canlı&nbsp;Daniel Santa-Clara'nın birden önüne çıktığını ve gözlerinizi birbirinize dikerek porselen biblolar gibi tıpatıp aynı olduğunuzu,&nbsp;bir ayna gibi birbirinizi yansıttığınızı, ama bu yansımanın biraz&nbsp;değişik olduğunu, çünkü aynanın tersine bu görüntüde sol tarafın gerçekten solu, sağ tarafın da gerçekten sağı yansıttığını gördüğünüzü varsayalım, böyle bir şey olursa ne tepki vereceksin.&nbsp;Tertuliano Máximo Afonso yanıt vermekte gecikti, iki üç dakika&nbsp;sessiz kaldıktan sonra, Bu sorun arabadan çıkmayarak çözülebilir, dedi, Yerinde olsam buna pek güvenmezdim, diye karşı çıktı&nbsp;sağduyu, bir kırmızı ışıkta durman gerekirse, trafik sıkışırsa,&nbsp;yük indiren bir kamyonun veya hasta bindiren bir ambulansın&nbsp;arkasında kalırsan al sana, kabak gibi açıkta kalırsın, apartmanının giriş katında oturan ve sana gelecek filminin adını soran&nbsp;sinema düşkünü meraklı kızın merhametine kalırsın, Ne yapmalıyım öyleyse, Bilmem ki, uzmanlık alanım bu değil, türünün tarihinde sağduyunun rolü hiçbir zaman uyanlarda bulunmak ve tavuk suyuna çorba sunmaktan öteye gitmemiştir, özellikle&nbsp;de salaklık ortamı ele geçirip dizginleri ele almak üzere olduğunda, Kılık değiştirerek sorunu çözebilirim, Ne kılığına gireceksin, Bilmiyorum, düşünmem lazım, Bana kalırsa, görünüşün&nbsp;böyle olduğuna göre, tek olasılık bir başkasına benzemen, Düşünmem lazım, Evet, geç bile kaldın, Durum böyleyken yapılabilecek en iyi şey eve dönmek, Zahmet olmazsa beni de apartmanın kapısına kadar götürüver, oradan sonrasını kendim hallederim, Yukarı çıkmak istemez misin, Bugüne kadar beni hiç&nbsp;davet etmemiştin, Şimdi davet ediyorum işte, Teşekkür ederim,&nbsp;ama davetini kabul etmemeliyim, Neden, Çünkü ruhla sağduyuyu koyun koyuna yaşatmak, sağduyuyla aynı masada yemek&nbsp;yemek, aynı yatakta uyumak, onu işe götürmek, ikide bir onun&nbsp;onayını veya iznini beklemek hiç sağlıklı değildir, bazı şeyleri&nbsp;riske atılarak öğrenmelisiniz, Kimi kastediyorsun, Hepinizi, insanoğlunu, Ben bu mektubu riske atılarak ele geçirdim, oysa sen&nbsp;o sırada beni caydırmaya çalışmıştın, Mektubu ele geçirmiş&nbsp;olma şeklin hiç de gurur duyulacak bir şey değil, bir başkasının&nbsp;dürüstlüğünden faydalanmak oldukça iğrenç bir şantaj türüdür,&nbsp;Maria da Paz'ı mı kastediyorsun, Evet, Maria da Paz'ı kastediyorum, onun yerinde olsam mektubu açıp okur ve sen dizlerin&nbsp;üzerine çöküp yalvarana dek gözünün önünde sallandırırdım,&nbsp;Sağduyu böyle mi işliyor yani, Böyle işlemesi şart, Hoşça kal,&nbsp;başka bir gün görüşürüz, ben nasıl kılık değiştireceğimi düşüneceğim, Ne kadar çok kılık değiştirirsen o kadar çok kendine benzersin. Tertuliano Máximo Afonso oturduğu apartmanın kapısının&nbsp; hemen önünde boş bir yer buldu, arabayı park etti, haritayı&nbsp;katladı ve dışarı çıktı. Karşı kaldırımda duran bir adam kafasını&nbsp;kaldırmış, önündeki binanın üst katlarına bakmaktaydı. Adamın yüzü veya duruşu kendine hiç benzemese ve orada bulunması tamamen tesadüf eseri olsa da Tertuliano Máximo Afonso, Daniel Santa-Clara'nın kendisini arıyor olabileceğini düşünerek ürperdi, elinde değildi, sağlıksız hayal gücü baskın çıkıyordu,&nbsp;ben seni arıyorum, sen beni arıyorsun. Bu nahoş hayali çabucak&nbsp;kovuşturdu, Hayal görmeye başladım, adam benim var olduğumu bile bilmiyor, diye kendisini teskin etmesine rağmen eve girdiğinde hâlâ dizleri titriyordu ve tüm gücü tükenmiş halde kanepeye uzandı. Birkaç dakika boyunca baygın baygın, kendinden geçmiş halde yattığı yerde kaldı, varış çizgisini geçtiği anda&nbsp;aniden gücü tükenen bir maraton koşucusu gibiydi. Otoparktan&nbsp;çıktığı sırada içini dolduran huzurlu enerjiden ve sonrasında&nbsp;arabasını ulaşamadığı bir hedefe sürmüş olmasından geriye hayal meyal bir anı kalmıştı, böyle bir şey hiç yaşanmamış veya şu&nbsp;anda kendinde olmayan bir parçası tarafından yaşanmıştı sanki.&nbsp;Güçlükle ayağa kalktı, bacakları başka birine ait gibiydi, ve kahve yapmak için mutfağa gitti. Kahvesini küçük yudumlarla içti,&nbsp;rahatlatıcı sıcaklığın boğazından geçip midesine kadar gittiğini&nbsp;hissedebiliyordu, sonra fincanla fincan tabağını yıkadı ve oturma odasına döndü. Bir kimya laboratuvarında tehlikeli maddeler üzerinde çalışıyormuş gibi ağır ve temkinli hareket ediyordu, oysa alt tarafı telefon rehberinin C harfini açacak ve mektupta verilmiş olan bilgileri teyit edecekti. Peki ya sonra ne yapacağım, diye sordu kendi kendine, aradığını bulmak için rehberin&nbsp;sayfalarını karıştırırken. Çok sayıda Claro vardı, ama Antonio'ların sayısı yarım düzineyi geçmiyordu. İşte, kendisine&nbsp;bunca emeğe mal olan şey nihayet karşısındaydı, bulması öyle&nbsp;kolay olmuştu ki kim olsa becerirdi, bir isim, bir adres, bir telefon numarası. Bilgileri bir kâğıda not etti ve biraz önceki soruyu&nbsp;tekrarladı, Peki ya şimdi ne yapacağım. Sağ eli refleks olarak&nbsp;telefon ahizesine uzandı, yazdıklarını yeniden okurken elini&nbsp;orada tuttu, sonra da geri çekti, ayağa kalktı ve dairede volta&nbsp;atmaya başladı, bir yandan da bu meseleyi sınavlardan sonraya&nbsp;bırakmasının doğru olup olmayacağını kendi kendisiyle&nbsp;tartışıyordu, böylece kafasındaki kaygılardan biri eksilmiş olacaktı, fakat ne yazık ki okul müdürüne Tarih öğretimi hakkında&nbsp;hazırlanacak önergeyi yazma konusunda söz vermişti, bu&nbsp;yükümlülükten kaçamazdı, Eninde sonunda oturup kimsenin&nbsp;dönüp bakmayacağı bu işe bulaşmam gerekecek, başka çaresi&nbsp;yok, görevi kabul etmekle büyük bir aptallık etmiş olsa da&nbsp;kendini kandırması, onu Antonio Claro'ya götürecek olan&nbsp;yoldaki ilk adımı okuldaki işinin ardına atma olasılığını kabul&nbsp;eder gibi davranması anlamsızdı, çünkü aslında Daniel Santa-Clara diye birisi yok, o bir gölgeden, bir kukladan, bir video kasedin&nbsp; içinde hareket edip konuşan ve öğrendiği rol sona erdiğinde sessizliğe ve hareketsizliğe gömülen değişken bir görüntüden ibaret, oysa diğeri, yani Antonio Claro gerçek, elle tutulur&nbsp;bir varlık, tıpkı bu evde yaşayan ve ismi, birçok kişi Afonso'nun&nbsp;soyad değil ad olduğunu iddia etse de, telefon rehberinin A harfinde&nbsp; bulunan, Tarih öğretmeni Tertuliano Máximo Afonso gibi&nbsp;somut bir varlık. Çalışma masasına döndü, üzerine not almış&nbsp;olduğu kâğıtlar önünde, sağ eliyse yine ahizenin üzerinde, sonunda telefon etmeye karar verdiği izlenimini veriyor, bu adam&nbsp;karar vermekte amma da gecikiyor, amma tereddütlü, amma&nbsp;ikircimli çıktı, onun daha birkaç saat önce mektubu Maria da&nbsp;Paz'ın elinden adeta sökerek alan adamla aynı kişi olduğunu&nbsp;söylemeye bin şahit ister. Aniden, düşünmeden, kendisini felç&nbsp;eden korkaklığı alt etmenin tek yolu buymuş gibi numarayı çevirdi. Tertuliano Máximo Afonso telefonun çalışını dinliyor, bir&nbsp;kez, iki kez, üç ve daha fazla kez çaldıktan sonra, biraz rahatlayarak biraz da hüsranla, cevap verilmeyeceğini düşünerek telefonu kapayacakken bir kadının, evin diğer ucundan koşarak yetişmiş gibi soluk soluğa basit bir, Alo, diyen sesi duyuldu. Tertuliano Máximo Afonso, gırtlağı ani bir kasılmayla tıkandığı için&nbsp;cevap vermekte gecikince kadın sabırsızlıkla tekrarladı, Alo,&nbsp;kimsiniz, ve Tarih öğretmeni sonunda ağzından üç sözcük çıkarmayı başardı, İyi günler, hanımefendi, kadın ise tanımadığı,&nbsp;yüzünü bile görmediği bu kişiye mesafeli bir tavırla cevap vermek yerine, gülümsemesi ağzından çıkan sözcüklere yansıyarak konuştu, Numara yapıyorsan boşuna yorulma, Kusura bakmayın, diye kekeledi Tertuliano Máximo Afonso, bir bilgi almak&nbsp;için aramıştım, Aradığı ev hakkında her şeyi bilen bir kişi ne tür&nbsp;bir bilgi isteyebilir ki, Oranın Daniel Santa-Clara adlı aktörün&nbsp;evi olup olmadığını öğrenmek istiyordum, Sayın bayım, Daniel&nbsp;Santa-Clara adlı aktör eve geldiğinde ona Antonio Claro'nun&nbsp;kendisini arayıp ikisinin burada yaşayıp yaşamadığını sorduğunu ileteceğim, Anlamadım, diye söze başladı Tertuliano Máximo&nbsp;Afonso, vakit kazanmak için, fakat kadın sözünü kesti, Seni hiç anlamıyorum, normalde hiç böyle şakalar yapmazsın, ne istiyorsan çabuk söyle, yoksa çekimin mi ertelendi, Kusura bakmayın, hanımefendi, bir yanlış anlama oldu, benim adım Antonio&nbsp;Claro değil, Siz kocam değil misiniz, diye sordu kadın, Ben sadece aktör Daniel Santa-Clara'nın orada yaşayıp yaşamadığını&nbsp;öğrenmek isteyen birisiyim, Burada yaşadığı biraz önce verdiğim cevaptan belli, Evet, ama söyleme şekliniz beni biraz şaşırttı, aklımı karıştırdı, Niyetim bu değildi, kocamın bana şaka yaptığını sandım, Kocanız olmadığıma emin olabilirsiniz, Buna&nbsp;inanmak zor, Kocanız olmadığıma mı, Sesiniz yüzünden, sesiniz aynı onunki gibi, Bu bir tesadüf, Böyle tesadüf olmaz, iki ses,&nbsp;iki kişi gibi benzer olabilir, ama böylesine aynı olamaz, Belki de&nbsp;size öyle geliyordur, Söylediğiniz her sözcük sanki onun ağzından çıkıyor, Buna inanmak gerçekten zor, Geldiğinde ona iletmem için isminizi vermek ister misiniz, Boş verin, gerek yok,&nbsp;aslında kocanız beni tanımıyor bile, Hayranı mısınız, Pek sayılmaz, Yine de bilmek isteyecektir, Başka bir gün yine ararım,&nbsp;Ama durun. Arama sona ermişti, Tertuliano Máximo Afonso&nbsp;ahizeyi yavaşça yerine koymuştu.</p>
</body>
</html>
