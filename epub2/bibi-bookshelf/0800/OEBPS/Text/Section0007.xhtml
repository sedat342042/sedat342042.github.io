<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p>Geç uyandı. Geceyi oldukça huzursuz geçirmiş, kısa ve rahatsız edici rüyalarla boğuşup durmuştu, okuldaki hiçbir öğretmenin katılmadığı bir öğretmenler toplantısı, çıkışı olmayan bir koridor, videoya girmeyi reddeden bir kaset, kapkara bir&nbsp;filmin gösterildiği kara bir sinema perdesi, her satırında aynı&nbsp;ismin tekrarlandığı ama kendisinin okumayı beceremediği bir&nbsp;telefon rehberi, içinde bir balık bulunan bir posta kolisi, sırtında&nbsp;bir kaya taşıyan ve, Ben Amurruyum, diyen bir adam, harflerin olması gereken yerde insanların suratlarının bulunduğu bir&nbsp;cebir denklemi. Ayrıntılı olarak hatırlayabildiği tek rüya, posta&nbsp;kolili olandı, fakat yine de balığın cinsini çıkaramamıştı, ve şimdi, uyku mahmuru, en azından kelerbalığı olamayacağını düşünerek kendini avutmaya çalışıyordu, çünkü kelerbalığı posta&nbsp;kolisine sığmazdı. Eklemleri aşırı ve alışılmadık bir fiziksel efor&nbsp;göstermiş gibi katılaşmış halde, güçlükle yataktan kalktı ve su&nbsp;içmek için mutfağa gitti, koca bir bardak suyu, akşam yemeğinde aşırı tuzlu bir yemek yemiş birisi gibi bir yudumda mideye&nbsp;indirdi. Karnı açtı, ama canı kahvaltı etmek istemiyordu. Sabahlığını giymek için yatak odasına döndü, oradan da oturma odasına geçti. Film şirketine yazdığı mektup çalışma masasının&nbsp;üstündeydi, bu mektup, çöp kutusunu ağzına kadar dolduran&nbsp;sayısız denemenin en son ve kesin haliydi. Mektubu yeniden&nbsp;okudu ve amaçlarına uygun olduğunu düşündü, aktörün imzalı bir fotoğrafını istemekle kalmıyor, gayet doğal bir şeymiş&nbsp;gibi, ev adresini de soruyordu. Tertuliano Máximo Afonso'nun&nbsp;tevazudan uzak bir biçimde birinci sınıf bir yaratıcılık ve strateji örneği olarak gördüğü son bir yorum, ikincil oyuncular üzerine bir araştırma yapılmasının aciliyetini irdeliyordu, mektubu&nbsp;yazan kişiye göre küçük ırmaklar nasıl büyük nehirleri oluşturmakta önem taşıyorlarsa bu aktörler de filmin gelişimi açısından öylesine önemliydiler. Tertuliano Máximo Afonso mektubu&nbsp;böylesine mecazi ve derin bir benzetmeyle sonlandırmanın işe&nbsp;yarayacağını ve şirketin bu mektubu, ismi son zamanlarda oynadığı filmlerin jeneriklerinde belirmeye başlamış olsa da alt&nbsp;kademe, ikincil, yardımcı oyuncular olarak görülen o büyük&nbsp;kalabalığın üyesi olmaktan kurtulamayan, prodüktörlerin film&nbsp;bütçesindeki gereksiz bir harcama kalemi olarak gördükleri, atsan atılmaz satsan satılmaz bir aktöre yollama ihtimalini sıfırladığına inanıyordu. Daniel Santa-Clara böyle bir mektup alırsa,&nbsp;doğal olarak, kendisini Nil ve Amazon nehirlerini besleyen bir&nbsp;ırmak gibi görmeye başlar ve bu doğrultuda maddi ve manevi ödüller beklerdi. Ve bu birinci bireysel eyleme, bir tanecik&nbsp;talep sahibinin basit, bencil esenliğini savunmak uğruna izin&nbsp;verilirse benzeri eylemler çoğalarak, büyüyerek ve katlanarak&nbsp;sağlam bir ortak eyleme dönüşecek ve sinema endüstrisinin&nbsp;piramit şeklindeki yapısı da kâğıttan bir kale gibi çökecekti,&nbsp;böylece bizler de olağanüstü bir şans, hatta daha da iyisi, tarihi&nbsp;bir fırsat elde ederek yeni ve devrimci bir sinemaya ve hayat&nbsp;görüşüne tanık olacaktık. Ancak böyle bir felaketin meydana&nbsp;gelmesi pek olası değil. Maria da Paz adlı kadının imzasını&nbsp;taşıyan mektup gerekli departmana gönderilecek, oradaki bir&nbsp;görevli, şefinin dikkatini son paragraftaki tuhaf fikre çekecek,&nbsp;şef de vakit kaybetmeden bu tehlikeli belgeyi bir üst makama&nbsp;iletecek ve aynı gün içinde, virüs yanlışlıkla dışarı yayılmadan,&nbsp;bu mektup hakkında bilgisi olan az sayıda insan, sessizlik yemini ettirildikten sonra apar topar terfi ettirilecek ve maaşları&nbsp;artırılacak. Sonra mektupla ne yapılacağına, imzalı fotoğrafın ve aktörün ev adresinin verilip verilmeyeceğine karar verilecek, ilki alışılmış bir talep, ikincisiyse biraz olağandışı, ya da bu mektup hiç yazılmamış veya postada kaybolmuş gibi davranılacak. Yönetim kurulu sonraki günün tamamını bu konunun görüşülmesine ayıracak, bunu karar birliğine varılamadığından değil, hem hamlelerinin doğuracağı sonuçlara hem de&nbsp;hastalıklı beyinler tarafından üretilebilecek olan diğer sonuçlara kafa yormak için yapacaklar. Nihai karar hem radikal hem&nbsp;de zekice olacak. Radikal olma sebebi, toplantının sonunda söz&nbsp;konusu mektubun ateşe atılacak ve yönetim kuruluna rahat bir&nbsp;nefes aldıracak olması, zekice olmasının sebebiyse mektubu yazan kişiyi iki yönden de müteşekkir kılacak olması, birincisi,&nbsp;önceden de söylediğimiz gibi alışılmış bir talep, kolayca karşılanacak, ikincisiyse, İlgiyle okumuş olduğumuz mektubunuza&nbsp;cevaben, diye başlayan bir mektupla karşılanacak ve sonrasında verilen bilginin müstesnalığı vurgulanacak. Böylece Maria&nbsp;da Paz adlı bu kadının bir gün Daniel Santa-Clara ile tanışması,&nbsp;artık adresine sahip olduğuna göre, mümkün olacak, ırmakların yardımıyla büyüyen nehirler teorisinin sahne sanatlarındaki rollerin dağıtımına uygulanması düşüncesini adama açabilecek, ancak iletişim tecrübesinin defalarca kanıtlamış olduğu&nbsp;üzere, ilk bakışta yazılı ifadeden aşağı kalır hiçbir yanı bulunmayan, hatta zihinleri ve kitleleri çabucak ayağa kaldırmakta&nbsp;yazılı ifadeden daha bile etkili olabilen sözel ifadenin harekete&nbsp;geçirme gücünün sınırları çok daha belirgin bir tarihi uzanıma&nbsp;sahiptir, yani insan bir konuşmayı tekrarladıkça nefessiz kalmaya ve esas amaçlarından sapmaya başlar. Bizleri yöneten yasaların tamamen yazılı olmalarının yegâne sebebi budur. Oysa&nbsp;gerçekte, olur da böyle bir karşılaşma gerçekleşir ve böyle bir&nbsp;konu ortaya atılırsa, Daniel Santa-Clara Maria da Paz'ın nehirli&nbsp;teorilerine pek ilgi göstermeyecek ve sohbeti daha suya sabuna&nbsp;dokunmayan konulara çekmeye çalışacaktır, ırmaklar nehirler derken birden suya dokunmamaktan bahsederek böylesine çirkin bir çelişki yarattığımız için kusurumuza bakmayın.</p>

  <p>Tertuliano Máximo Afonso Maria da Paz'ın uzun zaman önce kendisine yazmış olduğu mektuplardan birini önüne koyduktan ve birkaç deneme yapıp elini gevşetmeye ve hazırlamaya çalıştıktan sonra mektuba olabildiğince gösterişsiz ve zarif&nbsp;bir imza kondurdu. İmzaya bu özeni göstermesinin sebebi Maria da Paz'ın göstermiş olduğu çocuksu ve hafifçe melankolik&nbsp;arzuya olan saygısıydı, yoksa üstte belirtildiği gibi, birkaç gün&nbsp;içinde küllere karışarak dünyaya veda edecek sahte bir belgeyi&nbsp;daha iyi hazırlamaya çalışarak belgenin inanılırlığını artırma&nbsp;amacında değildi. İnsanın içinden, Bir hiç uğruna bunca emek&nbsp;veriliyor, demek geliyordu. Mektup şimdiden zarfın içinde, pul&nbsp;da zarfın üstünde, geriye bir tek dışarı çıkıp zarfı köşedeki posta kutusuna atmak kalıyor. Günlerden pazar olduğu için posta&nbsp;servisi kutudaki mektupları almaya gelmeyecek, ama yine de&nbsp;Tertuliano Máximo Afonso mektuptan bir an önce kurtulmak&nbsp;için telaşlanıyor. Mektup evin içinde oldukça, zaman, terk edilmiş bir sahne gibi hareketsiz kalacak, en azından adam böyle&nbsp;düşünüyor. Aynı telaşlı sabırsızlık yüzünden yerde dizili kasetlerden de rahatsızlık duyuyor. Sahneyi temizlemek, geride iz&nbsp;bırakmamak istiyor, ilk perde sona erdi, dekoru sahneden kaldırmak lazım. Daniel Santa-Clara'nın filmlerini bitirdiği için,&nbsp;Bu filmde görünecek mi, Bu filmde görünmeyecek mi, Bıyıklı&nbsp;mı olacak, Saçı ortadan mı ayrılmış olacak, diye kapıldığı telaş&nbsp;da sona erdi, isimlerin yanına işaretlenen küçük artılar sona&nbsp;erdi, yapboz tamamlandı. Aniden telefon rehberindeki birinci&nbsp;Santa-Clara'yı aramış olduğunu ve telefonu kimsenin açmadığını hatırladı. Yeniden denesem mi acaba, diye sordu kendi&nbsp;kendine. Yeniden ararsa, telefon açılırsa, Daniel Santa-Clara'nın&nbsp;orada yaşadığını öğrenirse, bunca emek verip kafa patlatarak&nbsp;yazdığı mektup önemini kaybeder, gereksizleşirdi, yırtılıp çöpe atılabilirdi, son hali ortaya çıkana kadar karalanan müsveddeler kadar değersizleşirdi. Bir mola vermesi gerektiğini hissetti, bir süre, belki de bir iki hafta, film şirketinden cevap gelene kadar durup dinlenmeli, Arayan Bulur'u hiç izlememiş ve resepsiyon görevlisini hiç görmemiş gibi davranmalıydı, ancak bu sahte huzurun, bu sakin görüntünün de bir sınırı, bir süresi olduğunun farkındaydı, süre dolunca perde insafsızca açılacak ve&nbsp;ikinci perde başlayacaktı. Fakat numarayı yeniden aramazsa,&nbsp;kimsenin kendisine meydan okumadığı, kendi çıkardığı ve tamamen kendi iradesiyle girmiş olduğu bir kavgadan ödlekçe&nbsp;kaçtığını düşünüp duracak, hatta takıntı haline getirecekti.&nbsp;Arandığını aklına bile getirmeyen Daniel Santa-Clara adlı bir&nbsp;adamın peşine düşmek, Tertuliano Máximo Afonso'nun yarattığı saçma durum buydu işte, hayatı o ana kadar gayet patırtısız&nbsp;geçen bir Tarih öğretmenine değil, suçlunun belli olmadığı polisiye romanlara uygun bir durumdu bu. Böylece köşeye sıkışmış&nbsp;bir halde, kendi kendisiyle bir anlaşma yaptı, Son bir kez arayacağım, eğer telefon açılır ve Daniel Santa-Clara'nın orada yaşadığı söylenirse mektubu atıp başıma gelene katlanır, onunla konuşup konuşmayacağıma karar veririm, ama telefon açılmazsa&nbsp;mektubu gönderir ve numarayı bir daha aramam, ne olacaksa&nbsp;olsun artık. O ana kadar hissettiği açlık, yerini karnının üst tarafından yükselen telaşlı bir çarpıntıya bırakmıştı, ama kararını&nbsp;vermişti, geri adım atmayacaktı. Numarayı çevirdi, uzaklardaki&nbsp;bir telefonu çaldırmaya başladı, yüzünden aşağı terler boşanıyordu, telefon çalıyor, çalıyordu, evde kimsenin olmadığı&nbsp;belli olsa da Tertuliano Máximo Afonso kadere meydan okuyor,&nbsp;telefonu kapamayarak rakibine son bir şans veriyordu, ta ki çalma sesi sabit bir sese dönüşüp adamın zaferini ilan edercesine&nbsp;kendi kendine susana kadar. İşte bu kadar, dedi Tertuliano&nbsp;Máximo Afonso yüksek sesle, ben üzerime düşeni yaptım. Aniden kendini uzun zamandır olmadığı kadar huzurlu hissetti. Nihayet dinlenmeye başlayabilirdi, kafası rahatlamış olarak banyoya girebilir, tıraş olabilir, acele etmeden yıkanabilir, özene&nbsp;bezene giyinebilirdi, pazar günleri genelde kasvetli, sıkıntılı geçer, ama bazı pazarlar vardır ki insan dünyaya geldiğine şükreder. Kahvaltı saati çoktan geçmişti, öğle yemeği içinse çok er-kendi, dolayısıyla bir şeyler yaparak vakit geçirmesi gerekiyordu, gazete almaya çıkıp eve dönebilirdi, yarın vereceği dersin&nbsp;konusunu gözden geçirebilirdi, oturup Mezopotamya Uygarlıklarının Tarihi kitabından birkaç sayfa okuyabilirdi, yapabileceği&nbsp;öyle çok şey vardı ki, aniden aklının bir köşesinde bir ışık yandı,&nbsp;önceki gece görmüş olduğu rüyalardan birinin hatırasıydı bu,&nbsp;sırtında bir kaya taşıyan ve, Ben Amurruyum, diyen adamın olduğu rüya, bu kaya, yerden alınmış herhangi bir taş parçası değil de Hammurabi'nin ünlü yasaları olsa hoş olurdu, aslında&nbsp;mantıksal olarak tarihi rüyalar yalnızca tarihçiler tarafından&nbsp;görülmelidirler. Mezopotamya Uygarlıkları Tarihi kitabının Tertuliano Máximo Afonso'yu Hammurabi'nin yasalarına götürmüş&nbsp;olmasına hiç şaşırmamalıyız, bu geçiş, bir kapıyı açıp diğer tarafa geçmek kadar doğaldır, fakat adam Amurrunun sırtındaki&nbsp;kayayı düşününce annesini neredeyse bir haftadır aramadığını&nbsp;fark etti, bu durumu en yetkin rüya tabiri uzmanı bile açıklayamaz, tabii bizler bu rüyayı amansız, iğrenç ve kötü niyetli bir&nbsp;biçimde yorumlamıyor, Tertuliano Máximo Afonso'nun, bunu&nbsp;kendine bile itiraf etmekten çekinse de, kendisini dünyaya getiren kişiyi ağır bir yük olarak gördüğünü aklımıza bile getirmiyoruz. Zavallı kadıncağız, uzaklarda, arayanı soranı yok, oğlunun hayatına ne kadar saygılı, düşünsenize, adam lise öğretmeni, kadın ona ancak acil durumlarda telefon etmeye cesaret&nbsp;edebilir, kendi algısının çok üstünde olan bir konuyla uğraşan&nbsp;oğlunu ancak ölüm kahin meselelerinde rahatsız edebilir, ama&nbsp;kadının cahil olduğu, genç bir kızken okulda Tarih okumadığı&nbsp;sanılmasın, onun aklını karıştıran kısım, Tarihin öğretilebilir&nbsp;olmasıdır. Okul sıralarında oturur ve geçmişteki olayları anlatan öğretmenini dinlerken tüm bu anlatılanların hayal ürünü&nbsp;olduğunu sanar, öğretmeni böyle hayaller kurabildiğine göre&nbsp;aynı şeyi kendisinin de yapabileceğini düşünür, kimi zaman da&nbsp;kendi hayatı hakkında hayallere dalardı. Öğretmeninin anlattığı olayları Tarih kitabında gördükten sonra da fikri değişmezdi,&nbsp;kitap yalnızca kendisini yazan insanın havada uçuşan hayallerini toparlamaya yarıyordu, dolayısıyla bu hayallerle herhangi&nbsp;bir romanda yazılı olan şeyler arasında pek de bir fark olmasa&nbsp;gerekti. Tertuliano Máximo Afonso'nun nihayet ortaya çıkan ve&nbsp;adı Carolina, soyadıysa Máximo olan annesi, hararetli ve azimli&nbsp;bir roman meraklısıdır. Böyle olduğu için de beklenmedik anlarda çalan telefonlara ve çalmaları ümitsizce beklenmesine&nbsp;rağmen çalmayan telefonlara alışıktır. Şimdiyse pek öyle olmadı, Tertuliano Máximo Afonso'nun annesi tam, Acaba oğlum&nbsp;beni ne zaman arayacak, diye meraklanırken oğlunun sesini kulağının dibinde duyuverdi, İyi günler, anneciğim, nasılsınız, İyiyim, iyiyim, bildiğin gibi, sen nasılsın, Ben de iyiyim, her zamanki gibi, Okulda işler yoğun mu, Normal yoğunlukta, ödevler, sınavlar, arada bir öğretmen toplantıları, Dersler bu sene ne&nbsp;zaman bitiyor peki, Daha iki haftası var, sonra bir hafta da sınavlar sürecek, Bir aya kalmadan yanıma gelecek misin yani,&nbsp;Elbette, sizi görmeye geleceğim, ama üç dört günden fazla kalamayacağım, Niçin, Burada halletmem gereken birkaç iş, birkaç&nbsp;koşuşturma daha var, Ne işi, ne koşuşturmasıymış bu, okul tatile giriyor ve bildiğim kadarıyla tatiller insanların dinlenmesi&nbsp;içindir, İçiniz rahat olsun, dinlenmesine dinleneceğim, ama ondan önce çözmem gereken birkaç mesele var, Ciddi meseleler&nbsp;mi bunlar, Sanırım öyleler, Anlayamadım, bir mesele ya ciddidir ya değildir, sanmakla sanmamakla olmaz ki bu, Lafın gelişi&nbsp;öyle dedim, Bu meseleler arkadaşın Maria da Paz ile mi alakalı&nbsp;yoksa, Aşağı yukarı öyle, Şu sıralar okuduğum kitaptaki bir karaktere benziyorsun, bu kadın kendisine sorulan sorulara hep&nbsp;başka bir soruyla cevap veriyor, Dikkat ederseniz soruları hep&nbsp;siz sordunuz, benim tek sorum iyi olup olmadığınızdı, Çünkü&nbsp;benimle anlaşılır ve düzgün bir biçimde konuşmuyorsun, sanırım öyle, diyorsun, aşağı yukarı böyle, diyorsun, benimle böyle&nbsp;bilmece gibi konuşmana alışık değilim, Kızmayın, Kızmıyorum,&nbsp;ama tatile girince buraya gelmemeni tuhaf bulduğumu bilesin,&nbsp;daha önce böyle bir şey yaptığını hiç hatırlamıyorum, Sonra&nbsp;size her şeyi anlatırım, Seyahate mi çıkacaksın, İşte bir soru&nbsp;daha, Çıkacak mısın çıkmayacak mısın, Seyahate çıkacak olsam&nbsp;söylerdim, Anlamadığım şey, Maria da Paz'ın orada kalmanı&nbsp;gerektiren bu meselelerle ne alakası olduğu, Öyle demek istemedim, biraz abartmışım, Tekrardan evlenmeyi mi düşünüyorsun, Olur mu hiç, anneciğim, Belki de evlenmelisin, Artık&nbsp;kimse evlenmiyor, söylediğinizi herhalde okuduğunuz romanlardan çıkardınız, Ben aptal değilim ve nasıl bir dünyada yaşadığımı gayet iyi biliyorum, kızcağızı sürüncemede bırakmaya&nbsp;hakkın olmadığım düşünüyorum, o kadar, Ona ne evlenme teklif ettim, ne de birlikte yaşamayı, Kızcağıza göre altı ay süren bir&nbsp;ilişki zaten nişan gibidir, kadınları hiç tanımıyorsun, Sizin zamanınızdaki kadınları tanımıyorum, Kendi zamanındakileri de&nbsp;pek tanımıyorsun, Olabilir, gerçekten de kadınlara ilgili fazla&nbsp;tecrübem olmadı, bir kez evlenip boşanmamın dışında dikkate&nbsp;değer bir şey yapmadım, Maria da Paz var ya, O da pek sayılmaz, Acımasızlık ettiğinin farkında değil misin, Acımasızlık çok&nbsp;ağır bir sözcük, Ucuz romanlardan çıkma bir sözcüğe benzediğini biliyorum, ama acımasızlığın birçok şekli vardır, hatta bazen kayıtsızlığa veya üşengeçliğe benzer, istersen bir örnek vereyim, karar vermekte gecikmek başkalarına karşı bir manevi&nbsp;saldın silahına dönüşebilir, Psikolojiye yatkın olduğunuzu bilirdim, ama bu kadarını da tahmin etmiyordum, Psikolojiden&nbsp;hiç anlamam, o konuda tek bir satır okumuşluğum yoktur, ama insanlardan anladığımı sanıyorum, Yanınıza geldiğimde konuşuruz, Beni çok bekletme, artık sen gelene kadar rahat yüzü görmeyeceğim, İçiniz rahat olsun, lütfen, her şey öyle ya da böyle çözümlenecek, Bazen kötü çözümlenir, Benim durumum farklı,&nbsp;İnşallah öyledir, Sizi öpüyorum, anneciğim, Ben de seni öpüyorum, yavrum, kendine dikkat et, Ederim. Annesinin endişeli&nbsp;hali, Santa-Clara'yı arayıp evde bulamamasından doğan mutluluğun Tertuliano Máximo Afonso'nun içinde yarattığı coşkuyu&nbsp;yok etmişti. Annesine okul tatile girdikten sonra uğraşması gereken ciddi meseleler bulunduğunu söylemesi affedilmez bir&nbsp;hataydı. Konuşmaları sonradan Maria da Paz'a yönelmiş ve&nbsp;orada kalır gibi de olmuştu, ama annesini rahatlatmak için söylediği, Her şey öyle ya da böyle çözümlenecek, cümlesine kadının verdiği, Bazen kötü çözümlenir, cevabı, adamın kafasında&nbsp;bir felaket habercisi gibi yankılanıyordu, sanki telefonun öteki&nbsp;ucunda Carolina Máximo adında yaşlı bir hanım, yani annesi&nbsp;değil de, kendisine, Durmak için halen vaktin var, diyen uğursuzluk habercisi bir kâhin vardı. Bir an için arabaya atlayıp beş&nbsp;saatlik bir seyahatin ardından annesinin yaşadığı küçük şehre&nbsp;gitmeyi ve kadına her şeyi anlatıp ruhunu tüm bu pisliklerden&nbsp;arındırdıktan sonra şehre dönerek sinemadan anlamayan bir&nbsp;Tarih öğretmeni olarak yaşamaya devam etmeyi aklından geçirdi, hayatında yeni bir sayfa açarak bu karmaşıklığa son verebilir, kim bilir, Maria da Paz ile evlenmeyi ciddi olarak düşünebilirdi. Les jeux sont faits, rien ne va plus, dedi yüksek sesle, hayatında kumarhaneden içeri adımını bile atmamış olsa da la&nbsp;belle epoque yazarlarının kaleme aldıkları birkaç ünlü romanı&nbsp;okumuş olan Tertuliano Máximo Afonso. Film şirketine yazdığı&nbsp;mektubu ceketinin cebine koydu ve dışarı çıktı. Mektubu postalamayı unutacak, yakındaki bir lokantada öğle yemeği yiyecek,&nbsp;sonra da eve dönüp pazar gününün geri kalanını iyice çamura&nbsp;gömecekti.</p>
</body>
</html>
