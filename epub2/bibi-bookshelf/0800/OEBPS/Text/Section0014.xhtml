<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p>Tertuliano Máximo Afonso annesine biriyle, bir adamla tanıştığını anlattı, birbirlerine öyle benziyorlardı ki ikisini yakinen tanımayan kişiler tarafından karıştırılmaları işten bile değildi, bu adamla buluşmuş ve böyle bir şey yaptığına pişman olmuştu, insanın ikiz kardeşine benzemesi doğaldı, ufak birkaç fark haricinde tıpatıp aynı olabilirlerdi, neticede aynı ailedendiler, ancak hayatında hiç görmediği bir yabancıyla karşılaşıp kimin kim olduğunu şaşırmak olacak iş değildi, Sizin bile, en azından ilk bakışta, hangimizin oğlunuz olduğunu tahmin edemeyeceğinize eminim, anneciğim, etseniz de tamamen tesadüf eseri olur, Önüme senin tıpatıp benzerin, aynı kıyafetli on adam getirilse bile hangisinin sen olduğunu şıp diye buluveririm, annelik içgüdüsü asla yanılmaz, Annelik içgüdüsü diye bir şeyin varlığı tartışılır, mesela, diyelim ki bizi doğumumda ayırdılar ve sizi yirmi yıl görmedim, beni yine tanıyabilir miydiniz, Tanımak biraz zor olur tabii, sonuçta yeni doğmuş bir bebeğin küçücük buruşuk yüzü, yirmi yaşındaki bir delikanlının yüzüne benzemez, ama içimden bir hissin sana iki kez bakmamı sağlayacağına bahse girerim, Üçüncü kez bakmaz başınızı başka tarafa mı çevirirdiniz yani, Evet, olabilir, ama o andan itibaren yüreğime bir sancı girebilir, Peki ya ben, ben size iki kez bakar mıydım, diye sordu Tertuliano Máximo Afonso, Bakmazdın herhalde, dedi annesi, ama bu senin suçun değil, ebeveynlerine nankörlük etmek çocukların doğasında vardır. Gülüştüler, Kafana bu kadar takılan konu bu muydu, Evet, benim için büyük bir darbeydi, böyle bir şeyin başıma geldiğine halen inanamıyorum, bu olanlar genetik bilimine de aykırı olsa gerek, ilk başlarda her gece kâbus görüyordum, başka şey düşünemiyordum, Peki ya şimdi nasılsın, Neyse ki sağduyum ortaya çıktı ve o güne kadar birbirimizin farkına varmadan yaşayıp gitmiş olmamızın boşuna olmadığını bize gösterdi, buluştuktan sonra bir daha görüşmemizin söz konusu olamayacağını anladık, arkadaş olmak şöyle dursun, aynı mekânda bulunmaya bile katlanamıyorduk, Demek ki düşman oldunuz, Bu bir ara benim aklıma da geldi, ama günler geçtikçe her şey normale döndü ve geriye tatsız bir rüya gibi bir anıdan başka bir şey kalmadı, o da zamanla silinip gider, Bir daha hortlamayacağını umalım. Tomarctus Carolina Hanım'ın ayağının dibine uzanmıştı, kafasını üst üste attığı patilerinin üstünde dinlendirecek şekilde boynunu öne doğru uzatmış, uyukluyordu. Tertuliano Máximo Afonso birkaç saniye köpeği izledikten sonra konuştu, Acaba bu hayvan o adamla beni yan yana görse ne yapar, hangimizi sahibi olarak görür, Seni kokundan tanır, Kokularımız aynı değilse belki tanır, ama farklı koktuğumuzu da pek sanmıyorum, İlla ki bir farkınız vardır, Olabilir, İnsanların yüzleri birbirine çok benzeyebilir, ama vücutları benzemez, çırılçıplak ayna karşısına geçip vücutlarınızı tepeden tırnağa karşılaştırmadınız herhalde, Tabii ki karşılaştırmadık, anneciğim, dedi Tertuliano Máximo Afonso çabucak, aslında yalan söylüyor sayılmazdı, Antonio Claro ile ayna karşısına geçmemişlerdi. Köpek gözlerini açtı, kapadı, yeniden açtı, galiba bahçeye çıkıp sardunyalarla biberiyeler geçen seferden beri büyümüş mü diye bakmasının vaktinin geldiğini düşünmüştü. Önce ön, sonraysa arka patilerini uzatarak gerindi ve kapıya doğru gitti. Nereye gidiyorsun, Tomarctus, diye sordu sahiplerinden nadiren eve geleni. Köpek kapının eşiğinde durdu, kafasını çevirip anlayabileceği bir emrin verilmesini bekledi ve emir gelmeyince dışarı çıktı. Peki ya Maria da Paz, bu olup bitenlerden ona bahsettin mi, diye sordu Carolina Hanım, Hayır, benim bile zor katlandığım endişeler ona da yük olsun istemedim, Anlıyorum, ama bahsetmiş olsan da anlayışla karşılardım, Böylesinin daha iyi olacağını düşündüm, Artık her şey geçtiğine göre bahsetmeyecek misin, Hiç gerek yok, beni iyice kaygılı gördüğü bir gün ona başımdan geçenleri anlatacağıma söz vermiş, ama o gün değil, başka zaman anlatacağımı söylemiştim, Görünüşe bakılırsa o gün asla gelmeyecek, Her şeyi olduğu gibi bırakmayı tercih ediyorum, Bazı durumlarda en kötü şey, her şeyi olduğu gibi bırakmaktır, dertleri daha da güçlü kılar, Dertleri yorgun düşürüp bizi rahat bırakmalarını da sağlayabilir, Maria da Paz'dan hoşlansaydın ona her şeyi anlatırdın, Hoşlanmasına hoşlanıyorum, Hoşlanıyorsun, ama yeterince değil, bir kadınla aynı yatakta uyuyup hâlâ ona açılmıyorsan onunla ne işin var, sorarım sana, Onu öyle bir savunuyorsunuz ki gören de tanıştığınızı sanacak, Onu hiç görmemiş olsam da tanıyorum, Bir tek benim anlattığım kadarıyla tanıyorsunuz, ki ben de fazla bir şey anlatmadım, Bana yazdığın ve ondan söz ettiğin iki mektup ve birkaç telefon konuşmasında söylediklerin yetti de arttı, Onun benim için doğru kadın olduğuna karar vermeye mi yetti, Senin de onun için doğru erkek olduğunu söyleyebiliyor olsaydım böyle diyebilirdim, Öyle olduğumu düşünmüyor musunuz yani, Düşünüyorum diyemem, O halde en doğru ve en basit çözüm bu ilişkiyi bitirmek olacaktır, Bunu söyleyen sensin, ben değilim, Mantıklı olalım, anneciğim, o bana uygunsa ve ben ona uygun değilsem niçin bizi evlendirmeye bu kadar heveslisiniz, Sen uyandığında onun hâlâ yanında olacağını bildiğim için, Uyuyor değilim, uyurgezer hiç değilim, kendi hayatım, bir işim var, Bir tarafın var ki doğduğun günden beri uyuyor, bir gün sarsılarak uyanmak zorunda kalacaksın, işte ondan korkuyorum, Kassandra gibisiniz anneciğim, Neymiş o, Neymiş o değil, kimmiş o diye sormanız gerekir, Öyleyse öğret bana, bilmeyene bir şey öğretmek sevaptır, Kassandra Troya Kralı Priamos'un kızıymış, Yunanlılar tahtadan atı şehrin kapılarına koyduklarında Kassandra at içeri sokulursa şehrin yok olacağını haykırmaya başlamış, tüm bunlar Homeros'un İlyada şiirinde ayrıntısıyla anlatılıyor, İlyada'yı önceden de duymuştum, sonra ne olmuş, Troyalılar Kassandra'nın deli olduğunu düşünmüşler ve kehanetlerini ciddiye almamışlar, Sonra ne olmuş, Sonra şehir saldırıya uğramış, yağmalanmış ve yakılıp kül edilmiş, Demek ki bu Kassandra denen kız haklıymış, Tarih bana Kassandra'nın daima haklı olduğunu öğretmiştir, Yani sen benim de Kassandra gibi olduğumu mu söylüyorsun, Aynen öyle diyorum ve cadaloz annesini çok seven bir oğlun tüm şefkatiyle aynı şeyi tekrarlamaktan hiç çekinmem, O halde sen de Kassandra'nın sözlerine inanmadıkları için Troya'nın yanmasına sebep olan Troyalılardan birisin, Şimdiki durumda ortada yakılacak bir Troya falan yok, İlkinden sonra başka isimli ve başka yerlerde kim bilir kaç tane Troya yakılmıştır, Saymakla bitmez, Sen de onlardan biri olmak istemiyorsun, değil mi, Benim kapımın önünde tahtadan bir at yok, Ama olursa bu ihtiyar Kassandra'nın sözünü dinle ve onu sakın içeri alma, Tamam, kişnemelere kulak kabartırım, Senden tek isteğim, bir daha bu adamla buluşmaman, bana söz ver, Söz veriyorum. Köpek Tomarctus içeri dönme vaktinin geldiğine karar vermişti, bahçedeki biberiyeleri ve sardunyaları koklamıştı, ama doğrudan oturma odasına gelmemişti. Önce Tertuliano Máximo Afonso'nun odasına uğramıştı, yatağın üstünde adamın açık bavulunu görmüştü ve bunun ne anlama geldiğini bilecek kadar yaşam tecrübesi vardı, işte bu yüzden oturma odasına dönünce evden asla ayrılmayan sahibesinin değil, yakında evden gidecek olan diğer sahibinin ayağının dibine uzandı.</p>

  <p>Annesine mutlak ikizinden, veya, daha sert ve amiyane bir tabirle, hık demiş burnundan düşmüş benzerinden bahsetmek için kapılmış olduğu bin türlü endişenin ardından Tertuliano Máximo Afonso arkasında ciddi kaygılar bırakmadan oradan ayrıldığına inanıyordu. Maria da Paz meselesinin yeniden ortaya çıkmasını engelleyememiş olsa da konuşma sırasında gerçekleşen bir olayı hatırlayınca çok şaşırdı, en doğru şeyin ilişkiyi bitirmek olacağını söylediği sırada, bu affedilmez cümleyi telaffuz eder etmez, içinde bitkinliği, sorumluluktan kaçma özlemini andıran bir şey hissetmişti, sanki içinden bir ses, tüm bu inadın sebebinin, koşulsuz teslimiyetini temsil edecek olan beyaz bayrağı sallama arzusunu bastırmak olduğunu söylemeye çalışıyordu. Eğer böyleyse, diye düşündü, bu konuyu ciddi ciddi irdelemek zorundayım, önceki evliliğimden kalma korkularımı ve kararsızlıklarımı gözden geçirmeli, en önemlisi de, kendi iyiliğim için, bir insandan onunla yaşamayı arzulayacak kadar çok hoşlanmanın ne anlama geldiğini çözmeliyim, çünkü aslını söylemek gerekirse evlendiğimde bunu hiç düşünmemiştim, ve yine aslını söylemek gerekirse, artık itiraf etmem gerekir ki, beni asıl korkutan şey yeniden başarısızlığa uğrama olasılığı. Övgüye layık bu kararlar Tertuliano Máximo Afonso'nun zihnini dönüş yolu boyunca meşgul ettiler, bazen araya çabucak Antonio Claro'nun görüntüsü giriyordu, fakat Tertuliano Máximo Afonso'nun düşüncelerinde, nedense, adam ona gerçekte olduğu kadar benzemiyordu, sanki tüm somut kanıtlara rağmen adamın varlığını reddediyordu. Ayrıca adamla konuşmuş olduğu birkaç şeyi, özellikle de kır evinde konuştuklarını hatırlayıp duruyordu, fakat bu hatıralara sanki kendine ait değillermiş, bir zamanlar okuyup kenara bıraktığı bir kitaptan farksızlarmış gibi tuhaf bir mesafe ve kayıtsızlık hâkimdi. Annesine Antonio Claro ile bir daha buluşmayacağına dair söz vermişti ve sözünü tutacaktı, yarın kimse bu konuda ondan hesap soramayacaktı. Yaşamı değişecekti. Eve varır varmaz Maria da Paz'a telefon edecekti, Yola çıkmadan onu aramalıydım, büyük bir düşüncesizlik ettim, en azından arayıp annesinin sağlığını sormalıydım, bunu yapmam gerekirdi, özellikle de kadıncağızın kayınvalidem olma ihtimali varken. Tertuliano Máximo Afonso bu ihtimali düşününce gülümsedi, yirmi dört saat önce aynı şeyi düşünmüş olsa sinirleri altüst olurdu, belli ki tatile çıkmak bedenine ve ruhuna iyi gelmiş, düşüncelerini berraklaştırmış, onu yepyeni bir adama dönüştürmüştü. Akşama doğru şehre vardı, arabasını apartman kapısının önüne park etti, sonra da çevik, kıvrak ve neşeli adımlarla, biraz önce durmadan dört yüz kilometre yol kat eden kendisi değilmiş gibi, bir delikanlı edasıyla merdivenleri çıktı, dönüşünde, doğal olarak, giderkenkinden daha ağırlaşmış olan bavulunun ağırlığını bile hissetmiyordu, evine girerken bir dans etmediği kaldı. Roman adı verilen ve daha uygun bir isim verilene dek öyle anılmaya devam edilecek olan edebi türün geleneksel kurallarına göre, basit bir olay sırası şeklinde düzenlenen ve bilinçli olarak tek bir olumsuzluğa yer verilmeyen bu neşe dolu tasvir, okuyucuyu sonrasında gelecek bir karşıtlığa hazırlar, bu karşıtlık, yazarın amaçlarına göre, dramatik de olabilir, vahşetli de, dehşetli de, mesela, kendi bedeninden akmış bir kan havuzunun içinde yerde yatmakta olan bir ceset, öte dünyalardan gelmiş ruhların yaptığı bir toplantı, bir Tarih öğretmenini kraliçe arı zanneden bir kovan dolusu kızışmış arı, ya da, en kötüsü, tüm bunların tek bir kâbusta birleşmesi, çünkü, Batı romancısının hayal gücünün sınırsız olduğunu, en azından önceden sözünü ettiğimiz Homeros'tan beri görmekten artık bıkmışızdır, ki aslında o da Batı romancılarının ilki sayılır. Tertuliano Máximo Afonso'nun evi de kollarını bir anne gibi açıp havanın sesiyle mırıldandı, Gel, evladım, seni bekliyorum, ben senin kalen ve hisarınım, bana hiçbir güç işlemez, çünkü sen burada olmasan da ben seninim, ve ben yıkılıp gitsem de sana ait olduğumu bileceksin. Tertuliano Máximo Afonso bavulunu yere koydu ve ışığı açtı. Oturma odası derli&nbsp;topluydu, mobilyaların üzerinde tek bir toz zerreciği bile yoktu, yalnız yaşayan erkeklerin dahi kendilerini kadınlardan tamamen ayırmayı beceremedikleri büyük ve acı bir gerçektir,&nbsp;böyle düşünmemizin sebebi, her ne kadar şahsi ve şüpheli&nbsp;sebepler dolayısıyla buna uygun olsa da Maria da Paz değil,&nbsp;dün öğlene kadar burayı kendi eviymiş gibi özenle ve dikkatle&nbsp;temizlemeye uğraşmış olan üst kattaki komşu kadın. Telesekreterin ışığı yanıp sönmekte, Tertuliano Máximo Afonso&nbsp;mesajları dinlemek için oturuyor. İlk mesaj okul müdüründen,&nbsp;iyi tatiller dilemiş ve bakanlığa verilecek önergenin nasıl gittiğini sormuş, Tabii bu önergeyi hazırlamak uzun bir öğretim&nbsp;yılının ardından fazlasıyla hak ettiğiniz tatilin önüne geçmemeli, demiş, ikinci mesajda Matematik öğretmeninin yavaş konuşan, babacan sesi duyuluyor, önemli bir şey yokmuş, sadece&nbsp;sıkıntısının nasıl olduğunu sormak için aramış, sevdiği biriyle&nbsp;uzun ve keyifli bir tatil yaptığı takdirde bütün dertlerinin sona&nbsp;erebileceğini söylemiş, üçüncüsü önceki gün Antonio Claro'nun&nbsp;bıraktığı, iyi akşamlar, ben Antonio Claro, herhalde aramamı&nbsp;beklemiyordunuz, diye başlayan mesaj, bu sesin o ana kadar&nbsp;gayet huzurlu olan oturma odasında yankılanmasıyla, romanın biraz önce sözü edilen geleneksel kurallarının neticede hayal gücü zayıf anlatıcılar tarafından başvurulan beylik bir yöntem değil, görkemli kozmik dengenin edebi bir sonucu olduğu&nbsp;kanıtlanmış oluyor, çünkü evren, her ne kadar başlangıcından&nbsp;beri düzenleyici bir zekâdan yoksun gözükse de, sonsuz defa&nbsp;tekrarlanan kendi tecrübelerinden fazlasıyla ders almış ve hayat denen ebedi gösteriden de anlaşılacağı üzere, çarklarındaki&nbsp;küçük aksamaların asıl önemli konulara hiçbir etki etmediğini&nbsp;ve bir dakika, bir saat, bir yıl veya bir asır beklemenin hiçbir&nbsp;fark yaratmadığını kanıtlamaya hazır, kusursuz bir mekanizma ortaya çıkarmıştır. Tertuliano Máximo Afonso'nun eve girdiğindeki neşeli ruh halini hatırlayalım, romanın geleneksel&nbsp;kurallarına ve biraz önce gayet sağlam temelli bir ithafta bulunduğumuz evrensel mekanizmaya göre, adamımızın mutluluğunun derhal yok edilmesi gerektiğini ve onun, çaresizliğin,&nbsp;acının, korkunun, kısacası bilinmeyen bir sokağa saparken&nbsp;veya bir anahtarı kapıya sokarken karşılaşılabilecek türden&nbsp;duyguların derinliklerine itilmesi gerektiğini hatırlayalım. Tasvir ettiğimiz bu dehşetengiz korkular önemsiz birer örnekten&nbsp;ibaretti, bundan çok daha kötüsüyle de karşılaşılabilirdi, fakat&nbsp;hiçbir şey olmamıştı, ev, sahibini anaç bir tavırla kucaklamış,&nbsp;onun kulağına evlerin söylemeyi bildiği fakat ev sahiplerinin&nbsp;çoğunlukla duymayı bilmediği türden tatlı sözcükler fısıldamıştı, uzun lafın kısası, Tertuliano Máximo Afonso'nun&nbsp;yuvasına dönmekten duyduğu mutluluğu hiçbir şey bozamazmış gibi gözüküyordu. Aman ne büyük bir hayal kırıklığı, ne&nbsp;büyük bir hüsran, ne büyük bir hayal. Kozmik makinenin&nbsp;çarkları, telesekreterin elektronik iç organlarına yerleşmiş, bir&nbsp;parmağın gelip aletin düğmesine basmasını bekliyorlardı, böylece canavarların sonuncusu ve en korkuncunun kafesi açılmış&nbsp;olacaktı, yerde yatan kanlı ceset, ruhlar toplantısı, gürültücü ve&nbsp;azgın arı sürüsü değil, Antonio Claro'nun ısrarcı sesi, bitmek&nbsp;bilmez yakarışlarıydı bu, Lütfen, yine buluşabilir miyiz, lütfen,&nbsp;birbirimize söyleyeceğimiz çok şey var, oysa bu tarafta bulunan bizler, daha dün bu saatte, Tertuliano Máximo Afonso'nun,&nbsp;annesine bu adamla hiçbir alakası kalmadığına dair söz verdiğine tanık olmuştuk, onunla ne buluşacak, ne de telefon açıp,&nbsp;Lütfen yeter artık, diyerek kendisini rahat bırakmasını rica edecekti. Bu kararı coşkuyla alkışlamıştık, ancak bir an duralım ve&nbsp;kendimizi onun yerine koyalım, telefondaki mesajın ardından&nbsp;sinirleri altüst olan zavallı Tertuliano Máximo Afonso'yu&nbsp;anlamaya çalışalım, alnı yine ter içinde kalmış, elleri yine titriyor, üstelik yeni bir his olarak bir de tavan her an tepesine yıkılacakmış gibi hissetmeye başlamış. Telesekreterin ışığı halen&nbsp;yanıp sönmekte, demek ki bir iki tane daha yeni mesaj var.&nbsp;Antonio Claro'nun mesajını duyunca şaşkına dönen Tertuliano&nbsp;Máximo Afonso telesekreterin kaset mekanizmasını durdurmuştu, şimdi de aynı sesi duymaktan korktuğu için diğer mesajları dinlemeye çekiniyor, ya adam ondan cevap falan beklemeden yeniden buluşacakları günü, saati ve yeri haber vermek&nbsp;için aradıysa. Oturduğu yerden kalktı ve üzerine çökmüş olan&nbsp;kederi unutmaya çalıştı, üstünü değiştirmek için yatak odasına&nbsp;gitti, ama son anda vazgeçti, esas ihtiyacı olan şey buz gibi bir&nbsp;duştu, böylece iyice irkilip kendine gelecekti, tepesindeki karabulutlar aklını öylesine bulanıklaştırmıştı ki, diğer mesajlardan&nbsp;en azından birinin Maria da Paz'dan olabileceğini hiç düşünmemişti. Bu fikir ancak şimdi aklına geldi, duş adeta gecikmiş&nbsp;bir takdis etkisi yaratmıştı, suyla değil ışıkla yıkanıyordu sanki, balkonlarında güneşlenen üç çıplak kadın değil, kendini&nbsp;güvenli evine kilitlemiş bu yalnız adamın yaptığı banyo, tepesinden ışık yerine su ve sabun akıyor olsa da, bedenini kirden,&nbsp;ruhunuysa korkulardan arındırıyordu. Dünyayı dolaşırken&nbsp;son uğradığı limanı hatırlayan bir gemi gibi hasret dolu bir huzurla Maria da Paz'ı düşündü. Yıkanıp kurulandıktan, dinçleşip temiz kıyafetler giydikten sonra kalan mesajları dinlemek&nbsp;için oturma odasına döndü. Öncelikle okul müdürünün ve&nbsp;Matematik öğretmeninin mesajlarını sildi, saklamaya değmezlerdi, sonra kaşlarını çatarak yeniden Antonio Claro'nun mesajını dinledi ve onu da gerekli düğmeye basarak sildi, artık sıradaki mesajları dinlemeye hazırdı. Dördüncü mesaj, konuşmak&nbsp;istemeyen biri tarafından bırakılmıştı, sonsuzluk gibi süren&nbsp;otuz saniye boyunca karşı taraftan en ufak bir fısıltı duyulmuyordu, arka planda çalınan bir müzik, istemeden çıkarılan bir nefes sesi veya filmlerde izleyicileri germek için kullanılana benzer, kasıtlı olarak çıkarılan ağır bir nefes sesi bile yoktu.&nbsp;Yine aynı herif olmasın da, diye düşündü Tertuliano Máximo&nbsp;Afonso öfkeyle, telefonun kapatılmasını beklerken. O değildi,&nbsp;olamazdı, bir önceki mesajda gayet eksiksiz bir konuşma yapan birinin yeniden telefon açıp sessiz kalması saçma olurdu.&nbsp;Beşinci ve son mesaj Maria da Paz'dandı, Benim, diyordu,&nbsp;dünyada, Benim, diyebilecek kendinden başka kimse yokmuş&nbsp;gibi, kim olduğunun anlaşılacağından emin bir tavırla, Bugünlerde eve döneceğini tahmin ediyorum, umarım iyice dinlenmişsindir, beni annenin evinden ararsın sanmıştım, ama senden&nbsp;böyle bir şey beklememem gerektiğini bilmeliydim, neyse,&nbsp;önemi yok, dostane bir hoş geldin mesajı bırakmak istedim,&nbsp;beni ne zaman istersen arayabilirsin, ama seni beni aramaya&nbsp;zorladığımı sanma, bunu zorla yaparsan ikimiz için de kötü&nbsp;olur, bazen bana öylesine, susayıp bir bardak su içmek isteyen&nbsp;birisi gibi telefon etsen ne kadar harika olacağını düşünmekten&nbsp;kendimi alamıyorum, ama böyle bir şeyi senden istersem aşırıya kaçmış olacağımı biliyorum, öyle olmadığın halde bana susamışsın gibi davranmamalısın, özür dilerim, böyle demek istemedim, umarım eve sağ salim varmışsındır, bu arada annem&nbsp;neredeyse tamamen iyileşti, yine kiliseye gidebiliyor ve alışverişini kendi yapıyor, birkaç güne kalmaz eskisi gibi olur, seni&nbsp;öpüyorum, bir daha öpüyorum, bir daha öpüyorum. Tertuliano Máximo Afonso kasedi başa sarıp yeniden dinledi, başta,&nbsp;aldığı övgüleri ve iltifatları hak ettiğine şüphesi olmayan birisi&nbsp;gibi gülümsüyordu, fakat yavaş yavaş ifadesi ciddileşti, sonra&nbsp;dalgınlaştı, sonra da huzursuz bir hal aldı, annesinin söylemiş&nbsp;olduğu bir şeyi anımsamıştı, inşallah sen uyandığında o hâlâ&nbsp;yanında olur, işte bu sözcükler adamın zihninde, dinlenmemekten bıkmış Kassandra'nın son bir uyarısı gibi çınlayıp duruyordu. Saatine baktı, Maria da Paz bankadan dönmüş olmalıydı. Çeyrek saat daha bekledikten sonra kadını aradı. Alo, dedi kadın, Benim, dedi adam, Nihayet, Geleli bir saat olmadı bile, çabucak bir banyo yaptım, sonra da eve dönüş saatinde arayayım diye biraz bekledim, Mesajımı dinledin mi,&nbsp;Dinledim, Sanırım gereksiz birkaç laf etmiştim, Ne gibi, Şimdi&nbsp;tam hatırlayamıyorum, ama bilmem kaçıncı kez ilgini çekmeye&nbsp;çalışıyordum sanırım, her seferinde bir daha yapmayacağım&nbsp;diyorum, sonra yine yapıp kendimi küçük düşürüyorum, Öyle&nbsp;deme, kendine haksızlık ediyorsun, hatta bana da, İstediğini&nbsp;diyebilirsin, ama ben artık bu durumun devam edemeyeceğini&nbsp;düşünüyorum, ettiği takdirde zaten azıcık kalmış olan kendime saygımı da kaybedeceğim, Devam edecek, Ne, anlaşmazlıklarımız aynen devam mı edecekler yani, bana söylediklerimin yankısını bile vermeyen bir duvara konuşarak kendimi&nbsp;aşağılamaya devam mı edeceğimi söylüyorsun, Seni sevdiğimi&nbsp;söylüyorum, Bu sözcükleri daha önce de söyledin, özellikle de&nbsp;yatakta, sevişmeden önce, sevişirken, ama asla seviştikten sonra değil, Ama doğruyu söylüyorum, seni seviyorum, Lütfen,&nbsp;lütfen, bana daha fazla acı çektirme, Beni dinle, Dinliyorum,&nbsp;hayatta en çok istediğim şey seni dinlemek, Hayatımız değişecek, Buna inanmıyorum, İnan, inanmak zorundasın, Ayrıca&nbsp;söylediklerine dikkat etsen iyi olur, beni sonradan arkasında&nbsp;duramayacağın veya durmak istemeyeceğin ümitlerle doldurma, Geleceğin neler getireceğini ikimiz de bilmiyoruz, işte bu&nbsp;yüzden, bugün, bana güvenmeni rica ediyorum, Ben sana zaten hep güvendim, bunu niçin özellikle bugün rica ediyorsun,&nbsp;Seninle yaşamak için, birlikte yaşamamız için, Rüya görüyor&nbsp;olmalıyım, az önce duyduğum şey gerçek olamaz, Dilersen&nbsp;seve seve tekrarlarım, Kelimesi kelimesine tekrarlayacaksan&nbsp;olur, Seninle yaşamak için, birlikte yaşamamız için, İnanamıyorum, insanlar böyle aniden değişemezler, aklından veya kalbinden ne geçti de bana seninle yaşamamı teklif ediyorsun, bugüne kadar böyle bir şeyi kesinlikle düşünmediğini ve boş yere ümit beslememin yanlış olduğunu bana söyleyip durmuştun, İnsanlar aniden değişseler de aynı kişi olmaya devam edebilirler, Yani gerçekten birlikte yaşamamızı istiyor musun,&nbsp;Evet, Yani Maria da Paz'ı onunla yaşamayı isteyecek kadar seviyor musun, Evet, Bir daha söyle, Evet, evet, evet, Yeter, nefessiz kaldım, beni öldüreceksin, Aman dikkat et, seni sapasağlam istiyorum, Anneme müjdeyi verebilir miyim, hayatı boyunca bu mutlu anı beklemişti, Elbette verebilirsin, ama o bana&nbsp;pek bayılmaz, Kadıncağızın kendince haklı sebepleri vardı,&nbsp;beni oyalayıp durdun, bir türlü karar veremedin, annem kızının mutlu olmasını istiyordu ve ben hiç mutlu değildim, anneler böyledir, Dün annem ne dedi biliyor musun, bir ara senden&nbsp;bahsediyorduk, Ne dedi, İnşallah sen uyandığında o hâlâ yanında olur, dedi, Galiba senin bu sözcükleri duymaya ihtiyacın&nbsp;varmış, Aynen öyle, Uyandın ve ben hâlâ yanındaydım, ne kadar daha yanında olurdum bilmiyordum, ama yanındaydım,&nbsp;Annene bundan böyle rahat bir uyku çekebileceğini söyleyebilirsin, Artık uykuları kaçacak olan benim, Ne zaman görüşeceğiz, Yarın bankadan çıkar çıkmaz bir taksiye atlayıp oraya gelirim, Çabucak gelecek misin, Hemencecik kollarına atılacağım. Tertuliano Máximo Afonso ahizeyi yerine koydu, gözlerini kapadı ve Maria da Paz'ın kahkahalarıyla çığlıklarını duyar gibi&nbsp;oldu, Anneciğim, anneciğim, sonra iki kadının kucaklaştıklarını&nbsp;gözünün önünde canlandırdı ve çığlıklar yerlerini mırıldanmalara, kahkahalar yerlerini gözyaşlarına bıraktılar, bazen mutluluğun neden bu kadar geciktiğini, neden daha erken gelmediğini merak ederiz, fakat mutluluk, şimdi olduğu gibi, aniden,&nbsp;ümitler kesildiğinde ortaya çıktığında ne yapacağımızı bilemeyiz ve kahkahalarla gözyaşları arasında bir seçim yapmanın&nbsp;ötesinde, içimiz nasıl karşılayacağımızı bilemediğimiz gizemli&nbsp;bir kaygıyla dolar. Tertuliano Máximo Afonso unutulmuş&nbsp;alışkanlıklarına dönerek mutfağa gitti ve yiyecek bir şeyler&nbsp;arandı. Yine konserve, hep konserve, diye düşündü. Buzdolabının kapısında bir not vardı, rahatça okunsun diye iri, kırmızı&nbsp;harflerle yazılmıştı, Buzdolabında çorba var, notu üst kattaki&nbsp;komşu yazmıştı, ömrü uzun olsun, konserveler bu seferlik&nbsp;bekleyeceklerdi. Tertuliano Máximo Afonso yolculuk dolayısıyla bitkin, yaşadığı heyecanlar dolayısıyla yorgun halde yatağına çekildiğinde saat daha on bir olmamıştı. Mezopotamya&nbsp;uygarlıkları kitabından bir sayfa okumaya çalıştı, fakat kitap&nbsp;iki kez elinden kayıp düşünce uyumaya karar verdi ve ışığı&nbsp;kapadı. Yavaşça uykuya dalarken Maria da Paz yanına gelip&nbsp;kulağına şöyle fısıldadı, Beni öylesine aramış olman harika.&nbsp;Herhalde cümlenin devamı da gelecekti, fakat adam aniden&nbsp;ayaklandı, pijamasının üstüne sabahlığını geçirdi ve telefona&nbsp;sarıldı. Maria da Paz, Sen misin, diyerek telefonu açtı ve adam,&nbsp;Benim, dedi, susadım ve bir bardak su istemek için aradım.</p>
</body>
</html>
