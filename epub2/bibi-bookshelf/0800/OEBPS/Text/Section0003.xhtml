<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <p><br /></p>

  <p><br /></p>

  <p><br /></p>

  <p>Bunun pek de doğru olduğu söylenemez. Bir zamanlar sözcükler o kadar azlarmış ki, Bu ağız senin veya, Bu ağız benim, kadar basit bir şeyi ifade etmemiz, hatta, Ağızlarımız neden birbirine değiyor, diye sormamız bile mümkün değilmiş. Günümüzde insanlar bu sözcüklerin yaratılması uğruna verilmiş emeğin farkında değiller, bu konuda ilk kavranması gereken şey, belki de kavranması gereken şeyler arasında en zoru, bu sözcüklere ihtiyaç duyulduğunun fark edilmesi olmuştur, bunu, sözcüklerin akıllarda yaratacağı etkiler konusunda fikir birliğine varılması takip etmiş, son olarak da, asla tamamıyla yerine getirilemeyecek bir iş olan, bahsedilen bu etkilerin ve sözcüklerin orta ve uzun vadede ortaya çıkarabileceği sonuçların hayal edilmesi gelmiştir. Bununla karşılaştırıldığında, sağduyunun dün gece varmış olduğu kati yargının aksine, tekerleğin icadı şans eseri olmaktan ileri gitmez, tıpkı evrensel yerçekimi yasasının Newton'un başının üstüne düşüveren bir elmanın sayesinde ortaya çıkması gibi. Tekerlek çabucak icat edilmiş ve ezelden beri bilinen bir icat olarak kalmıştır, sözcüklerse belirsiz, dağınık bir kaderle, gayet geçici fonetik ve morfolojik kümeler halinde dünyaya gelmişlerdir, ama neyse ki, aydın yaratılışlarından doğan aydınlık sağ olsun, kendi başlarına değil de sınıflandırmayı yapan kişinin zevklerine göre değişkenlikle ifade ve temsil ettikleri kavramlar gibi ölümsüz, ölmez veya ebedidirler. Karşı koyamadıkları, yaratılış temelli bu eğilim zamanla, hem ortaklaşa hem de kişisel anlamda, ağır ve çözülmesi güç bir iletişim sorunu haline gelmiş, sağlarıyla sollarını, önlerini arkalarını birbirine karıştırmalarına yol açmıştır, sözcükler, önceleri iyi kötü ifade etmek için çabaladıkları şeyin yerini ele geçirmişlerdir ve bunun sonucunda da, görünümleri sizi yanıltmasın, boş tenekeler, dışlarında etiketler olsa da içleri boş gelen veya hızla boşalan teneke kutular alayının bir zamanlar içlerinde bulundurdukları ve korudukları zihinsel ve bedensel gıdaları çağrıştıran kokusu ortaya çıkmıştır. Sözcüklerin kökenleri ve kaderleri hakkındaki bu dağınık düşünceler bizleri asıl konumuzdan öylesine uzaklaştırdı ki en başa dönmekten başka seçeneğimiz kalmadı. Görünenin aksine, Bu ağız senin, Bu ağız benim ve hatta, Ağızlarımız neden birbirine değiyor, cümlelerini yazmamız tesadüf eseri değildi. Tertuliano Máximo Afonso yıllar önce, elinde fırsat varken biraz vakit ayırıp aynı anlama meyleden cümlelerin kısa ve uzun vadeli etki ve sonuçlarına kafa yormuş olsaydı şu anda bakışlarını telefona dikmiş, şaşkın şaşkın başını kaşıyor ve dün telesekretere iki, belki de üç kez sesini ve şikâyetlerini bırakan kadına ne demesi gerektiğini bulmaya çalışıyor olmazdı. Dün gece mesajları dinledikten sonra yüzünde gözlemlediğimiz belli belirsiz gülümseme ve dalgın ifade ayıp birer kibir belirtisinden öte değildi ve kibir, özellikle dünyanın eril kısmında, başımız sıkıştığı anda ortadan kaybolan veya başka yana bakıp hiçbir şey olmamış gibi ıslık çalan o sahte arkadaşlardan farksızdır. Maria da Paz, telefon eden kadının insanın içini ümitle dolduran, tatlı adı bu, biraz sonra işe gitmek üzere evinden çıkacak ve Tertuliano Máximo Afonso onunla hemen konuşmadığı takdirde kadıncağız koca bir günü daha üzüntü içinde geçirecek ve böyle bir şey, kadının hataları ve günahları ne olursa olsun, tabii gerçekten mevcutlarsa, hiç adil olmaz. Ya da kadın bunu hiç hak etmiyor, diyelim, çünkü kendisi bu tabiri tercih ederdi. Ancak her şeye rağmen, Tertuliano Máximo Afonso'nun şu anda boğuşmakta olduğu düşüncelerin saygıdeğer ahlaki sorunlarla ya da adalet-adaletsizlik ilkeleriyle değil, kadını aramazsa kadının kendisini arayacağı ve bu yeni aramanın öncekinin üzerine, gözyaşı içeren veya içermeyen, daha da ağır şikâyetler bindireceğiyle alakası var. Şarap sunuldu ve keyifle tüketildi, şimdi kadehin dibindeki acı tortuyu içme vakti. Gelecekte birçok fırsatta ve kendisine iyi birer ders olacak durumlarda gözlemleyebileceğimiz üzere, Tertuliano Máximo Afonso'nun kötü bir kişi olduğu söylenemez, hatta onu pek de talepkâr olmayan kriterlere göre hazırlanmış, iyi kişilerin yer aldığı şerefli bir listede görmemiz bile mümkün, fakat, görmüş olduğumuz üzere, aşırı alıngan olmasının yanında, ki bu bariz bir kendine güven eksikliğine işaret eder, asıl zaafı hayatı boyunca ne sağlam, ne de dayanıklı olabilmiş hisleridir. Mesela boşanması, klasik denebilecek, kanlı bıçaklı, ihanet, terk ve şiddetle lekelenmiş boşanmalardan farklıydı, sonuçta kendi aşk ateşinin söndüğü uzun bir sürecin ürünüydü, kendisi, dalgın ve kayıtsız mizacı dolayısıyla, bu sürecin sonunda ortaya çıkacak kurak çölü pek önemsememiş olabilir, fakat kendisinden daha doğru ve düzgün olan eski karısı, sonunda bu durumu katlanılmaz ve kabul edilmez bulmuştu. Seninle, sana âşık olduğum için evlendim, demişti kadın, ünlü kavgalarından birini yaptıkları bir gün, bugünse bu evliliği ancak korkaklık sebebiyle devam ettirebilirim, Ama sen hiç korkak değilsindir, demişti adam. Hayır, diye karşılık vermişti kadın, hayır, değilim. Birçok çekici özelliği bulunan bu kişinin, anlatmakta olduğumuz hikâyede bir rolü olması ihtimali ne yazık ki mevcut değil diyerek kabalık etmeyelim, çok zayıf olsa da bu ihtimal kadının eski kocasının bir hareketine, tavrına veya lafına bağlı olabilir ve bu laf, tavır veya hareket adamın bir ihtiyacı veya çıkarı dolayısıyla ortaya çıkabilir, ancak bunun olup olmayacağını şimdiden tahmin etmemiz mümkün değil. İşte bu sebepten dolayı adamın ilk karısına herhangi bir isim vermeyi gerekli görmüyoruz. Maria da Paz’ın bu sayfalarda varlığını devam ettirip ettirmeyeceği, ettirirse de ne kadar süre ve nereye kadar ettireceği, Tertuliano Máximo Afonso'ya bağlı, olur da telefonun ahizesini kaldırıp ezbere bildiği bir numarayı çevirmeye karar verirse, karşısına çıkan kadına ne diyeceğini bir tek kendisi biliyor. Matematik öğretmeninin numarasınıysa ezbere bilmediği için telefon defterine bakıyor, görünüşe bakılırsa, Maria da Paz’ı aramamaya karar vermiş, değersiz bir yanlış anlaşılmayı açıklığa kavuşturmanın, bir kadının acı çeken ruhunu rahatlatmaktan veya ruha son darbeyi vurmaktan daha önemli ve acil olduğunu düşünmüş. Tertuliano Máximo Afonso'nun eski karısı korkak olmadığını söylerken, adamın korkak olduğunu iddia veya ima etmemek ve adamı kırmamak için büyük özen göstermişti, fakat bu durumda, hayattaki birçok durumda olduğu gibi, arife tarif gerekmemişti ve şu anki duygusal ve durumsal senaryoya dönersek, erkek arkadaşının, âşığının, cinsel partnerinin veya bugünlerde nasıl deniyorsa o kişinin veda etmeye hazırlandığını çoktan anlamış olan ıstıraplı ve sabırlı Maria da Paz’a, tarifin t'si bile çok görülmüştü. Telefonu Matematik öğretmeninin karısı açtı ve sabahın böylesine erken bir saatinde gelen aramadan duyduğu rahatsızlığı pek de gizleyemeyen bir sesle, Kimsiniz, dedi, sesindeki rahatsızlık sözcükler vasıtasıyla değil, titrek ve tiz alt ses sayesinde belli oluyordu, karşımızda çeşitli bilim dallarından uzmanların, özellikle de yüzyıllardır bu konu hakkında yetkinlikleriyle tanınan ses teorisyenlerinin yardımını gerektiren bir vaka var, ses teorisyenleri derken sadece müzisyenler ve bestecileri değil, sesleri nasıl çıkaracaklarını bilen müzik yorumcularını da kastediyoruz. Tertuliano Máximo Afonso rahatsız ettiği için özür diledikten sonra adını söyledi ve tam kiminle görüşmek istediğini söylerken, kadın, Bir saniye, çağırıyorum, diyerek lafını kesti ve çok geçmeden Matematikçi meslektaşının, İyi günler, dediği duyulunca adam da, İyi günler, diye karşılık verip rahatsız ettiği için yeniden özür diledi ve mesajı biraz önce aldığını söyleyerek ekledi, Sizinle okulda konuşmak için de bekleyebilirdim, fakat daha fazla yanlış anlaşılmaya mahal vermemek için olayı bir an önce açıklığa kavuşturmayı istedim, böyle meseleler bir anda büyüyüverir, Benim açımdan herhangi bir yanlış anlaşılma mevcut değil, dedi Matematikçi meslektaşı, benim vicdanım beşikteki bir bebeğinki kadar temiz, Elbette, dedi Tertuliano Máximo Afonso, elbette, suç bende, bu sıkıntı, bu depresyon sinirlerimi altüst etti, alınganlaştım, güvensizleştim, olmayan şeyler hayal ediyorum, Ne gibi şeyler, diye sordu meslektaşı, Nasıl desem, mesela hak ettiğim nezaketi görmediğimi düşünüyorum, bazen ne olduğumu bile şaşırdığım oluyor, kim olduğumu biliyorum, ama ne olduğumu bilmiyorum, bilmem anlatabiliyor muyum, Eh işte, fakat, nasıl desem, tepkinizin, evet, tepkinizin sebebini halen anlayamadım, Açıkçası ben de bilmiyorum, bir an için bana, nasıl desem, babalık tasladığınızı düşündüm, Acaba size, sizin tabirinizle, babalığı ne zaman tasladım, Koridorda, sınıflarımıza gitmek üzere ayrılırken elinizi omzuma koydunuz, gayet dostane bir hareketti, fakat ben yanlış yorumladım, alındım, Şimdi hatırladım, Hatırlamamanız mümkün değil, karnımda bir elektrik jeneratörü olsa oracıkta yere yığılıp kalırdınız, Hareketim içinizde böylesine bir reddetme duygusu uyandırdı demek, Reddetme sözcüğü biraz ağır kaçabilir, salyangoz kendine dokunan parmağı reddetmez, kabuğuna çekilmekle yetinir, Onun reddetme şekli de öyledir, Evet, Fakat siz salyangoz değilsiniz, Bazen çok benzeştiğimizi düşünüyorum, Kim, siz ve ben mi, Hayır, ben ve salyangoz, Bu depresyondan bir an önce kurtulursanız her şey gözünüze daha farklı görünecektir, Tuhaf, Tuhaf olan nedir, Kullandığınız sözcükler, Hangi sözcükleri kullanmışım, Farklı görünmek, Cümlemin anlamının gayet açık olduğunu sanıyorum, Kesinlikle, doğru anladım zaten, ama söylemiş olduklarınız, benim son zamanlarda duyduğum endişelerle bire bir örtüşüyor, Anlaşabilmemiz için biraz daha açık konuşmanız gerekecek, Henüz bunun için çok erken, ama bir gün neden olmasın, Öyleyse o günü merakla bekleyeceğim. Tertuliano Máximo Afonso aklından, Daha çok beklersin, diye geçirdikten sonra konuştu, Asıl konumuza dönersek, sevgili dostum, sizi arama sebebim beni affetmenizi dilemek, Affedildiniz, dostum, affedildiniz, ama hiç bu kadar büyütülecek bir konu değildi, bu olanlar, kafanızda, tabiri caizse, bir kaşık suda fırtına koparmış olmanızdan kaynaklanıyor, neyse ki böyle durumlarda fırtınadan sağ çıkanlar kumsallardadırlar, kimse boğularak ölmez, Olaya mizahi yaklaştığınız için teşekkür ederim, Teşekküre lüzum yok, konuyu çözdüğümüze sevindim, Sağduyum hayaller, hayaletler ve yersiz yargılarla dolu olmasaydı cömert tavrınıza vermiş olduğum aşırı, hatta saçmalığa varan tepkiyi hemen fark ederdim, Aman dikkat edin, sağduyu denen şey sağlıktan pek uzak bir duyudur, özünde istatistik kitabından fırlama bir bölüme benzeyen, ayağa düşmüş bir şeydir, Çok ilginç, kırk yıllık sağduyuyu istatistik kitabından bir bölüme benzetmek hiç aklıma gelmemişti, ama biraz düşününce haklı olduğunuzu anlıyorum, Tabii Tarih kitabından bir bölüm de olabilir, bu arada, hazır lafı açılmışken, bildiğim kadarıyla böyle bir kitap şimdiye kadar yazılmadı, Nasıl bir kitap, Sağduyunun tarihi hakkında bir kitap, Müthişsiniz, böyle harika fikirleri her sabah ürettiğinizi söylemeyin sakın, dedi Tertuliano Máximo Afonso, soru havasında, Uyarılırsam üretiyorum, ama illa ki sıkı bir kahvaltının ardından, diye gülerek karşılık verdi Matematik öğretmeni, Bu gidişle size her sabah telefon edeceğim, Aman dikkat, altın yumurtlayan tavuğun başına gelenleri biliyorsunuz, Görüşmek üzere, Evet, görüşmek üzere, size bir daha babalık taslamayacağıma da söz veriyorum, Gerçi neredeyse babam olacak yaştasınız, Çok haklısınız. Tertuliano Máximo Afonso ahizeyi yerine koydu, kendinden memnun arkasına yaslandı, rahatlamakla kalmamış, bu ilginç ve aklı başında sohbetten keyif de almıştı, sağduyunun istatistik kitaplarındaki bir bölümden farksız olduğu ve Âdem ile Havva’nın Cennet'ten kovulduğu zamanlardan beri dünya kütüphanelerinde eksikliği çekilen bir sağduyu tarihi kitabı hakkında konuşan birine her gün rastlanmıyordu. Saate baktı, Maria da Paz bankadaki işine gitmek üzere evinden çıkmış olmalıydı, böylece kadının telesekreterine bırakacağı tatlı bir mesaj sayesinde mesele iğreti bir biçimde ve geçici bir süre için de olsa çözülebilirdi, Daha sonra ayrıntısıyla hallederim. Şeytanın oyununa gelmemek ve işini garantiye almak için yarım saat beklemeye karar verdi. Maria da Paz annesiyle yaşıyor ve her sabah evden birlikte çıkarlar, biri işine gider, diğeriyse önce kilisedeki ayine, oradan da alışverişe. Maria da Paz’ın annesi dul kaldığından beri kendini iyice dine, kiliseye vermişti. Evliliğin hep bir sığınak olarak gördüğü haşmetinden mahrum kaldığı yıllar boyunca buruşup kırışmış ve hizmet edeceği başka bir bey, hastalıkta ve sağlıkta birlikte olacağı, kendini bir kez daha dul bırakmayacak bir bey bulmaya karar vermişti. Yarım saatlik bekleme süresi tamamlanmasına rağmen Tertuliano Máximo Afonso kadının mesajına nasıl karşılık vereceğini halen kestiremiyordu, başlangıçta tatlı ve doğal, sade bir mesajın iyi olacağını düşünmüştü, fakat, bilindiği üzere, tatlıyla tatsız ve doğalla yapay arasındaki çizgi pek incedir, genelde hangi koşulda hangi ses tonunu kullanacağımız önceden belirlenmiş değildir, ani bir dürtüyle gelir, ancak şimdi olduğu gibi, ortada bir güvensizlik varsa, ilk anda gözümüze mükemmel ve uygun görünen her şey bir saniye sonra yetersiz veya abartılı görünecektir. Tembel bir edebiyat anlayışı tarafından epeydir pohpohlanan güzel sessizlik kavramı diye bir şey aslında mevcut değildir, güzel sessizlikler gırtlakta sıkışıp kalmış sözcüklerden ibarettir, bunlar nefes borusunun kavrayışından kaçamamış boğuk sözcüklerdir. Tertuliano Máximo Afonso bir süre daha kafa patlattıktan sonra, işi sağlama almak için yapabileceği en doğru şeyin mesajı önceden yazıp telefonda okumak olduğuna karar verdi. Birkaç kâğıdı doldurup yırttıktan sonra ortaya şöyle bir metin çıktı, Maria da Paz, mesajlarını aldım, sakin olmamız ve birbirimizi incitmeyecek kararlar almamız gerektiğini, hayat boyu süren tek şeyin hayatın kendisi olduğunu, bunun haricindeki her şeyin belirsiz, istikrarsız ve gelip geçici olduğunu düşünüyorum, yaşam bana bu gerçeği öğretti, ama arkadaş olduğumuza ve arkadaş kalacağımıza eminim, yüz yüze gelip ciddi olarak konuşursak her şeyin en iyi şekilde çözüleceğini sen de göreceksin, önümüzdeki günlerde seni yine ararım. Bir an tereddüt etti, söyleyeceği şey önündeki kâğıtta yazılı değildi, Öpüyorum, diyerek aramayı sonlandırdı. Telefonu kapadıktan sonra metni yeniden okuyunca yeterince özen göstermeden çiziktirdiği birkaç sıkıcı ayrıntı gözüne battı, mesela şu kaşarlanmış, arkadaş olmak ve arkadaş kalmak lafı, bir gönül ilişkisine nokta koymak için bundan daha kötü bir laf yoktur, kapıyı kapadıktan sonra kendimizi içeriye kilitlediğimizi fark etmekten farksızdı bu, ayrıca, en sonda aptalca eklediği öpücüğün haricinde, görgüsüzlük etmiş ve ciddi olarak konuşmaları gerektiğini kabul etmişti, Yüzyıllar Boyunca Özel Yaşamların Tarihi dersinde edindiği tecrübelerden, böyle durumlarda ciddi konuşmaların müthiş tehlikeli olduğunu, böyle konuşmaların başında kanlı bıçaklı olan kişilerin konuşmanın sonunda çoğunlukla birbirlerinin kollarına atıldıklarını öğrenmiş olmalıydı. Elimden ne gelirdi ki, diye homurdandı, ona her şeyin önceki gibi devam edeceğinden, ebedi aşktan falan söz edemezdim, ayrıca telefonda, üstelik o telefonun diğer ucunda değilken, her şey bitti tatlım diye son darbeyi de indiremezdim, bu bariz bir korkaklık olurdu, umarım kendimi böylesine alçaltmam hiç gerekmez. Tertuliano Máximo Afonso böyle tesellilerle içini rahatlattı, fakat başına çok daha büyük güçlüklerin geleceğinin de farkındaydı. Elimden geleni yaptım, diyerek konuya noktayı koydu.</p>

  <p>Şu ana kadar bu tuhaf olayların haftanın hangi gününde cereyan ettiğini belirtmemiz gerekmemişti, fakat Tertuliano Máximo Afonso'nun sıradaki eylemlerinin tam olarak kavranabilmesi için, günlerden cuma olduğunun bilinmesi gerekli, bu bilgiden, dünün perşembe, dünden önceki günün de çarşamba olduğunu çıkarabiliriz. Dün ve dünden önceki günün, haftanın hangi günlerine denk geldiği konusunda verdiğimiz yardımcı bilgi, birçok kişiye gereksiz, anlamsız, faydasız, saçma ve hatta aptalca gelmiş olabilir, fakat bu eleştirilerin kötü niyetle ve cahilce yapılmış olduğunu söylememiz lazım, çünkü bilindiği üzere, dünyada, mesela çarşambayı mercredi, miercoles, mercoledi veya wednesday, perşembeyiyse jeudi, jueves, giovedi veya thursday diye adlandıran diller var, cumanın adını da önceden özen gösterip korumasaydık birileri çıkıp bugüne freitag derlerdi. Sonradan böyle olmaz demiyoruz tabii, ama her şeyin bir zamanı var. Bugünün cuma olduğu konusunu açıklığa kavuşturduğumuza, Tarih öğretmeninin bugün sadece öğleden sonra dersi olduğuna ve yarın, yani cumartesi, samedi, sabado, sabato, saturday, hafta sonu olduğu için ders olmayacağına ve en önemlisi de bugünün işini yarına bırakmamak gerektiğine göre Tertuliano Máximo Afonso'nun sabahtan videocuya gitmesi ve ilgilendiği filmleri kiralaması gayet doğru bir davranış olur. Araştırmalarında hiç işine yaramamış olan Biletsiz Yolcu'yu geri verecek ve Ölüm Şafakta Saldırır ile Lanetli Şifre'yi satın alacak. Dün kiraladıkları arasında seyretmediği, toplam süreleri dört buçuk saati bulan üç film daha var ve videocudan bugün kiralayacağı filmleri de hesaba katarsak unutulmaz, sinemayla dolup taşan bir hafta sonu geçirecek, eski taşralıların deyimiyle, çatlayana dek film seyredecek. Giyindi, kahvaltı etti, video kasetleri kutularına geri&nbsp;koyup çalışma masasının bir çekmecesine kilitledi ve evden&nbsp;çıktı, ilk iş olarak üst kattaki komşusuna uğradı ve kadına istediği zaman aşağı inip evi temizleyebileceğini söyledi, Acele&nbsp;etmenize gerek yok, akşamüstünden önce eve dönmem, dedi,&nbsp;sonra da önceki günkü kadar telaşlı olmasa da, biriyle ikinci&nbsp;randevusuna giden ve bu yüzden hata yapmaması gerektiğini&nbsp;düşünen biri gibi tatlı bir telaşla arabasına bindi ve videocunun yolunu tuttu. Burada bir parantez açıp kimi okuyucuları&nbsp;bilgilendirelim, şu ana kadar metinde yapılmış olan şehir betimlemelerinin yetersizliğinden yola çıkarak, olayların orta büyüklükteki, yani bir milyondan az kişinin yaşadığı bir şehirde&nbsp;geçtiği sanılmasın, tam aksine, Tertuliano Máximo Afonso adlı&nbsp;bu öğretmen, bir zamanlar yerinde dağların, vadilerin ve ovaların bulunduğu, şimdiyse hem düzlemesine hem de dikine&nbsp;gelişmiş, bir aralar çaprazlama gelişmeye meyletmiş olsa da&nbsp;zamanla kaotik dokulu şehirlere has bir denge kazanan ve dev&nbsp;bir metropol olarak tanımlanan labirentte, konmuş olan sınır&nbsp;çizgileri yüzünden birbirlerinden uzaklaşacaklarına birbirlerine daha da yaklaşan, yaşam koşullarındaki farklılıkları akla&nbsp;hayale sığdırmanın zor olduğu beş milyonun üzerindeki insandan sadece biri. Büyük şehir denince akla gelen hayatta kalma güdüsü hem hayvanlara hem hayvanolmayanlara özgüdür, anlaşılması pek kolay olmayan ve hiçbir sözlükte yer almayan bu hayvanolmayan tabirini biz icat etmek zorunda kaldık, çünkü ilk sözcük olan hayvanın bayağılığı veya ikinci&nbsp;sözcük olan hayvanolmayanın tuhaf yazılışı yardımıyla cisimler ile cisim olmayanlar, cansızlar ile canlılar arasındaki benzerlikleri ve farkları belirginleştirmek istiyoruz. Bundan böyle&nbsp;hayvanolmayan sözcüğünü her kullandığımızda söylemek&nbsp;istediklerimiz, varlık ve türevlerinin özgünlüklerinin kaybolduğu, insanı da köpeği de hayvan diye adlandırdığımız diğer&nbsp;âlemde olduğu kadar açık ve net olacak. Tertuliano Máximo&nbsp;Afonso, Tarih öğretmeni olmasına rağmen, hayvan olanların&nbsp;kaderinde hayvanolmayana dönüşmek olduğunu, insanoğlu&nbsp;tarafından Tarih sayfalarına aktarılan isimler ve eylemler ne&nbsp;kadar yüce olurlarsa olsunlar hayvanolmayandan gelip hayvanolmayana gittiğimizi hiç fark etmemişti. Bu arada, biraz önce&nbsp;de bahsettiğimiz taşralıların söylemiş oldukları gibi sopa inip&nbsp;kalktıkça, yani sopanın inip kalkmasının arasındaki o kısacık&nbsp;sürede sırt dinlenme fırsatı buldukça, Tertuliano Máximo&nbsp;Afonso arabasını videocuya, yani hayatta kendisini bekleyen&nbsp;nice ara hedeften birine doğru sürüyor. Buraya daha önce gelmiş olduğu iki seferde de kendisiyle ilgilenen görevli başka bir&nbsp;müşteriyle meşguldü. Görevli yine de uzaktan onu tanıdığını&nbsp;belirten bir tavırla başını salladı ve dişlerini göstererek sırıttı,&nbsp;sırıtışı pek anlamlı gözükmese de sinsi bir niyeti gizlemeye&nbsp;müsaitti. Dükkâna yeni giren müşteriye nasıl yardımcı olabileceğini sormak üzere yaklaşan bir görevli kız, Ben ilgilenirim,&nbsp;şeklindeki iki adet kısa ve amirane sözcükle durduruldu ve&nbsp;hem anlayış hem de özür içeren belli belirsiz bir gülümsemeyle&nbsp;arkasını dönüp yanlarından ayrıldı. Kız meslekte ve dükkânda&nbsp;yeniydi ve satış sanatının inceliklerinde tecrübesiz olduğu için&nbsp;henüz birinci sınıf müşterilere bakma yetkisine sahip değildi.&nbsp;Saygıdeğer bir Tarih öğretmeni ve ciddi görsel-işitsel araştırmalarıyla ünlü bir âlim olduğunu bildiğimiz Tertuliano&nbsp;Máximo Afonso aynı zamanda da, dün gördüğümüz ve bugün&nbsp;de tekrardan göreceğimiz üzere, büyük miktarlarda video kaset. kiralamaya meraklıdır. Görevli önceki müşterisinden kurtulmanın verdiği keyif ve güvenle adamın yanına geldi ve, İyi&nbsp;günler, öğretmen bey, dedi, sizi yine burada görmek ne hoş. Bu&nbsp;selamlamanın samimiyetinden ve nezaketinden şüphe duymuyor olsak da, görevlinin bu tavrıyla dün aynı müşteri&nbsp;dükkândan çıkarken homurdanmış olduğu, Sana Tertuliano&nbsp;adını veren kişi ne yaptığını çok iyi biliyormuş, sözcükleri arasındaki kuvvetli karşıtlığı fark etmemek imkânsız. Bunun açıklaması, tezgâhın üstündeki, en az otuz video kasedinden oluşan yığında yatıyor. Sözünü ettiğimiz satış sanatında usta olan&nbsp;görevli, şiddetli hislerini dizginledikten sonra, hüsrana kapılmanın bir hata olacağını ve umduğu müthiş satışı yapmamış&nbsp;olsa da bu Tertuliano denen herifin aynı film şirketinin tüm&nbsp;filmlerini kiralamaya ikna edilebileceğini düşünmüştü, ayrıca&nbsp;belki kiraladığı kasetlerin bir kısmını da ona satabilirdi, neden&nbsp;olmasın. İş hayatı tuzaklarla doludur, nahoş sürprizlerle dolu&nbsp;bir kutu gibidir, yavaş adımlarla ilerlemek, kurnazlık edip tüm&nbsp;hesapları müşteriye fark ettirmeden yapmak, müşterinin önceden düşünüp kendini korumak için yanında getirdiği fikirleri&nbsp;güzelce çürütmek, her türlü dirence karşı sabırlı olmak ve en&nbsp;gizli arzularını keşfetmek lazımdır, kısacası, videocuda yeni&nbsp;çalışmaya başlayan kızın bu seviyeye gelmesi için kırk fırın ekmek yemesi gerekecektir. Görevlinin bilmediği noktaysa Tertuliano Máximo Afonso'nun oraya belli bir amaçla, hafta sonu&nbsp;için bir sürü kaset kiralamak üzere gittiğiydi, dünkü gibi yarım&nbsp;düzine filmle tatmin olmayacak, önüne konulan her kasedi kiralayacaktı. Böylece erdem yine erdemsizliğe üstün geldi ve&nbsp;erdemsizliği sandığı gibi çiğneyip geçmek yerine onun altında&nbsp;kaldı. Tertuliano Máximo Afonso Biletsiz Yolcu'yu tezgâha koydu ve, Bunu istemiyorum, dedi, Peki ya kiraladığınız diğer&nbsp;filmler, onları satın almayı düşünür müydünüz, diye sordu görevli, Ölüm Şafakta Saldırır ve Lanetli Şifre'yi alıyorum, kalan üç&nbsp;filmi henüz seyretmedim, Yanılmıyorsam o filmler şunlardı,&nbsp;Sahnenin Tanrıçası, Alarm İki Kez Çaldı ve Beni Başka Bir Gün Ara,&nbsp;dedi görevli, müşteri kaydına baktıktan sonra, Aynen öyle, Yani Yolcu'yu kiraladınız, Ölüm ve Şifre'yi ise satın alıyorsunuz, Aynen öyle, Pekâlâ, bugün hangi filmi isterdiniz, elimde, fakat&nbsp;Tertuliano Máximo Afonso görevlinin cümleyi bitirmesine fırsat vermedi, Şu gördüğüm kasetler benim için ayrılmış olsa&nbsp;gerek, yanılıyor muyum, Aynen öyle, dedi görevli, adamın&nbsp;yankısı gibi, mücadele etmeden kazanmış olduğu için sevinsin&nbsp;mi yoksa kazanmak için mücadeleye gerek kalmadı diye üzülsün mü bilemeden, Burada kaç film var, Otuz altı tane, Kaç saat&nbsp;eder yani, Önceki gibi film başına bir buçuk saatten hesaplarsak, hemen söylüyorum, dedi görevli ve bu defa elini hesap&nbsp;makinesine uzattı, Zahmet etmeyin, ben söyleyeyim, elli dört&nbsp;saat eder, Böyle hızlı hesaplamayı nasıl başardınız, diye sordu&nbsp;görevli, ben bu makineler çıktığından beri kafadan hesap yeteneğimi kaybetmiş olmasam da karmaşık işlemler için makine&nbsp;kullanıyorum, Çok kolay, dedi Tertuliano Máximo Afonso,&nbsp;otuz altı tane yarım saat on sekiz saat eder, onu da otuz altı tam&nbsp;saatle toplarsak elli dört sonucunu verir, Matematik öğretmeni&nbsp;misiniz, Matematik değil Tarih öğretmeniyim, sayılarla aram&nbsp;pek iyi değildir, Hiç belli etmiyorsunuz, bilgi sahibi olmak harika bir şey, Hangi bilgi olduğuna bağlı, Bence bilgiyi bilen kişiye de bağlı, Bu sonuca kimsenin yardımı olmadan varabiliyorsanız, dedi Tertuliano Máximo Afonso, hesap makinesine&nbsp;falan ihtiyacınız yok demektir. Görevli, müşterisinin söylediklerini tam olarak anladığına emin olmasa da duyduğu sözcükleri hoş ve tatlı buldu, hatta iltifat olarak gördü, eve gidene&nbsp;kadar unutmazsa aynı şeyleri karısına da söylemeliydi. Hesabı&nbsp;kâğıt kalemle yapmaya karar verdi, şu kadar video şu kadar&nbsp;eder, en azından bu müşterisinin karşısında bir daha asla hesap makinesi kullanmamaya karar vermişti. Sonuç oldukça&nbsp;makul bir miktardı, kiralama yerine satış yapmış olsa böyle bir&nbsp;fiyat çıkmazdı, fakat bu çıkarcı düşünce geldiği gibi ortadan&nbsp;kayboldu, artık barış yapılmıştı. Tertuliano Máximo Afonso&nbsp;ödemeyi yaptı ve bir ricada bulundu, Kasetleri on sekizerden&nbsp;iki torbaya doldurabilir miydiniz, bu arada ben de arabayı&nbsp;dükkânın önüne getireyim, elimde torbalarla gidemeyeceğim&nbsp;kadar uzak bir yere park etmiştim de. On beş dakika sonra torbaları arabanın bagajına yerleştiren, Tertuliano Máximo Afonso'nun kapısını kapayan ve sevgi dolu bir tavırla gülümseyip&nbsp;arkasından el sallayan, görevlinin bizzat kendisiydi, tezgâhın&nbsp;arkasına dönerken, Bir de ilk izlenimlerin doğru olduğunu&nbsp;söylerler, ilk başta hiç içimin ısınmadığı şu adam meğerse ne&nbsp;iyiymiş, diye mırıldandı. Tertuliano Máximo Afonso'nun&nbsp;düşünceleriyse bambaşka yerlerde dolanıyordu, iki gün kırk&nbsp;sekiz saat eder, yani iki gün boyunca uyumasam bile tüm filmleri seyretmek için bu sayı matematiksel olarak yeterli değil,&nbsp;ama bu gece başlar, cumartesi devam eder ve pazarı da buna&nbsp;ayırırsam ve bir kural koyup herifin konunun ortasına kadar&nbsp;görünmediği filmleri sonuna kadar seyretmezsem işi pazartesiden önce bitirebilirim. Eylem planı amaç olarak eksiksiz,&nbsp;şekil olaraksa mükemmeldi, eklentilere ve dipnotlara ihtiyaç&nbsp;yoktu, ama Tertuliano Máximo Afonso yine de direndi, Filmin&nbsp;yarısına kadar görünmezse, sonra da görünmez. Evet, sonra.&nbsp;Arayan Bulur adlı ilginç ve eğlenceli filmde bir resepsiyon görevlisini oynayan aktör ilk kez ortaya çıktığından beri Tertuliano Máximo Afonso'nun aklına takılı kalmış olan sözcük buydu. Peki ya sonra, diye kendi kendine sordu, henüz gerçekleşmeyen bir şey hakkında soru sormanın anlamsızlığından habersiz bir çocuk gibi, bundan sonra ne yapacağım, bu adamın&nbsp;on beş-yirmi tane filmde oynadığını, resepsiyon görevlisinin&nbsp;yanı sıra banka memuru ve hastabakıcı rollerinden başka rollerde de oynadığını gördükten sonra ne yapacağım. Sorusunun cevabı dilinin ucundaydı, ama telaffuz etmek için bir dakika bekledi, Onunla yüzleşeceğim.</p>
</body>
</html>
