<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-3</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-4"><a id="B-l-m-D-rt"></a>BÖLÜM DÖRT</p>

    <p class="paragraf">Alfred topallaya topallaya mahkeme salonuna geri döndü, çantasıyla bastonunu aldı. Başı ağrıyordu; bir dizi öyle morarmıştı ki, üstüne basamıyordu ama yüce bir mutluluk içindeydi. Onu lime lime etseler de, artık hiç kimsenin elinden alamayacağı bir şeye sahipti –uçmuştu. Memnun olduğu başka şeyler de vardı, en azından karanlığın bir kısmı aydınlanmış, tereddütlerinden bazıları ortadan kalkmıştı. Güçlü ve azimli bir adamdı o ama delirecek hale gelene kadar tahminlerde bulunmak yerine, artık bildiği bir şeyler vardı. Yine de üzerinden hâlâ atamadığı, uçmanın verdiği o sarhoşlukla kendi kendine gülse de, hep uçuşu düşünüyordu.</p>

    <p class="paragraf">Mahkeme kapısında nöbet tutan dindar ve kan soyu bilinciyle düşünen Naziler onu gördüklerinde suratlarını asıp aşağılayarak baktılar.</p>

    <p class="paragraf">Alfred topallayarak mahkeme salonunun lobisine girerken yanından geçtiği Nazi, “Ne istiyorsun arkadaşım?” diye sordu, aksi suratla.</p>

    <p class="paragraf">“Çantamı ve bastonumu, lütfen.”</p>

    <p class="paragraf">Alfred’in aksanını duyan Nazi’nin gözleri parladı. Pis bir yabancıydı demek. Çantasının da, bastonunun da üstüne bir bardak soğuk su içecekti. Nazi nöbete başlayalı daha yarım saat olmuştu, gece olup da mahkeme salonunun kilitlenmesine iki saat vardı. Hoş bir sohbet için beş dakikasını ayırabilirdi.</p>

    <p class="paragraf">“O güzelim eşyalarını neden bıraktın, pis yabancı? Çantanla bastonun mahkememizde ne arıyor?”</p>

    <p class="paragraf">Alfred bu sözlere alınamayacak kadar mutluydu, hatta içsel bir huzur duyuyordu. Aslına bakılırsa Nazi’nin dediklerini dosdoğru duymamıştı bile.</p>

    <p class="paragraf">“Şövalye beni derhal yanına çağırdı da ondan.”</p>

    <p class="paragraf">“Şövalye ha!” Nazi yumruğunu kaldırıp Alfred’in kafasına doğrulttu. “Sen, senin gibi pislikler ona ancak ‘asilzadeleri’ diye hitap edebilir.”</p>

    <p class="paragraf">Alfred hayatı boyunca edindiği tecrübeyle, başını eğerek zarifçe bu hamleyi savuşturdu. Bu ani hareketle yaralı dizine korkunç bir sancı girdi. Suratını ekşitti, sinirli sinirli gülen Nazi’den uzaklaştı.</p>

    <p class="paragraf">“Korkak İngiliz seni,” dedi Nazi. “Ayakta duramıyor musun? Pekala, Lieblein, canını yakmayacağım, tatlı küçük oğlan. Sana dokunmuş olsaydım ellerimi yıkamam gerekirdi zaten.”</p>

    <p class="paragraf">“Asilzadeleri derhal onunla gitmemi istediler, çantamla bastonumu bırakmak zorunda kaldım,” diye açıkladı Alfred.“Eşyalarımı alabilir miyim?”</p>

    <p class="paragraf">“Hayır.”</p>

    <p class="paragraf">“Bastonumu verseydiniz bari,” diye rica etti Alfred nazikçe (o uçmuştu bir kere, bildiği şeyler vardı, bu hödüğün ne önemi vardı ki? Ancak bir sıçan ya da güçsüz, çirkin bir hayvan kadar işte). “Topalım ben.”</p>

    <p class="paragraf">“Vah, vah, çok üzüldüm! Maalesef bu akşam Şövalye’nin bastonunu ödünç alacaksın. Seve seve verecektir sana, eminim.”</p>

    <p class="paragraf">Alfred, kapıcının bu eğlenceli fantezisi gerçeğe çok yakın olduğundan gülmeye başladı. Şövalye elinden gelseydi eğer, muhtemelen eşyasını ona ödünç verirdi.</p>

    <p class="paragraf">“<span class="CharOverride-13">Bu gürültü de ne böyle?</span>” Bu öfkeli ses Nazi’nin arkasından geliyordu. Mahkeme salonunda çalışmakta olan, Şövalye’nin polis müdürü kapıya çıkmıştı. “Kreş değil burası. Ah, yine mi sen!” dedi Alfred’i görünce. “Ne istiyorsun?”</p>

    <p class="paragraf">“Bastonumu ve çantamı rica ediyorum, Müdür Bey. Burada bırakmak zorunda kalmıştım çünkü Şövalye asilzadeleri onunla birlikte gitmemi istedi.”</p>

    <p class="paragraf">“Boş boş konuşacağına alsana o halde. Şövalye’yle beraber gittiğini biliyorum, çıkarken gördüm seni.”</p>

    <p class="paragraf">Alfred daha fazla konuşmadan, topallayarak içeri girdi, eşyalarını aldı. Polis Müdürü’ne selam verdi, Nazi’ye bakıp sırıttı. “Heil Hitler!” diye bağırdı neşeyle. “İyi akşamlar.”</p>

    <p class="paragraf">“Neden eşyalarını vermedin?” dedi Müdür, dövecekmiş gibi.</p>

    <p class="paragraf">“Pis bir yabancı işte, Müdür Bey,” dedi Nazi, tedirginlik içinde.</p>

    <p class="paragraf">“Yabancı olması, önemli bir sebep yüzünden burada olamayacağı anlamına gelmez. Dikkatli ol, ona bulaşma. Şövalye’yle bir işi var. Balkabağı suratına yapacak bir şey yok, ancak onu açığa çıkarabilirsin.”</p>

    <p class="paragraf">Müdür mahkeme salonunun kapısını çarptı, Nazi’yi incinmiş gururuyla baş başa bıraktı. Alfred Şövalye’nin, hangara ve iniş pistine pek de uzak olmayan muhteşem çiftlik evinin yolunu buldu. Bir süre çiftlikte dolaştı, sonra süthanede birine rastladı. Alfred adama Hermann’ın odasını sordu. Bu Alman yabancıları alenen aşağılamayan neşeli bir adamdı. “Ahırın üstünde,” dedi. “Şu kapıdan geç, merdiveni göreceksin. Yemek kırk beş dakikaya kadar çiftlik evinin yemek odasında hazır olacak. Yıkanmak istersen şurada tulumba var.”</p>

    <p class="paragraf">“Sizinle yemek yiyebilir miyim?” Alfred şaşırmıştı.</p>

    <p class="paragraf">“Ha, sen Hermann’ın İngiliz arkadaşısın, değil mi? Şövalye’nin seninle işi bitince buraya geleceğini söylemişti. Seni neden çağırttı?”</p>

    <p class="paragraf">“İngiltere’den bahsetti biraz. Benim oturduğum yere yakın büyük bir limanın şövalyesiymiş. Ah, şu kahrolası oğlan!” Alfred birden kazağının yaralı oğlanın kolunun altında bilmediği bir yere doğru gittiğini hatırladı. Hermann’ın odasında fazladan yatak olmayabilirdi, samanlığın tahtaları da çok sertti mutlaka. Ama yine de soğuk olmayacaktı hiç değilse. Ceketiyle gömleğini çıkardı, tulumbanın altında bol suyla yıkanarak ferahladı. Saçını ve sakalını taradı, babacan sütçüye bir parça ip ya da eski bir kayış var mı diye sordu.</p>

    <p class="paragraf">“Pantolonum düşüyor da… Kemerimle kazağım oğlanda kaldı.”</p>

    <p class="paragraf">“Hangi oğlanda?”</p>

    <p class="paragraf">“Hermann’a sorsan daha iyi edersin. Teşekkür ederim, bu işimi görür. Hermann yemekten önce samanlığa gelir mi?”</p>

    <p class="paragraf">“Gelmezse de yemek için ıslak çalarlar. Doğruca eve gel. Sakıncası yok. Sadece bir İngiliz olabilirsin, ama bu çiftlikte Hermann’ın dostusun. Yine de ustabaşına terbiyeli davran. Kapkara sakallı, kısa boylu olan.”</p>

    <p class="paragraf">Alfred ona teşekkür etti. Hermann’ın odasına çıktı; daracık, samanla doldurulmuş sert yatağa uzanıp dizini uzatınca ağrısı azaldı. Hermann misafiri için bazı hazırlıklar yapmıştı bile. En az rüzgâr alan bir köşeye çuvallardan yatak yapmıştı, ama Alfred o gelene kadar yatağını kullanmakta bir sakınca görmedi. Dizinin ağrısına rağmen mayıştı, hemen uykuya daldı.</p>

    <p class="paragraf">Hermann’ın kahkahasıyla uyandı.</p>

    <p class="paragraf">“Amma da uykucusun ha!” dedi Hermann arkadaşına bakarak. Alfred gözlerini kırpıştırdı.</p>

    <p class="paragraf">“Yemek vakti geldi mi?”</p>

    <p class="paragraf">“Sayılır. Kurt topalladığını söyledi, bastonsuz yürüyemiyormuşsun. Ne oldu?”</p>

    <p class="paragraf">“Of, bir sürü şey. Ama sana sonra anlatsam daha iyi. Evde değil de burada kaldığına sevindim.”</p>

    <p class="paragraf">“Burayı daha çok seviyorum,” dedi Hermann. Öfkesi tamamen dinmişti; Alfred’i kendi odasında, kendi yatağında yatarken bulunca keyfi yerine gelmiş, bu da yüzüne hoş bir pırıltı vermişti. Ama o pırıltı her zamanki yoğun mutsuzluğuyla gölgelenmişti artık.</p>

    <p class="paragraf">“En sevdiğim şey bu. Kendimle olmak ve aşağıda kışları içeri alınan ineklerin sesini duymak. Şimdi otlaktalar. Evde uyumak hiç hoşuma gitmiyor. Başın mı ağrıyor?”</p>

    <p class="paragraf">Alfred başını ovuyordu, sonra şüphe duyarmış gibi başını iki yana salladı.</p>

    <p class="paragraf">“Hayır, daha iyiyim. Ama sıkı çarptım.”</p>

    <p class="paragraf">“Kavga mı ettin?”</p>

    <p class="paragraf">“Mecbur kalmadığım sürece kavga etmem. Islık çalıyorlar, Hermann. Yemekler iyi midir?”</p>

    <p class="paragraf">“Yediğim yemeklerin çoğundan iyidir diyebilirim. Patates, çorba, ekmek ve yiyebildiğim kadar elma. Şövalye’nin yanında kalıp onunla yeseydin çok daha lezzetli şeyler tadabilirdin, elbette.”</p>

    <p class="paragraf">“Üç Şövalye sofrasını silip süpürebilirim,” dedi Alfred. Ödünç aldığı kayışı yukarı çekti. “İnsan çok uyursa çok yemesi gerekmezmiş. Ben geceleri uyuyorum, bir de üstüne gündüzleri bulduğum her fırsatta kestiriyorum ama hep açım.”</p>

    <p class="paragraf">“Sadece yemek yemeyi düşünmek cıvıklıktır,” dedi genç Nazi mütedeyyin bir tavırla.</p>

    <p class="paragraf">“O zaman Şövalyeler denizanası gibi olurlardı.”</p>

    <p class="paragraf">“Ha, o başka. Gerekirse zor şartlarda da yaşayabilirler.”</p>

    <p class="paragraf">Alfred yemeği çok beğendi. Yeterince yemek vardı, hafif ve lezzetliydi; tıknaz ve sert görünüşü ve siyaha çalan gri gözleriyle ilginç bir tip olan ustabaşı da dahil, Almanlar ona çok yakın davrandılar. Ustabaşı ona ve Hermann’a, yemekten sonra içsinler diye ucuzundan birer puro bile verdi. Alfred bu hac ziyaretini kuruşu kuruşuna hesapladığı, Hermann da sağlığına dikkat ettiği için pek sık tütün içmiyorlardı. Hermann’ın biriktirecek parası yoktu. Nazileri ya da tabi ırkları tasarruf etmeye teşvik edecek bir şey yoktu. Hastalandıkları ya da çalışamayacak kadar yaşlandıkları zaman devlet onlara bakıyordu. Oğullarına devlet bakıyordu; ergen olsun, çocuk doğuracak yaşta olsun, kadınlara da devlet bakıyordu. Doğurganlığını kaybeden kadınlar ise çok kısıtlı bir pay alabiliyordu. Yaşlı Marta, Alfred’in az önce bitirdiği yemeği yiyebilseydi, kendini erkekler cennetinde sanırdı. Ama Alfred kadınların olağan, günlük dertlerine hiç kafa yormamıştı. Cefa çektiklerinden bile haberi yoktu. Kadınların erkeklerden daha az yemek yemeleri doğal ve doğru bir şeydi; çocuk doğuramayacaklarsa, hayatta kalmalarına yetecek olandan daha fazla yemek vermenin ne anlamı vardı? Ağır işler yapmıyorlardı. Bu yüzden Alfred başkalarının açlığını boş yere düşünerek keyfini kaçırmadı ve puroyu, muhteşem geçen bir günün ikramiyesi olarak seve seve kabul etti.</p>

    <p class="paragraf">Hermann’la beraber purolarını içmeye samanlığa çıktılar. Diğer çalışanlar ellerinde olmadan onları kıskanmıştı. Tütün içmek imparatorlukta yasak değildi ama teşvik de edilmiyordu. Kutsal Olan, Kahraman Tanrı asla tütün içmezdi elbette; et de yemez, bira ve şarap da içmezdi. Devasa yapısını (2 metre 10 santim boyundaydı) ve olağanüstü güç gösterilerini küçük Almanların çok sevdiği o iri taneli, kalorisi yüksek yiyeceklere borçlu değildi. Ama O’nun son derece sade hayat tarzını uygulamak (buna bir kadının kirleten varlığıyla asla birleşmemek de dahildi) zorunlu değildi; bu yüzden erkeklerin çoğu buldukça tütün ve bira içer, et yerdi.</p>

    <p class="paragraf">Hermann, ahırdaki büyük sistemden çekilen kabloyla yukarı çıkan elektriği yaktı. “Ay doğdu, Hermann. Kapıyı açalım da ay ışığı girsin içeri. Hava hâlâ sıcak,” dedi Alfred.</p>

    <p class="paragraf">Hermann lambayı söndürdü, çuvalların arasından geçip kapıyı açtı. Yatağı kapının yanına çekip yan yana oturdular. Purolarını yakıp uzun, lezzetli nefesler çektiler.</p>

    <p class="paragraf">“Bir Şövalye olmak istemezdim,” dedi Alfred. “Her zaman istedikleri oluyor, hiçbir şeyden zevk aldıklarını sanmıyorum. İngiltere’den ayrıldığımdan beri tütün içmedim.”</p>

    <p class="paragraf">“Güzel, değil mi?” diye homurdandı Hermann. “Bunları bitirince birer tane daha içmek isteyeceğiz, ama insan sadece Şövalye olursa kalkıp kutudan bir tane daha alabilir.”</p>

    <p class="paragraf">“Evet, ama bitirmedik ki, daha yeni yaktık. Bunu düşünmeyelim şimdi.”</p>

    <p class="paragraf">Ay ışığıyla aydınlanan bahçeye, öte yanda yükselen ambarın zifiri karanlık gölgesine baka baka, sessizce purolarını içtiler. Bir kedi, sanki tüm bahçe su birikintisiyle doluymuş gibi, dikkatle, pıtır pıtır yürüyerek geçip gitti. Islık çalarak kediyi kovalarlarken bile çok huzurluydular. Hermann, Şövalye onu mahkemeden gönderdikten sonra Alfred’in neler yaptığını çok merak ediyordu, ama Alfred anlatmaya hazır olana kadar onu beklemeye kesin kararlıydı. Alfred, purolar dibine gelene kadar bekledi, Hermann’ın keyfini kaçırmak istemiyordu. İçin için yanmakta olan izmaritleri yerde dikkatlice ezerek söndürdüler.</p>

    <p class="paragraf">“Tek bir kıvılcım bile kalmadı,” dedi Alfred. “Hepsi bitti. Söndürdük. Şimdi bir Şövalye olsaydım, bir tane daha içmem gerekir miydi, gerekmez miydi? Hayır, gerekmezdi. Yarın sabah bir tane içebileceğimi biliyor olmam gerekirdi. Yarın sabah!” diye devam etti farklı bir tonla.</p>

    <p class="paragraf">“Bir şey mi olacak?”</p>

    <p class="paragraf">“Olacak. Yarın sabah erkenden bir haber alacaksın, saat onda Şövalye’nin evinde hazır bulunman söylenecek sana.”</p>

    <p class="paragraf">“O kahrolası soprano şarkıcı meselesi mi?”</p>

    <p class="paragraf">“Hayır.”</p>

    <p class="paragraf">“Ne olabilir peki?” dedi Hermann tedirginlik içinde. “Sen nereden biliyorsun? Meselenin ne olduğunu da biliyor musun?”</p>

    <p class="paragraf">“Hermann, Japonlarla aramızda savaş çıksın ister miydin?”</p>

    <p class="paragraf">“Hitler! İstemem mi hiç! Savaş mı çıkıyor yoksa? Yaşasın!”</p>

    <p class="paragraf">“Çıkmıyor. Ama olacaklar savaştan çok daha kötü şeyler, en azından senin için. Çok daha cesur olmalısın. Pekala, bana bak, ne kadar tuhaf ve ne kadar önemli olduğunu göstermek için sana bir şey söyleyeceğim. Bugün öğleden sonra Şövalye’yi onun özel uçağıyla gezdirdim. <span class="CharOverride-13">Bir uçak uçurdum.</span>”</p>

    <p class="paragraf">“Ne uçurdun? Ama sen sadece bir İngilizsin! Uçak uçuramazsın. İlahi, komik olma, Alfred. Sana inanmıyorum.”</p>

    <p class="paragraf">“Doğru söylüyorum, Hermann. Bana inanmak zorundasın, yoksa gereksiz yere kötü bir şok yaşayacaksın. Onunla beraber Münih’e kadar uçup geri geldim ve sağ salim indim; en azından inebilirdim ama yola bazı aptallar çıktı –yeterince geniş alan vardı aslında ama beni tedirgin ettiler. Gerçekten çok komikti; uçağı, kulübesini parçalayan bir köpek gibi hızla hangarın duvarına çarptığım halde ikimiz de yaralanmadık. Sadece ben dizimi incittim ve başımı çarptım, onun da burnu kanadı ve kaburgası ezildi.”</p>

    <p class="paragraf">“Burnunu kanatmışsın!” dedi Hermann. Sersemlemiş bir halde, hikâyenin sadece burasına takılıp kalmıştı.</p>

    <p class="paragraf">“Evet, evet. Bir yere çarpınca Şövalyelerin de burunları kanayamaz mı? Anlamıyor musun, ölebileceğimizi düşündü.”</p>

    <p class="paragraf">“Delirmiş olmalı. Von Hess ailesi diğerlerine benzemez. Onu almaman gerekirdi, Alfred. Kendinde değilken bunu yapman korkunç bir şey.”</p>

    <p class="paragraf">“Delirmiş falan değil,” dedi Alfred ciddiyetle. Sonra kıkırdayarak, “Endişelenecek kadar delirmedi, en azından,” diye devam etti. “Kaçık bir Şövalye’nin hayatının, uçma fırsatıyla arama girmesine izin verir miyim hiç? Asla. Ama o deli değil. Evet, şimdi dinle. Yarın, <span class="CharOverride-13">neden</span> ölüm tehlikesiyle karşı karşıya kalmak istediğini, neden her şeyi (o şeyler her neyse artık) kontrol eden biri olmaksızın ilk kez bir uçağı, olasılıksız bir şans da olsa uçurabilmeme izin verdiğini anlatacak. Bunun nedenini sana da açıklayacak.”</p>

    <p class="paragraf">“Neden ölmek istedi?”</p>

    <p class="paragraf">“Ölme olasılığına sahip olmak için.”</p>

    <p class="paragraf">Hermann çaresizce başını salladı.</p>

    <p class="paragraf">“Anlamıyorum.”</p>

    <p class="paragraf">“Ben de. Ama yarın anlayacağız. Sana da açıklaması gerektiği konusunda ısrar ettim.”</p>

    <p class="paragraf">“Bana bir şey açıklanmasını istemiyorum!” diye haykırdı Hermann telaşla. “Yaşlı adam delirmiş, sen de uçmak için onu kullanmışsın. Tüm bunlar… çılgınlık.”</p>

    <p class="paragraf">“Değil, Hermann. Bir erkek gibi davranıp kavga ve çiftlik işlerinden başka bir şey için de ayağa kalkman gerekir. Muhtemelen cehenneme gideceksin; bundan kaçma da sana yardım edeyim. Şövalye de bize yardım edecek.”</p>

    <p class="paragraf">“Anlamıyorum,” dedi Hermann umutsuzca. “Neden bize bir şeyler açıklanmak ve sonra da yardım edilmek zorunda? Neden bizi rahat bırakmıyor? Neden <span class="CharOverride-13">bana</span> da açıklanacağını söyledin?”</p>

    <p class="paragraf">“Şövalye’nin dediklerini sen yokken mi dinlememi istiyorsun? On iki yaşındaki çocuklar gibi büyüklerin konuşmalarından çıkarılmak mı istiyorsun?”</p>

    <p class="paragraf">“Şey, hayır, ama… neden başkası değil? Yani, demek istediğim… Bilmiyorum.”</p>

    <p class="paragraf">“Hermann, beni seviyorsun, değil mi? Güveniyor musun?”</p>

    <p class="paragraf">“Evet,” dedi Hermann alçak sesle.</p>

    <p class="paragraf">“İngiliz olmama rağmen mi?”</p>

    <p class="paragraf">“Evet.”</p>

    <p class="paragraf">“O halde, bir İngiliz’i sevip ona güvenebiliyorsan, bizim gibi erkekler için, hepimiz için önemli bir şeyin, bir bilginin, bir hikmetin var olduğu fikrine de tutunabilir misin?”</p>

    <p class="paragraf">“Evet -galiba anlıyorum- ama, Alfred…” Hermann fısıldayarak devam etti. “<span class="CharOverride-13">Almanya’ya karşı</span> ise bu fikir, asla katılmam.”</p>

    <p class="paragraf">“Şövalye bir Alman.”</p>

    <p class="paragraf">“Biliyorum. Evet, öyle olamayacağını biliyorum.”</p>

    <p class="paragraf">“Yani, Şövalye Almanya için iyi olan bir şeye asla karşı çıkmaz. Aslında Hermann, o muhteşem bir adam. Neyse, artık uyuyalım mı? Geç oluyor.”</p>

    <p class="paragraf">“Evet,” dedi Hermann minnetle. “Yatakta sen yat.”</p>

    <p class="paragraf">“Yo, yo. Çuvalların üstünde rahat ederim ben.”</p>

    <p class="paragraf">“Dizin yaralı, Alfred, lütfen,” diye yalvardı Hermann. “Yarın korkunç yöntemlerle acılar çekeceksem, şimdi bunu benim için yapabilirsin.”</p>

    <p class="paragraf">“Eh, peki o halde, dostum. Dediğin gibi olsun.”</p>

    <p class="paragraf">Hermann postallarını çıkardı, çuvalların üstüne uzanıp yüzünü duvara döndü. Korkularına ve duyduğu endişeye rağmen, biraz sonra derin bir uykuya daldı. Alfred ise aksine, epeyce bir zaman uyuyamadı.</p>

    <p class="paragraf">Yaşlı von Hess ise büyük evinde, rahat yatağında uzanmış yatıyordu. Kaburgaları sancıyor, buz gibi bir şüpheyle sırtı ürperiyordu. Uzun süre önce vazgeçtiğini sanıyordu, ama duygusallaşmıştı ve bundan kurtulamıyordu. Değersiz çocukluk dini ve ahlakı dev gibi yükseldi; kendini bir çocuk gibi hissetmeye başladı, korkuyla sindi. Saatlerce bununla savaşma cesareti bulamadı, savaşmaya başladığındaysa nihai bir sonuca ulaşamadı. Sonunda bitkin bir halde uykuya dalarken kuruntu ve şüphelerinden kurtulabilmiş değildi, ama şifalı gün ışığıyla uyandığında hepsi yok olmuştu.</p>

    <p class="paragraf">Sabah kalktığında gözleri çökmüştü; hafifçe şişmiş olan kızarık gaga burnuyla ayyaşlara benziyordu. Ama son derece sakindi. Alfred ve Hermann onun çalışma odasına girerlerken, Hermann onun delirmediğinden emindi. Gri gözleriyle gayet aklı başında olarak iki adama sonra da onları getiren Nazi uşağa baktı.</p>

    <p class="paragraf">“Heinrich.”</p>

    <p class="paragraf">“Efendimiz.”</p>

    <p class="paragraf">“Kimse rahatsız etmesin, koridorun kapısına dahi yanaşmasın. Ben çağırana kadar orada bekle. Anladın mı? <span class="CharOverride-13">Hiçbir şekilde</span> rahatsız etmeyin.”</p>

    <p class="paragraf">“Efendimiz.” Uşak topuklarını birbirine vurdu, selam verdi.</p>

    <p class="paragraf">“Gidebilirsin.”</p>

    <p class="paragraf">Heinrich dışarı çıktı. Hermann ile Alfred hâlâ esas duruşta bekliyorlardı.</p>

    <p class="paragraf">“Rahat. Hayır, yani oturun, demek istedim. Buyrun.”</p>

    <p class="paragraf">Hermann heyecanla içini çekti. Daha önce bir Şövalye’nin yanında hiç oturmamıştı.</p>

    <p class="paragraf">“Otur, Hermann,” dedi Şövalye, ters ters. “Sana dediğimi yap, olur mu?” Aniden sinirlenmesi, stresli olduğunun göstergesiydi.</p>

    <p class="paragraf">Hermann aceleyle, Alfred’in yanındaki sandalyeye oturdu. Şövalye masasında, onları karşısına almış oturuyordu. Dirseklerini masaya dayamış, ellerini kavuşturmuştu. Bir Şövalye’nin karşısında oturmaktan çok utanan Hermann, gözlerini onun yüzüğündeki yakuta dikti. Alfred ise dikkatini toplamış, Şövalye’nin yüzüne bakıyordu.</p>

    <p class="paragraf">“Nereden başlasam, bilemiyorum,” dedi Şövalye, hafifçe öksürerek. “Özellikle, ikinizin da size söyleyeceklerimi anlamayacağınızı bildiğim için. Alfred anlatacaklarımın yarısını anlayabilir belki, Hermann ise hiçbir şey. Belki de şahsi bir açıklama ile başlamak en iyisi. Hermann, buralarda ‘von Hess gibi deli,’ lafını duydun mu hiç?”</p>

    <p class="paragraf">“Evet, asilzadeleri, bir iki kere duymuştum.”</p>

    <p class="paragraf">“Tuhaf bir ailem vardır. Deli değiller, hiçbiri delirmedi, aslında neden delirmediklerini anlayabilmiş değilim ama acayiptirler ve bunun iyi bir sebebi vardır. Bazıları,” diye devam etti Şövalye, “intihara teşebbüs etti. Onun da iyi bir sebebi vardı. Diğer Alman erkekleri arasında intihara yol açan sebeplerden çok daha geçerli hem de.”</p>

    <p class="paragraf">“Acaba…” diye lafa girdi Alfred, sonra hemen sustu. “Özür dilerim.”</p>

    <p class="paragraf">“Evet, Alfred, var. Ona da geleceğim, sırayla. İntiharlar, evet, her yıl daha da arttı. Von Hess acayipliği sıra dışı bir aile lanetine dayanır, bilginin aile laneti. İntiharların sebebi budur. Zayıf insanlar bilgiyi taşıyamazlar.” Şövalye Hermann’a, sonra Alfred’e baktı. “Sanırım,” dedi, “İngilizce konuşacağım. Anlayabilir misin, Hermann?”</p>

    <p class="paragraf">“Evet, efendim.”</p>

    <p class="paragraf">“Alfred’in, söylemek zorunda olduğum her şeyi anladığından emin olmak istiyorum. Gururla ifade etmeliyim ki, von Hess erkeklerinin çoğu güçlü olmuştur. Lanetle yaşamayı başarabilmişler ve zamanı gelince bu laneti oğullarına devretmişlerdir. Bilginin onları öldürmesine izin vermeseler de (korkak olan birkaçı hariç) bilgiyi ailenin dışında kimseye vermemişlerdir. Bunu ilk ben yapacağım, çünkü von Hess’lerin sonuncusu benim. Diğerleri gibi sorumluluktan kaçmadım. Ama Hermann’ın da bildiği gibi üç oğlum da yıllar önce bir uçak kazasında öldü; kaderin cilvesi, öldüklerinde hiçbirinin oğlu yoktu. Daha sonra oğul sahibi de olamadım ve ailemin sonu o kazayla birlikte gelmiş oldu. Bir Şövalye’nin yetim çocuğunu evlat edinebilirdim, ama istemedim. Bunu ciddi olarak hiç düşünmedim. Laneti başka erkeklerin kanına karıştırmak doğru gelmedi. Ayrıca böyle bir aile laneti, von Hess Şövalyelerine öyle ya da böyle, mevkidaşlarından farklı bir statü vermiştir ve bir başkasının oğlunun bunu paylaşması bana uygun gelmedi. Şansıma, erkekler o kadar aptal ki, aileye ait olduğu sürece bir lanetle gurur duyabiliyorlar; ancak nesiller ve yüzyıllar boyunca hiçbir von Hess, çok isteseler de bunu yapmamış, lanet kendisini yok etmiştir.”</p>

    <p class="paragraf">Şövalye bir an duralayınca Alfred, “Şövalyeler babadan oğula, yüzyıllar boyunca kendilerini sürdürebilirler mi?” diye sordu.</p>

    <p class="paragraf">“Hayır. Şövalyelerin rütbeleri, kimsenin babalık yapmak istemediği Nazi erkek bebeklerle doldurulur. Ama aklında tut, Alfred. Buna benzer şeylerle ileride yine karşına çıkarım. Sıra dışı bir şans eseri von Hess ailesi erkek varis yokluğu hiç çekmemiştir. Bir parmakları yamuktur.” Şövalye sol elini kaldırdı. “Bazen bir nesil atlar.”</p>

    <p class="paragraf">Hermann sersemlemiş bir halde düşünmeye çalışıyordu. “Nazi bebekleriyle mi? Nazi bebekleri, Nazi bebekleri. Gelip giderler.”</p>

    <p class="paragraf">“İlk von Hess’in,” dedi Şövalye, “Hitler’in arkadaşı olduğu söylenir. Ama ben emin değilim. Aynı adı taşıyan iki kişi varmış. Biri kahramanlar almanağındaki Rudolf von Hess; ama o von Hess, önemli olan von Hess Hitler’in ölümünden yüz elli yıl sonra yaşamış.”</p>

    <p class="paragraf">(“Ölmek?” diye düşündü Hermann. “<span class="CharOverride-13">Ölmek mi?</span> İnsanlar ölür. Oh, Gök Gürültüsü Tanrısı, keşke buradan gidebilsem!”)</p>

    <p class="paragraf">“Onun da adı benim gibi Friedrich’miş. Evet, bu von Hess ailesine iki şey bırakmış. Bir, sahip olduğunu; iki, yaptıklarını. Bir fotoğrafa sahipmiş ve bir kitap yazmış. Sanırım önce fotoğrafı göstersem daha iyi olacak.”</p>

    <p class="paragraf">Şövalye masanın çekmecesinden, ince bir kâğıda sarılı kalın bir karton kâğıda benzeyen bir şey çıkardı. Masanın üstüne bıraktı, ellerini hafifçe üstüne koydu.</p>

    <p class="paragraf">“Bu orijinal baskı değil, elbette. Defalarca kopyası yapıldı, levhası da temiz bir baskı almak için yenilendi. Ama sizi temin ederim ki, Efendimiz Hitler’in sağlığında çekilmiş bir fotoğrafıdır bu. İkiniz de sayısız Hitler resmi ve heykeli gördünüz; en yakın arkadaşınız kadar iyi biliyorsunuz yüzünü, fiziksel özelliklerini. Çok uzun bir boy; uzun, gür, altın saçlar; göğsüne yayılan erkeksi, altın sakallar; okyanus mavisi gözler, asil ve sert kaşlar… Ama işte bu o.”</p>

    <p class="paragraf">Şövalye fotoğrafın kâğıdını açıp Alfred’e verdi.</p>

    <p class="paragraf">“Köşesinden tut,” dedi.</p>

    <p class="paragraf">Hermann o kadar heyecanlıydı ki, baktığı şeyi göremedi bile. Gözleri bulanıklaşmıştı, çılgınca bir sabırsızlıkla gözlerini ovalayıp yeniden baktı. Baktı, baktı, koşmakta olan biri gibi nefes alıp vermeye başladı. Dört kişi gördü; ikisi biraz arkada, diğer ikisi öndeydi. Fotoğrafın merkezindeki kişi ufak tefek (arkadaki iki kişi ondan daha uzundu), esmer, kahverengi ya da ela gözlüydü, yüzü bir kadınınki kadar tüysüzdü, sadece dudağının üstünde küçük siyah bir bıyığı vardı. Saçı kısa kesilmiş, alnına düşen bir tutam saç daha uzun bırakılmıştı. Kadın pantolonu gibi daracık bir pantolon giymişti; duruşu korkakça, hatta kadın gibiydi. Geniş omuzlar, geniş gövde, dümdüz bir karın, ince bel ve küçük kalçalar neredeydi? Bu küçük adam neredeyse şişmandı. Hermann, göğüs kafesinin altındaki şişkinliği görünce dehşete kapıldı. Koca göbekli biriydi. Sevimli bir gülüşü vardı. Yanındaki delikanlıyla hemen hemen aynı hizadaydı; yüzünden ışık saçılıyor, asillikten uzak daha doğrusu yumuşak yüz hatlarına yansıyan mutluluk onu sevimli kılıyordu. Tanrı’nın lütfunun ışığında güneşlenen oğlan ise ona değil, dosdoğru kameraya bakıyordu. Yetişkin olmamasına rağmen kutsal Alman fiziğinin özelliklerini, Efendi Hitler’den ve arkada duran iki kişiden daha fazla taşıyordu. Kalın, uzun örgüleri o kadar açık renkti ki, omuzlarından göğsüne kadar sapsarı görünüyordu. Asil, geniş bir alnı, iri mavi ya da gri gözleri, köşeli bir çenesi, hafifçe gülümseyen geniş bir ağzı vardı. Bembeyaz ön dişleri görünüyordu. On dört yaşında, İlk Kan Soyu Birliği’ne katılan bir Şövalye oğlu gibi giyinmişti; asırlar önce ölmüş olan bu oğlanın soluk renkli cübbesi, dizlerinin biraz altına kadar iniyordu. Kendini kasmadan, zarifçe ve dimdik duruyordu. Dışarı fırlamış gözlerle bakakalan Hermann bu oğlanı, küçük yaşta olmasına rağmen ufak tefek, esmer, yumuşak görünüşlü Hitler’den daha asil, daha Alman, daha erkeksi görüyordu.</p>

    <p class="paragraf">Alfred ise beklendiği gibi, ilk toparlanan kişi oldu.</p>

    <p class="paragraf">“Olması gerektiği gibi görünmemesi neden bu kadar önemli, anlamıyorum,” dedi. “Ufak tefek ve esmer olan binlerce Alman var ve çok yemek yerlerse hepsi de şişmanlar. Bu onun büyük bir adam olmadığı anlamına gelmez.”</p>

    <p class="paragraf">“O büyük bir adamdı. Peki, Tanrı mıydı?”</p>

    <p class="paragraf">“Asla öyle düşünmedim. On altı yaşından beri.”</p>

    <p class="paragraf">“Bu fotoğrafta görünümünden daha önemli şeyler var,” dedi Şövalye. “Konuştuğu, gülümsediği kişi kim sizce?”</p>

    <p class="paragraf">“On dört yaşlarında yakışıklı bir oğlan, bir Şövalye oğlu herhalde. Kim olduğunu nereden bileyim? Rudolf von Hess mi?”</p>

    <p class="paragraf">“Hayır,” dedi Şövalye. “O bir kız.”</p>

    <p class="paragraf">“Kız mı!” diye haykırdı Alfred. Kulaklarına inanamıyordu. Hermann’ın ise soluğu kesilmişti.</p>

    <p class="paragraf">“On beş, on altı yaşlarında bir kız. Genç bir kadın. Göğüslerine bakın.”</p>

    <p class="paragraf">İkisi de, Efendi Hitler’in dokunacak kadar yakın olduğu kişinin erkek olması gerektiğinden emin olduklarından açıkça gözlerinin önündeki şeyi daha önce göremediler. Yumuşak, kısa cübbenin katları altından göğüsleri belli oluyordu.</p>

    <p class="paragraf">“Bir kız!” dedi Alfred fısıltıyla. Bir oğlan kadar güzeldi; saçları, asil duruşu oğlan gibiydi ve oğlanlar gibi dosdoğru ve korkusuzca bakıyordu. Alfred’le Hermann fotoğraftaki diğer kişileri tamamen görmezden gelerek baktılar, baktılar. Alfred’in beti benzi atmış, Hermann ise kıpkırmızı olmuştu. Şövalye onların duygularını paylaşan bir edayla genç adamlara bakıyordu. Artık umursamıyordu, yaşlanmıştı ama sakladığı fotoğraftaki o güzel Alman kızına bakarken pek çok kez kanı kaynamıştı.</p>

    <p class="paragraf">Kendini ilk toparlayan yine Alfred oldu. Gözünü zar zor fotoğraftan alıp alçak sesle, tereddüt içinde sordu: “Bu özel bir kız mı? Bir Şövalye’nin karısı ya da kızı mı?”</p>

    <p class="paragraf">“Sıradan bir Alman kız. Bir Nazi’nin kızı. Belki uzun boylu olduğu için özel olabilir. Bak, neredeyse onun kadar uzun.”</p>

    <p class="paragraf">“Kızlar, sıradan kızlar böyle miymiş?”</p>

    <p class="paragraf">“Evet. Böyle giyiniyorlarmış, saçları uzunmuş, yüzleri güzelmiş ve Kutsal Olan’ın önüne çıkmaları kesinlikle yasak değilmiş. Tüm bunlar sonradan olmuş, yani onun suçu değil.”</p>

    <p class="paragraf">Hermann sonunda, boğuk sesiyle Almanca konuşarak, “Kadınlarla ilgisi olmadığını söylemek yalandır,” dedi. “Yalan, yalan.”</p>

    <p class="paragraf">“Kadınlardan uzak durması açısından, evet. Kadın olarak doğmamış olması açısından, evet. Kadınları insan ırkının dışında tutması, onlara milliyet ve sınıf vermemesi açısından, evet. Ama Friedrich von Hess’in yaşadığı dönemde Hitler’in bir efsane olduğunu unutmayın. Özel hayatının kayıtları vardıysa bile hepsi kayboldu ya da yok edildi. Hiç evlenmediği kesin, ama kadınlarla cinsel ilişkiye girip girmediğini bilmiyoruz.”</p>

    <p class="paragraf">“Evli mi?” dedi Alfred. “Kusura bakmayın, efendim, ama bu Almanca sözün anlamını bilmiyorum.”</p>

    <p class="paragraf">“Kaybolmuş sözcüklerden biridir. Von Hess’in kitabından başka bir yerde rastlanmıyor. Evlenmek, bir evde tek bir kadınla ve çocuklarınızla beraber yaşamak ve ölene kadar bu yaşantıyı devam ettirmek demektir. Erkeklerin kadınlarla beraber yaşaması masal gibi geliyor, değil mi? Ama yaşamışlar.”</p>

    <p class="paragraf">“O zamanın kadınları farklıymış,” dedi Alfred. “Fotoğraftan da belli oluyor.”</p>

    <p class="paragraf">“Evet,” dedi Şövalye. Pek çok kez ben de, muhtemelen diğer von Hess’ler de, bu fotoğrafa baktıktan sonra dışarı çıkıp kadınların nasıl değiştiğini gördük. Tanrı’ya şükür, hepimiz gayet gerçekçiydik. Oğullar olmak zorundaydı. Oğullar vardı. Evliliğin ne olduğunu bilemeyebilirsin, Alfred; Hıristiyanlar bizim gibi kadınlar ayrı, erkekler ayrı yaşamazlar. Aile içinde yaşarlar; yani kadın, erkek ve kız ve erkek çocuklar olarak. Bunu nasıl yaptıklarını bilmiyorum, çünkü kadınları tıpkı bizim kadınlarımıza benziyor.”</p>

    <p class="paragraf">“Yaptıklarını biliyorum,” dedi Alfred, dalgın dalgın. “Yıllar önce Hıristiyanlığı araştırmıştım. Kadınlarla beraber yaşamak dinlerinin bir parçası.”</p>

    <p class="paragraf">“Bakmıyorsan artık fotoğrafı geri versen iyi olur,” dedi Şövalye.</p>

    <p class="paragraf">“Gitmeden önce bir kere daha görebilir miyiz?” diye sordu Alfred. Hermann bir şey söylemedi. Derin derin iç geçirdi, Şövalye fotoğrafı kâğıda sarıp kaldırırken hırsla onu izledi.</p>

    <p class="paragraf">“Evet, Alfred. Ama bir faydası yok, biliyorsun. Sadece üzgün, bomboş ve mutsuz olmana sebep olur. Belki de aile lanetimin yükünün dörtte biri, kadınların eskiden nasıl olduğunu bilmekten kaynaklanıyor. Dünyanın hiçbir yerinde bugünkü gibi değillermiş. Ne olursa olsun, yüzlerce yıl boyunca da olmayacak belki. Kadınların o fotoğraftaki gibi olmaları için nesiller geçmesi gerekecek.”</p>

    <p class="paragraf">“Peki neden kendilerini bu kadar alçalttılar?” dedi Alfred.</p>

    <p class="paragraf">“Kadının İndirgenmesi’ni kabul ettiler. Alman erkekleri tarafından düşünülerek planlanmış, kasıtlı bir şeydi bu. Kadınlar daima erkeklerin istedikleri gibi olacaklardı: iradesi olmayan, karakteri ve ruhu olmayan, sadece erkeklerin yansıması olan canlılar. Bu yüzden, oldukları ya da olabilecekleri şey onların suçu ya da erdemi değildi. Erkekler onların güzel olmalarını isterlerse güzel olacaklardı. Erkekler onların irade ve karakter sahibi gibi görünmelerini isterlerse, böyle bir görünüm sergileyeceklerdi ama bu sadece rol icabı olacaktı. Erkekler onların özgür ve bağımsız, hatta erkeksi görünmelerini isterlerse bunların taklidini yapacaklardı. Ama erkeklerin yapamadıkları, asla başaramadıkları şey ise, bu körü körüne itaate <span class="CharOverride-13">son</span> vermek ve kadınların erkekleri yadsıyarak itaatsizlik etmelerine sebep olmaktı. Bu insan ırkının bir trajedisidir.”</p>

    <p class="paragraf">“Anlamıyorum, efendim,” dedi Alfred. “Kadınların erkeklere itaat etmesi doğrudur. Bunun dışındaki her şey doğallıktan uzaktır.”</p>

    <p class="paragraf">“Erkekler hatasız olsaydı, bu olabilirdi; şayet kadınların, ırkın sağlık ve mutluluğuna fayda getirecek şeyler yapmalarına ön ayak olsalardı. Ama liderlik ederken bir hata yaptılar. Küçük münferit hatalar çok önemli değildir, ama bütün dünyayı ilgilendiren, Japonların kölevari bir taklitçilikle bizden kopyaladıkları bir hata, dehşet verici ve korkunç bir trajedidir: Almanlar kadınları, kendi iradeleriyle var olamayacak hale getirdiler ve insan ırkının yeryüzünden silinmesine sebep oldular. Erkekler intihar ediyor ama cesaretsizlikleri tamamen bilinçsiz olan kadınlar da hiç doğmuyorlar.”</p>

    <p class="paragraf">Hermann ağzı bir karış açık, bakakalmıştı; Alfred ise düşünceli ve ciddiydi. “Evet,” dedi. “Çok fazla erkek var. Bunun yerel bir durum olduğunu sanmıştım. Ama biz sizin gibi kendimizi yok etmeyiz.”</p>

    <p class="paragraf">“Bunu yapıp yapmamanızın bir önemi yok zaten. Almanya’da her erkeğe bir kadın düşmüyor; İngiltere’de durum daha vahim. Bizim sahip olacağımızdan fazla çocuğunuz olmayacak.”</p>

    <p class="paragraf">Alfred bir an duraladı; sonra, “Erkekler kadınların, neden şu fotoğraftakinden farklı olmalarını istediler, anlayamıyorum,” dedi. “Hepsi de çıldırmış olmalı.”</p>

    <p class="paragraf">“Bir sebepleri vardı. Bir oğlanın güzelliğine sahip olan o kızın seçme ve reddetme hakkı da vardı. Siz erkekler onu görerek ve ona sahip olarak var olursunuz. Ama o kızın buna ihtiyacı yoktur. Çocuk yaştakiler gibi size karşı çıkabileceklerini kast etmiyorum, ama erkeklerin koyduğu yasalar onu korur. Erkeklik onurunu ayaklar altına alarak yalvarsa bile, o kız erkeği geri çevirebilir. Hayatı boyunca bütün erkekleri reddedebilir. Pek olası değil, ama Führer’i bile reddedebilir. Bir erkeği ya da bütün erkekleri geri çevirme hakkına sahiptir. Bu hakka saygı duymayan erkek ise suç işlemiş sayılır. Ne diyorsun bu işe, Alfred?”</p>

    <p class="paragraf">“Bu bana çok yabancı gelen bir düşünce,” dedi Alfred. “Güzel olmayanların reddetme hakları yoktu, değil mi?”</p>

    <p class="paragraf">“Sanmıyorum. Kadınların saç uzatmalarına, doğuştan dengesiz olan bedenlerini çıkarlarına uygun düşecek şekle sokmak için kıyafetlere bürünmelerine izin verebilirsin. Ama bana kalırsa, fotoğraftaki o Alman kızının unutulmaz güzelliği kısmen seçme ve reddetme hakkı olduğunu bilmesinden, kısmen de sevilebileceğini bilmesinden kaynaklanıyor. Erkekler dişi hayvanları sevemezler, ama insanlaştırdıkları ve erkeksi şablonlara oturttukları kadınları sevebilirler ve sevmişlerdir de. Tıpkı bizim arkadaşlarımızı sevdiğimiz gibi. O zamanın erkekleri kadınlarını sevebiliyorlar, yaşlanıp çocuk doğuracak çağı geçseler de onlardan bıkmıyorlardı. Anlaşılır gibi değil, ama doğru. Şimdi bir yalanı daha ortaya çıkaracağım ve von Hess’e geri döneceğim. Hermann, Alfred; size Hıristiyanların, insan ırkının alt türü oldukları, kadınlardan bile daha aşağı oldukları öğretildi.”</p>

    <p class="paragraf">“Buna inanmaktan yıllar önce vazgeçtim ben,” dedi Alfred. “Hıristiyanlar tuhaf insanlar ama o kadar da farklı değiller.”</p>

    <p class="paragraf">“Aslında onlar bir ırk bile değil. Hitler öncesi döneme ait uygar bir dinin kalıntıları. Bu din bir zamanlar bütün Avrupa’da, Rusya’nın büyük bölümünde, Amerika kıtasında ve Afrika’nın bir kısmında yaygındı. Hitler de gençliğinde bir Hıristiyan’dı. Bugünse Hıristiyanlar, geçmişleri hakkında çok az şey biliyorlar. Ben bile onlardan fazla şey bildiğimi sanıyorum.”</p>

    <p class="paragraf">“Hitler Hıristiyan’dı!” diye defalarca mırıldandı Hermann. “Hitler bir <span class="CharOverride-13">Hıristiyan</span>!”</p>

    <p class="paragraf">“Çok büyük bir günahın cezasını çektiklerini söylüyorlar,” dedi Alfred. “Efendileri İsa peygamberin ırkını katlettikleri ve onlara işkence ettikleri için tecrit edildiklerini ve katledildiklerini anlatırlar. Zamanı gelince İsa peygamber geri dönüp onları affedecek ve Almanlardan daha üstün bir sınıf yapacakmış.”</p>

    <p class="paragraf">“İsa’nın ırkı olan Yahudileri neden katletmişler, bunu da biliyorlar mı? Keşke senin ayrıcalıklarına ben de sahip olabilseydim, Alfred. Bir Hıristiyan’la konuşma fırsatım hiç olmadı.”</p>

    <p class="paragraf">“Pek anlayamadım aslında. İsa’yı Yahudilerin öldürdüğünü söylüyorlar; ama o, yani bu sıra dışı insan, Yahudileri affedeceklerini çünkü o sırada ne yaptıklarının farkında olmadıklarını iddia ediyor. Tanrı’nın Oğlu olmasına rağmen İsa’ya karşı gelmişler ve bu yüzden de Yahudileri binlerce yıl cezalandırmışlar. Binlerce yıl cezalandırılacak ve İsa yeryüzüne geri döndüğünde affedileceklermiş.”</p>

    <p class="paragraf">“Geçmişlerini yanlış biliyorlar. İki bin yıl boyunca Yahudileri katledip aşağıladılar, Almanlar da bu katliama devam etti; bunu bir ırk meselesi haline getirdiler ve sonunda bütün Yahudileri öldürdüler. Tüm bunlar Yirmi Yıl Savaşlarından sonra oldu. Hitler Tanrı olduğu zaman ona tapınmayanlar, zannediyorum öldürüldüler; sadece bir kısmı hayatta kalabildi ve onlar da tecrit edildiler.”</p>

    <p class="paragraf">“Onları neden öldürmediler ?”</p>

    <p class="paragraf">“Sanırım Almanya’daki alt ırkların ve Nazilerin hor görebilecekleri bir şey olmasının daha iyi olacağını düşündüler. Mantıklı bir karardı bu.”</p>

    <p class="paragraf">“Hıristiyanların da nesli tükeniyor mu?”</p>

    <p class="paragraf">“Hayır. Onlar varlıklarını korumaya devam ediyorlar. Onların Tanrısı İsa bir kadından doğdu, Hitler gibi infilak ederek oluşmadı. Buna rağmen Hıristiyan kadınlar da İndirgenme’yi kabul etmek zorunda kaldılar, ama yine bizim kadınlarımızdan daha fazla ayrıcalıkları var.”</p>

    <p class="paragraf">“Kadınların ruhları yoktur; erkeklerle beraber yaşasalar da, bir köpeğin bir erkekle yaşamasından farklı değildir bu. İsa’nın cennetinde kadınlara yer yoktur, dini törenlere katılamazlar. Ama diğer kadınlardan da farklıdırlar. Çok daha fazla hayat doludurlar.”</p>

    <p class="paragraf">“Bunun nedeni erkeklerle sürekli temas halinde olmalarıdır. Ve doğurdukları oğlan çocuklardan ayrılmak zorunda değillerdir. Oğlan çocukları ve erkekler onlara güç ve canlılık verirler. İsa yeryüzüne döndüğünde tam olarak ne olacağını düşünüyorlar?”</p>

    <p class="paragraf">“Tüm günahlar bağışlanacak, kadınlar ortadan kaybolacak, İsa’nın geldiği anda hayatta olan bütün Hıristiyanlar sonsuza kadar yaşayacak, ölmüş olanlar ise en sağlıklı ve güzel halleriyle mezarlarından çıkacaklar; Almanlar, Japonlar ve diğer kâfirler yargılanıp ateşten bir göle atılacaklar, suçsuz Hıristiyanlar ise mutluluk içinde sonsuza kadar İsa’yla birlikte yaşayacaklar. Erkek ya da kadın diye bir şey kalmayacak, günah diye bir şey olmayacak. Bana söyledikleri şeyler bunlar. Ama bir İngiliz’den sakladıkları pek çok sırları olabilir!”</p>

    <p class="paragraf">“Dinin değeri düşürüldü, saflığı kirletildi, ama kaçınılmaz olan da buydu. Eski Hıristiyanlık dininde kadının çok büyük bir yeri vardı. Teorik olarak ruh değerleri erkeğe eşitti, ama uygulamada böyle olmuyordu elbette. Kadınların rahip olmasına izin verilmezdi. Ama erkekler onların İsa’nın sevdiği ruhlar olduklarını söylemişti, bu yüzden ruhları ve vicdanları varmış gibi davranabiliyorlardı. Ama Kadınların İndirgenmesi, Hıristiyan erkeklerinin kabullenişini başlattı. Bunun sebebi muhtemelen, Hıristiyanlığın özünde kadının güzelliğine duyulan bir nefret ve erkekleri seçme ve reddetme hakkı olan güzel kadınların seksüel güçlerinden duyulan bir dehşetti. Kadınlar konuşan hayvanlar düzeyine kadar indirgendiğinde, artık onların da bir ruhu olduğuna inanmaları mümkün olmadı.”</p>

    <p class="paragraf">“Kabullendiklerini pek sanmıyorum,” dedi Alfred. “Hıristiyan kadınlar da o Nazi’nin kızı kadar güzel olabilirler. Bu doğru olabilir.”</p>

    <p class="paragraf">Şövalye zalimce güldü.</p>

    <p class="paragraf">“Ne kadar sakıncalı olursa olsun, hepsi öldürülürdü o zaman. Böyle bir şeyin olmasına izin verileceğini düşünemezsin.”</p>

    <p class="paragraf">Şövalye elini masanın altına koyup büyük, sararmış bir kitap çıkardı. Sayfalarını açarken hışırtıdan ziyade çıtırtılar geliyordu kitaptan.</p>

    <p class="paragraf">“Biraz bu tarafa gel, Alfred, arkama geç de bak. Hermann, istersen sen de gel. Ama bunun güzelliğini takdir edemezsiniz. Bak” dedi Alfred’e. “Bakın, bu kitap yazılabilecek en küçük Alman harfleriyle tamamen elle yazılmıştır ve yine de matbaadan çıkmış kadar okunaklıdır. Her bir harf kusursuzca özel olarak hazırlanmış ince parşömen yapraklarına yazılmıştır. Von Hess, önsözünde bu kitabı hazırlamanın iki yıldan fazla sürdüğünü belirtmiştir. Yazmaya başladığında ise her şeyi aklından yazmak zorunda kalmış. Referans alabileceği tek bir kitap bile kalmamış zira.”</p>

    <p class="paragraf">“Neden?”</p>

    <p class="paragraf">“Çünkü hepsi yakılmıştı. Yok edilmişti.”</p>

    <p class="paragraf">“Demek öyle!” Alfred avucunu yumrukladı. “Demek bir tarih vardı? Her şey karanlık ve vahşilikten ibaret değildi? Biliyordum! Hitler’den, Hıristiyanlardan ve Efsanelerden başka bir şeyler daha olduğunu biliyordum!”</p>

    <p class="paragraf">Alfred neşeyle, muzaffer bir edayla yerine döndü; Hermann da sarhoş gibi yalpalayarak onu takip etti.</p>

    <p class="paragraf">“Tarih vardı,” dedi Şövalye. “Ne yazdığını dinleyin: <span class="CharOverride-13">‘Ben, Friedrich von Hess, Kutsal Alman İmparatorluğu’nun, İç Onlu’nun Alman Şövalyesi, bu kitabı en büyük oğlum Arnold von Hess’e ve onun varislerine adıyorum. Bu kitabı hiç bozulmadan saklayın ve onurunuzu korur gibi koruyun. Bu kitapta yazdıklarım tarihsel gerçeklerin sadece küçük bir bölümü olmasına rağmen, sahip olduğum bu kısıtlı bilgilerin doğru olduğuna yemin ederim.’</span>”</p>

    <p class="paragraf">Şövalye kitabı kapattı. “Demek ki erkeklerin doğruyu bulmak için yeniden tutkuyla aramaya başlayacaklarını ve el yazısıyla bölük pörçük yazdığı tarihi bilgilerin karanlıkları aydınlatmada cılız da olsa ulaşılması güç bir ışık olacağını düşünmüş. Kitabın bir yerinde ateşböceğinin ışığı gibi, diyor. Sürekli ‘Burada hafızam beni yanıltıyor,’ ya da ‘Burada yazık ki daha fazla bilgim yok,’ diyerek yaşadığı çaresizliği yansıtmış. Sabırlı ve dikkatliymiş, iyi bir Alman işçisiymiş ama akademisyen değilmiş. Sadece hoşça vakit geçirmek için pek çok kitap okuyan biriymiş. Gerçek’in son savaşı başladığındaysa Şövalyeler arasındaki akademisyenler kaçıp bu Şövalye’yi şeytanların arasında eli kolu bağlı bırakmışlar. Yine de bir kitap, gerçek bir kitap var; dünyadaki tek kitap.”</p>

    <p class="paragraf">“Yo, yo,” dedi Alfred heyecanla. “Başka kitaplar da olmalı. Sadece o kitapları saklayan insanları bulmak gerek. İngilizce yazılmış olanlar bile vardır belki.”</p>

    <p class="paragraf">“Olamaz, Alfred. Sadece Şövalyeler, üstlerinin ve evlerinin aranmasından muaftır. Von Hess bu kitabı gizli gizli yazabildi çünkü gözden düşmüş de olsa o, İç Onlu’nun Şövalyesi’ydi. Biz Şövalye olduğumuz için bu kitabı saklayabildik. Başka Şövalye ailelerinin de buna benzer kitapları olabilir, ama pek sanmıyorum. Sebebini birazdan söyleyeceğim. Ama sana bu kitabı ve fotoğrafı neden gösterdiğimi artık anlıyorsun, Alfred. Çünkü öldüğüm zaman, varisim olmadığı için, sahip olduğum her şey devlete kalacak, yani Şövalyelere. Kitap ele geçirilip yok edilebilir. Zamana karşı dayanıklıdır; uzun sürede yok olmaz, dayanır. Ama ateşe karşı koyamaz.”</p>

    <p class="paragraf">“Bu kitap asla yakılmamalı,” dedi Alfred. İçi ürperdi. “Asla.”</p>

    <p class="paragraf">“Evet, bu kitabı sana vermeyi düşünüyorum. Elinden geldiğince koruyabilecek misin?”</p>

    <p class="paragraf">“Canım pahasına da olsa. On kere ölsem, yine de korurum,” dedi Alfred. “Acılar içinde, defalarca öleceğimi bilsem bile.”</p>
  </div>
</body>
</html>
