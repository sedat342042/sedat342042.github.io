<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-9</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-10"><a id="B-l-m-On"></a>BÖLÜM ON</p>

    <p class="paragraf">Bir onbaşının sorumluluğu altındaki beş Nazi, Stonehenge’in iki mil kadar batısında, Amesbury-Exeter yolundaki telefon hatlarının döşenmesi işinden dönüyorlardı. Karanlık çökene kadar çalışmışlar, sonra da Bulfort’a dönmek üzere alet edevatlarını taşıyan küçük kamyona doluşmuşlardı. Kamyon çalışmadı, besleme borusu bağlantısı kırılmıştı. Fenerlerin ışığının altında idareten bir bağlantı yapmak zor olduğundan onbaşı askerlerine yürüyerek dönmelerini emretti. Kimsenin yürümekten gocunduğu yoktu, genç Alman askerlerine göre çok hafif bir işti ama bu gece yürüyüşünden çekinmelerinin başka bir sebebi vardı: Stonehenge’in yanından geçmek zorundaydılar. Karanlıkta ve yaya olarak. Yine de şarkı söyleye söyleye taşların yakınına kadar geldiler. Sonra sesleri kesildi. Onbaşı devam etmeleri için ısrar etmedi. Altın verseler ya da işkence etseler de kabul etmezdi; o da bu tuhaf İngiliz bölgesinde Alman gürültüsü çıkarmanın bir âlemi olmadığını hissediyordu. Stonehenge’in yanından sessizce geçmek hiçbir askeri emre karşı değildi. Bu yüzden sessizce yürüdüler ve kayaların örttüğü yükseltinin yakınlarından geçerken birkaç adım ötelerinde bir çığlık duydular. Hepsi korkuyla sıçradı, oradan hızla uzaklaşmak istedi. Ama iyi bir eğitim aldıkları için adımlarını sadece biraz sıklaştırdılar. Çığlık devam etti; insan olmayan bir şeyden, kahkahaya benzeyen kötü niyetli bir kıkırdama duyuldu.</p>

    <p class="paragraf">“Ach, Hitler!” diye bağırdı adamlardan biri. “Hayaletler! Stonehenge hayaletleri!”</p>

    <p class="paragraf">“Halt!” diye bağırdı onbaşı. “Aptallar, sadece bir tavşan. Biri tavşan boğazlıyor.”</p>

    <p class="paragraf">Onbaşı saniyeler içinde kayaların üstüne tırmandı, yükselmekte olan ayın ışığı altında birinin atlayıp kaçtığını gördüler. Onbaşı taşların oraya doğru kaçağın peşine düştü. Onbaşının kaçağın peşinden koşup onu yakalama isteği o kadar güçlüydü ki, çemberin içine kadar takip edebilirdi ama buna gerek kalmadı; o çok meşhur bir koşucuydu. Kaçağı taşların oraya varmadan yakalamış, Nazi birliğinin yanına getiriyordu. Naziler daha iyi görebilmek için feneri o tarafa doğru tuttular. Kaçak, bir Hıristiyan genciydi, yarım akıllının teki olduğu belliydi. Askerlerin ayak seslerini duymuş olmalı ki avını takip ederken bir an önce yakalamak için gürültü çıkarmıştı. Onbaşı kayaların üstünden atlayıp onu yakalamadan hemen önce tavşanı öldürmüştü ve tavşan şimdi onbaşının elindeydi. Delikanlının üstünde, serin bir gece olmasına rağmen, pis bir yünlü gömlek ve bir pantolondan başka bir şey yoktu. Göğsündeki haç yeterince açık şekilde görülüyordu. Onbaşı onu sımsıkı tuttu, delikanlı dehşetle gözlerini devirdi.</p>

    <p class="paragraf">“Tavşanı biz alacağız, pis herif,” dedi. “Sıradan çıkın, askerler, etrafını sarın. Tavşanlarımızı izinsiz avlamak ne demekmiş öğrensin. Bütün tavşanların Almanya’ya ait olduğunu biliyorsun, değil mi, pis herif?”</p>

    <p class="paragraf">“Nein, verstehen,” diye korkuyla iç çekti zavallı acemi oğlan. “Ich sprech Deutsch nicht!”</p>

    <p class="paragraf">“Hayır, söylememem gerek. Bu ağızdan Almanca çıkmayacak.” Onbaşı ona bir fiske attı. “İngilizce biliyor musun, peki? Tavşanlar bizim, yaban tavşanları da, her şey bizim.”</p>

    <p class="paragraf">Adamlar yarım akıllı bu zavallının dehşet dolu ifadesine kahkahayla güldüler. Korkuları geçmişti ama öfkeliydiler, biraz öfkeli; Hıristiyan delikanlı onları kızdırmıştı. Aldıkları disiplinin dışına çıksalardı onu öldürebilirlerdi ama suratına ve kulaklarına biraz vurdular, daire içine alıp elden ele dolaştırarak cezasını verdiler. Sadece eşek şakası yapıyor, sataşıyorlardı, birazdan yorulup yollarına devam edeceklerdi ama zavallı hödük gittikçe daha çok korkmaya başladı. Ağzı bir karış açık kalmış, salyaları akıyordu; yükselen ayın ışığı altında gözleri vahşice parlıyordu.</p>

    <p class="paragraf">“Mein Herren! Mein Herren!” diye haykırdı. “Oh, nicht, Oh, nicht. Bırakın gideyim! Bırakın beni. Size hayaletlerin yerini gösteririm, Mein Herren! Ve silahları da –tavşan vurmaya çok müsait silahlar ama almaya cesaret edemedim. Hayaletlerden korkarım ben.”</p>

    <p class="paragraf">“Ne!” diye bağırdı onbaşı. “Bırakın onu. Söyle bakalım, hayaletler ve silahlardan bahsederken neyi kastettin? Kaç silah var?”</p>

    <p class="paragraf">Geri zekâlı oğlan parmaklarıyla saymaya başladı. “Beş, altı, yedi, on, altmış, <span class="CharOverride-13">bin</span>!”</p>

    <p class="paragraf">“Aklı başında değil. Kurtulmak için numara yapıyor.”</p>

    <p class="paragraf">“Hikâye uyduramayacak kadar akılsız bu,” dedi onbaşı. “Bir baksak iyi olacak. Olsa olsa boşaltılmadan bırakılmış eski bir kamyondur. Nerede bu hayaletlerle silahlar, delikanlı? Orada mı? Stonehenge’de mi?”</p>

    <p class="paragraf">“Nein, nein, Herren. Bu tarafta. Bırakın gideyim.”</p>

    <p class="paragraf">“Hayatta olmaz. Sen de geleceksin, bize hayaletlerle silahları göstereceksin. Yoksa başına gelecekleri sen düşün. Getir şunu, Karl.”</p>

    <p class="paragraf">Hıristiyan delikanlı onları siperin kireçtaşı kaplı tepesine götürdü. Aklı başından hepten gitmişti ama Almanları tünele sokabilirse, hayaletlerin onları yiyeceğini düşünüyordu. Hayaletler dışarı çıkıp onu da yemeden hemen kaçacaktı oradan; haç takan birinin hayaletlere karşı inançsız birinden daha korumalı olduğunun da farkındaydı. Yine de, mabetlerine kâfirleri gönderdi diye ona kızabilirdi hayaletler. Delikanlıya göre, çok işe yarayacak olan silahları aldıklarında daha da çok kızacaklardı. Böylece Almanlar tünelin girişine dolandıklarında ve onlara içeri girmeleri gerektiğini söylediğinde, askerler eğilip tünelden içeri bakarlarken delikanlı ellerinden kurtuldu. Askerlerden biri onun koluna yapıştı ama delikanlının örümcek ağı gibi parçalanan gömleğinin parçası elinde kaldı. Oğlan yarı çıplak koşmaya başladı. Öyle hızlı koşuyordu ki, kalın postalları, ağır kıyafetleri ve teçhizatlarıyla yüklü askerlerin içinde sadece onbaşı ona yetişebilirdi.</p>

    <p class="paragraf">Olanları görünce, “Boşverin şunu,” dedi onbaşı. “Bu tünel köşeyi dönüyor. Fenerini ver, Karl. Başka feneri olan var mı?”</p>

    <p class="paragraf">“Benim var, ama bazen sönüyor.”</p>

    <p class="paragraf">“Yere tut feneri, tek sıra olun,” dedi onbaşı gülerek. “Ya bu hayaletlerle silahları bulacağız ya da bu geçitte saplanıp kalacağız.”</p>

    <p class="paragraf">Siperin içinde ise Alfred ile Fred öyle dalmışlardı ki, askerlerin mırıltılarını duymadılar bile. Belki de doğu rüzgârı onları yakalamış, alıp götürmüştü. Sonunda, en önden emekleyerek gelen Nazi’nin çıkardığı sesleri duydular.</p>

    <p class="paragraf">“Bir gelen var, baba.”</p>

    <p class="paragraf">Alfred, çuvalların üstünde uyuklamakta olan Hermann’ı tekmeleyerek uyandırdı.</p>

    <p class="paragraf">“Biri geliyor, Hermann, sessiz ol. Fred, kitabı al –al, fotoğrafı da içine koy- arka tarafa git, taşın altına sakla.” Alfred mumları söndürdü.</p>

    <p class="paragraf">Fred onun kulağına fısıldadı. “Sen de gelemez misin?”</p>

    <p class="paragraf">“Hayır. Onlara görünmeden hep birlikte çıkmamız mümkün değil. Haydi, Fred, çabuk.”</p>

    <p class="paragraf">“Hermann’la ikinizin, kimsenin bulamayacağı bir yer aradığınız için buraya geldiğinizi söyleyin,” dedi Fred aceleyle ama sakindi.</p>

    <p class="paragraf">Fred gitti. Alfred siperin ön tarafından gelen sürünme seslerini dinledi ama Fred’in çıktığı yerden hiç ses gelmiyordu. Ayağa kalkıp sırtını siperin köşesindeki boşluğa verdi, olacakları beklemeye başladı. İç odanın kapısını çekecek vakit yoktu. Hiçbir şey yapacak vakit yoktu. Sadece Hermann’ın nefesini duyuyordu. Belki de hayaletler gelenleri durdurmuştu. Bir ışık parladı, “Ach, Hitler!” diye bağırdı biri. Sonra bir başkası, “Ach, Himmler!” diye bağırdı. Bir kargaşa olduğu belliydi. Endişeli ve tedirgin olmasına rağmen gülme isteğini bastıramadı. Almanları, buranın neresi olduğunu bilemez bir halde ilerlerken ve onları, nerede olduklarını anlayıp geri dönmek isterlerken hayal etti. O korkunç iskeletler yüzünden onbaşı bile bir an için geri dönmek istemişti aslında. Sonra cesaretini toplayıp iskeletlerden birini itince kemikler beton zeminde dağılmıştı.</p>

    <p class="paragraf">“Haydi, sizi aptallar!” diye kükredi. Sesi boşlukta tuhaf bir şekilde yankılandı. “Sadece çürümüş cesetler bunlar. Hitler adına, birinin bunları özellikle buraya koyduğundan da eminim.”</p>

    <p class="paragraf">“Kalk, Hermann,” dedi Alfred, Hermann’ı kolundan tutarak. “Gelen her kimse, hiç korkmadı. Fred buna güvenemeyeceğini söylemişti.”</p>

    <p class="paragraf">Alfred’in elindeki Hermann’ın kolu şişmeye başladı. Kasları canlı bir yaratık gibi elinin altında hissetti Alfred. Kontrolsüz bir öfkeye kapılmış yaratıklar gibi. “Hermann şimdi delirecek ama ben sakin olmalıyım,” diye düşündü Alfred.</p>

    <p class="paragraf">Onbaşı makineli tüfeğin başındaki iskeletlerin etrafından dolandı, siperin arka tarafında yan yana durmakta olan Alfred’le Hermann’ın yüzüne fenerini tuttu.</p>

    <p class="paragraf">“Ach,” dedi. “Kemiklerden başka şeyler de varmış burada!”</p>

    <p class="paragraf">Hermann harekete geçti. Kireçtaşı ve çakmaktaşı yığınından koca bir çakmaktaşı alıp nişan aldı, bütün gücüyle fenere doğru fırlattı. Her yer karardı, bir kargaşa oldu. Hermann kavga ediyordu, orası kesindi; homurtular, iniltiler duyuluyordu. İskeletler dağılıyor, kurumuş kemikler takır tukur sesler çıkararak yere düşüyor, bu sesler insan gürültülerine karışıyordu. Alfred hiçbir şey yapmadı. Kavgaya girerse Hermann’ın kafası karışabilirdi. Vuran, ısıran, oyan o değildi ve bunun doğru olduğunu biliyordu. Biraz soluklanmak için kavgadan ayrılıp kenara çekilen birinin sürekli küfür ettiği duyuluyordu. Sonsuza kadar sürecekmiş gibi duran bu kargaşanın ardından bir ışık yandı. Onbaşı kavgadan ayrılmış, silahını çekmiş, sessizce duruyordu. Sağ elindeki derin kesik dışında yaralanmamıştı. Hermann hâlâ ayaktaydı ama kanlar içindeydi. Onbaşı ona iki el ateş etti. Hermann devasa kızıl bir kule gibi devrildi, yerde hareketsiz kaldı. Alfred hayretler içindeydi. Bir anda Kral Nosmo’nun haline gülmeye başladı. Hastalanmış gibi makineli tüfeğin üstüne eğilmişti. Kırık kafatası kavga sırasında daha da parçalanmış, çanak gibi olmuştu. Hermann ölmüştü, ölü gibi görünüyordu ama kim bilir ne zamandır ölü olan Kral Nosmo sadece hastalanmış gibiydi.</p>

    <p class="paragraf">“Pozisyonları yüzünden,” diye düşündü Alfred. “Ölen birinin yatar pozisyonda olması gerekir.”</p>

    <p class="paragraf">Hermann düşmanların ikisini halletmişti. Biri kımıldamadan yatıyor, hırıldıyordu. Diğeri ise siperin duvarına yapışıp bayılmıştı. İki Nazi ayaktaydı, ikisinden de oluk oluk kan akıyordu. Yaralı olmayanlardan biri elindeki fenerle uğraşan Nazi, diğeriyse çakmaktaşı yüzünden eli kesilen onbaşıydı. Silahını kullanmak için ışığın yanmasını beklemişti. Silahtan çıkan duman dağıldı, insanı serseme çeviren sesin yankısı kesildi. Herkes sağır olmuş gibiydi. Almanların körük gibi solumalarının dışında ölüm sessizliği kaplamıştı siperi. Onbaşı silahını Alfred’e doğrultarak onu etkisiz hale getirmeye çalıştı ama Alfred bunu umursamadı. Hermann’a bakıyor, onu ve von Hess’i düşünüyordu. “<span class="CharOverride-13">Canı pahasına</span>.” Zavallı cesur, aptal, duygusal Nazi. Ama bu son büyük kavgası, trajik bir biçimde huzurlu olan kısa hayatının ardından onu çok rahatlatmış olmalıydı. Birkaç dakikalığına da olsa, tamamen mutlu olmuş olmalıydı.</p>

    <p class="paragraf">“Kızılmış bu!” dedi biri sonunda, şaşkınlıkla.</p>

    <p class="paragraf">“Biliyordum,” dedi onbaşı. “Sen, oradaki, kimsin?”</p>

    <p class="paragraf">“Alfred. Havaalanı yer teknisyeniyim. Yanımda mum var, onbaşı, yakayım mı?”</p>

    <p class="paragraf">“Evet. Feneri tut şuna, Adalbert. Silahımı sana doğrulttum, Alfred. Yanlış bir şey yapma.”</p>

    <p class="paragraf">Fener ışığıyla takip edilen Alfred mumları yaktı. Her şey yolundaydı. Üçüncü kişinin varlığına dair bir iz kalmamıştı. İki tabure, küçük, kaba saba bir masa ve çuval yığını. Fred muhteşem bir başlangıç yapmıştı. Alfred mumları yakınca onbaşı bakmak için yukarı çıktı. Yapılan düzenlemelere göz gezdirdi.</p>

    <p class="paragraf">“Çuvalların altında bir şey var mı?”</p>

    <p class="paragraf">“Sadece uzanmak için onlar,” dedi Alfred.</p>

    <p class="paragraf">“Ara orayı, Karl.” Onbaşı yaralı olmayan Nazi’ye talimat verdi. Çuvallar deşelendi, bir sigara izmariti ve yanmış kibrit çöplerinden başka bir şey bulunamadı.</p>

    <p class="paragraf">“Bir oğlan burada silahlar olduğunu söyledi.”</p>

    <p class="paragraf">“Şurada,” dedi Alfred. “Girişteki makineli tüfek. Duvara dayalı adamların elinde de tüfekler var.”</p>

    <p class="paragraf">“Çok eski bunlar.”</p>

    <p class="paragraf">“Evet,” dedi Alfred.</p>

    <p class="paragraf">“Kireç nereden geliyor?” dedi onbaşı, kireç yığınına bakarak.</p>

    <p class="paragraf">“Diğer tünelden. Orada bir delik var.”</p>

    <p class="paragraf">“Dışarı mı çıkıyor?”</p>

    <p class="paragraf">“Evet, ama çıkamazsınız. Sonu taşla kapatılmış.”</p>

    <p class="paragraf">“Karl, feneri al, taşın olduğu yere kadar git. İyice araştır. Siz ikiniz, süngülerinizle şu kireç yığınını deşin bakayım.”</p>

    <p class="paragraf">“Karl oradan dönemez,” dedi Alfred.</p>

    <p class="paragraf">“Komik olma, Alfred. Sen en iyisi ben izin vermeden konuşma.”</p>

    <p class="paragraf">Kireç yığınında saklanmış silahlar yoktu ve Karl geri geri tünelden dönüyordu.</p>

    <p class="paragraf">“Bir şey yok, onbaşı. Sadece koca bir taş var. Bu taraftan kımıldatmak mümkün değil.”</p>

    <p class="paragraf">“Sen ve Kızıl, hep ön girişi mi kullanıyordunuz?”</p>

    <p class="paragraf">“Evet.”</p>

    <p class="paragraf">“Arka tüneli, bu sahte duvarı kim yaptı? İskeletleri bu şekilde kim yerleştirdi?”</p>

    <p class="paragraf">“İşi gücü olmayan biri, herhalde.”</p>

    <p class="paragraf">“Burayı böyle mi buldunuz?”</p>

    <p class="paragraf">“Hermann ve ben burayı kullanmaya başladığımızdan beri hep böyleydi.”</p>

    <p class="paragraf">“Kim gösterdi size burayı?”</p>

    <p class="paragraf">“Bir Hıristiyan,” dedi Alfred, haini kastederek.</p>

    <p class="paragraf">“Sen de Kızıl’la beraber buraya geldin, yukarıda sizi bir İngiliz ya da bir Nazi yakalar diye, öyle mi?”</p>

    <p class="paragraf">Alfred utanmış gibi yaptı.</p>

    <p class="paragraf">“Onu eskiden beri tanırım, askerliğini yaptığı yıllardan beri. O zamanlar Kızıl değildi.”</p>

    <p class="paragraf">“Çok zevksizsin, Alfred. Bir İngiliz’e göre bile çok zevksizsin. Ama bizi ilgilendirmez. Karl, şu mumları getir de adamları görelim.”</p>

    <p class="paragraf">Onbaşı silahını kılıfına koydu, Hermann’ın vahşi öfkesinin kurbanı olan adamların yaralarına bakmak için hepsi birden ellerinde mumlarla siperin girişine yöneldiler. Almanlar Stonehenge’den korkmanın verdiği gerginlikle, karanlıkta yeterince düşmanla mücadele etmenin verdiği dürtüyle sessizleştiler. Onca yıldır duvara dayalı görev yapan altı eski askerin yıkılması bu barışçıl işi sona erdirdi. Askerlerden biri kayıp arkadaşının üstüne, o da diğerinin üstüne düşmüş ve sağ ellerine bağlı olan tüfeklerinin ağırlığıyla gürültü çıkarmışlardı. Bu korkunç, yarı giyinik iskeletlerin dışarıdan bir müdahale olmaksızın zayıf ışıkta hareket edişi ve düşüşü, gergin ve sinirli Almanlar için çok fazlaydı. Biri sıçrayarak bağırdı. Diğerleri ona güldüler, bir kahkaha tufanı koptu. Bu gülüşlerde daha çok bir isteri vardı. O da utanç ve öfke duygularından kurtulmak için ağır postallarının dibinde yatmakta olan Hermann’ın suratını vahşice tekmeledi. Alfred çocukluğundan beri ilk kez kontrolünü kaybetmişti; elini cebinden çıkarıp Nazi’nin ağzına bir yumruk attı. Ondan sonra hatırladığı tek şey, siperin üstüne çökmesiydi.</p>

    <p class="paragraf">Acılar içinde, yatakta yatar vaziyette kendine geldi. Ağrımayan yeri yok gibiydi ama en çok, nefes aldıkça, göğsü ağrıyordu. Her nefesin, verdiği acıyla onu öldüreceğini düşündü ama yine de nefes almaya devam etti. Bir kez nefes almaktan vazgeçmeyi denedi ama yapamadı, bir sonraki nefesini daha derin aldı. Ona bir yılmış gibi gelen bir süre boyunca acı çekmekten başka bir şey yapamadı, sonunda acısı biraz hafifledi ya da o acıya alıştı. Düşünmekte olduğunu fark etti. Hastanedeydi, demek ki çok kötü durumdaydı. Her şeyi hatırladı. Fred’i görmesi gerekiyordu. Birini çağırıp Fred’i görmesine izin verirler mi diye sorması gerekiyordu. Ses çıkarmaya çalıştı. Ağzından kan geldi, çıkardığı ses ise pek yüksek değildi. Taştan oyulmuş gibi düzgün suratlı bir Nazi emir eri üstüne eğildi. Alfred’in bir gözünde bandaj yoktu, bulanık da olsa görebiliyordu.</p>

    <p class="paragraf">“Ölecek miyim?” diye fısıldadı, her heceyi güçlükle telaffuz ederek.</p>

    <p class="paragraf">“Evet,” dedi Nazi. “Muhtemelen.”</p>

    <p class="paragraf">“O zaman en büyük oğlum Fred’i görmek istiyorum. Olur mu?”</p>

    <p class="paragraf">“Bilmiyorum. Bakarız.”</p>

    <p class="paragraf">Emir eri gidince Alfred, yine mümkün olduğunca az nefes almaya odaklandı. Birkaç kelime fısıldayınca bütün gücü tükenmişti sanki. Ama bilinci yerindeydi, Fred geldiğinde de uyanık kalmaya devam etti. Fred babasının yanına oturdu, mucize eseri bir kesikten başka yara almamış olan sağ elini tuttu.</p>

    <p class="paragraf">“Konuş, Fred,” dedi Alfred.</p>

    <p class="paragraf">“Peki. Alçak sesle konuşmak zorundayım. Beni duyamazsan elini biraz oynat. O adama vurunca Naziler delirdiler, seni dövdüler. Onbaşı onları durdurmadı. Onlara yardım etti. Kızıl’la yaşadıklarına rağmen şimdi herkes nispeten üzgün. Hava alanındaki ustabaşı çok kızgın ve bütün Alman arkadaşların altüst olmuş durumdalar. İki gün boyunca baygın yattın, bu sürede düşünme fırsatı buldular. Kimse orada olduğumu aklına getirmedi. Herkes bana ve zavallı Jim’e çok üzüldü.”</p>

    <p class="paragraf">Alfred elini oynattı.</p>

    <p class="paragraf">“Duyamıyor musun, baba? Daha yüksek sesle konuşamam. Üç yatak ötede yatan biri var.”</p>

    <p class="paragraf">“Duyuyorum. Sen ve Jim için çok üzülüyorum, Robert için de. Onlara sevgilerimi ilet.”</p>

    <p class="paragraf">“Tabii. Kitap güvenli bir yerde. Siperden daha iyi bir yer, bana kalırsa. Joseph Black’te.”</p>

    <p class="paragraf">Alfred’in tek gözünde endişeli bir ifade belirdi.</p>

    <p class="paragraf">“Hıristiyan… Bizi ele verdi.”</p>

    <p class="paragraf">“Ben de öyle tahmin etmiştim. Ama kazara olmuş. Joseph kitabın senin ve benim için çok değerli olduğunun farkında. Ama okuyamıyor. Ev ve üst aramasından muaf olan sadece iki tür var: Şövalyeler ve Hıristiyanlar. En başından Joseph’e bırakmamız gerekirdi. O kadar <span class="CharOverride-13">aptal</span> olmasaydım… Neyse. Neyse, baba, kitabın yeri orası. Almanlar Hıristiyanları o kadar aşağılıyorlar ki, asil ellerini onların eşyalarına sürmek dahi istemiyorlar. Joseph’e, Almanların kulübesini hiç arayıp aramadıklarını sordum, bana delirmişim gibi baktı. Sonra dindar tavrıyla değil, o kurnaz tavrıyla, ‘Tanrı bizi her tür aramadan korur. Kirpileri arıyor musunuz? Arasanız bile, bitten pireden başka ne bulabilirsiniz ki?’ dedi. Yani anlaman gerek,” Fred ciddiyetle fısıldadı. “Hıristiyanlar var olduğu sürece kitap emniyette olacak. Orası gerçeğin yeri. Kitabı anlayamazlar ve kimse onların arasında aramaz o kitabı. Ve zamanı geldiğinde kitabı yayacak kişileri de eğiteceğim. Zor olacak, ama başaracağım.”</p>

    <p class="paragraf">“Adını benim adımın altına yaz. Ve benden daha az aptallık et, daha az şiddet göster.”</p>

    <p class="paragraf">“Peki, baba.”</p>

    <p class="paragraf">“Edith,” diye fısıldadı Alfred.</p>

    <p class="paragraf">“O kim?”</p>

    <p class="paragraf">“Küçük kızım.”</p>

    <p class="paragraf">“Onu ne yapmamı istiyorsun?” Fred babasının sayıkladığından emindi ama tek gözü gayet zeki bakıyordu.</p>

    <p class="paragraf">“Bilmiyorum. Yapılacak… bir şey… yok. Zamana… bırakılmalı.” Alfred sustu. Gözünü kapattı. Acısı azalmıştı. Yeniden gözünü açtığında Fred’in yerinde yaşlı von Hess’in oturduğunu gördüğünden emindi. Şövalye hiç konuşmadı. Karga burnunu Alfred’e doğru eğdi; gözlerinde memnun bir ifade vardı. Alfred onu selamlamaya çalıştı fakat bu çok zordu ve nihayetinde orada oturan Fred’di. Yani her şey yolundaydı. Bilinçsizliğe sürüklendi. Kimse onları rahatsız etmiyordu. Fred dört saat boyunca, babasının eli soğuyana kadar orada öylece oturdu.</p>
  </div>
</body>
</html>
