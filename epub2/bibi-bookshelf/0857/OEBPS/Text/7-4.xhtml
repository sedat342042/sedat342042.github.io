<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-4</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-5"><a id="B-l-m-Be-"></a>BÖLÜM BEŞ</p>

    <p class="paragraf">“Atam olan von Hess’in kötü bir Alman olduğunu ya da tüm dünyaya hükmetmek için Almanya’nın kaderiyle oynadığını düşünmemelisin. Almanya’nın, kahraman Rosenberg’in yayınlanan hayallerinden daha büyük bir hegemonya kuracağının doğru olduğu kanıtlandı ve Tanrı’nın buyruğu yerine getirilmişti. Almanlar Avrupa’yı, Ural Dağlarına kadar Rusya’yı, Afrika, Arabistan ve Acemistan’ı zapt edip hüküm sürerek ve zapt ettikleri yerleri güçlendirip isyanın ancak üç çocukla silahlı bir adam arasındaki kavga kadar umut verebileceğini gerçekçi ve hassas bir şiddetle yöneterek, fethetmeye uygun olduklarını kanıtladılar.”</p>

    <p class="paragraf">“<span class="CharOverride-13">Silahlı</span> bir isyan,” diye düzeltti Alfred.</p>

    <p class="paragraf">“Evet, bir isyan ruhu olduğunu biliyorum. Von Hess’de de, o zamanın diğer Almanlarında da vardı bu. Dünyanın merkezindeki bu son derece güçlü Alman İmparatorluğu’nun günün birinde, o dönemde büyümeye devam eden Japon İmparatorluğu’na saldırıp parçalayabileceğine von Hess de inanıyordu. Ve Almanya’nın kaderi, işte o zaman yazılmış olacaktı. Ama bu hiç gerçekleşmedi. Japonlar Asya, Avustralya ve Amerika kıtasında hüküm sürdüler, ama ne onlar bizi ne de biz onları parçalayabildik. Japonya ile Almanya arasındaki barış kalıcıdır. Bunu Şövalyeler bilir, ama Naziler bilmez.”</p>

    <p class="paragraf">Hermann inleyerek yüzünü ellerinin arasına aldı. Sonra başını kaldırıp yalvaran gözlerle Şövalye’ye baktı.</p>

    <p class="paragraf">“O da mı kalmadı, efendim? Almanya için ölme şansımız da mı kalmadı?”</p>

    <p class="paragraf">“Almanya uğruna ölme şansın kalmış olabilir, ama Alman İmparatorluğu uğruna, hayır. Artık savaş çıkmayacak.”</p>

    <p class="paragraf">“Ama neden?” dedi Alfred. “Buna neden devam etmediğinizi çok düşündüm.”</p>

    <p class="paragraf">“Ne Japonlar ne de biz, hükmeden ırktan tek bir kişiyi bile kaybetme riskini göze alabiliriz de ondan. Bizim gibi onların da nüfusu azalmaya başladı. Alt ırklarımızı savaşa gönderip biz dışardan seyredemeyiz. Bu onurumuza, dinimize yakışmaz ve ayrıca her iki İmparatorluk da, alt ırkların tehlikeli savaş silahlarını kullanmalarına izin verilmemesi yönünde değişmez bir politika belirlemiştir. Onlara asker ve nişancı olmayı öğretebilirsiniz ama ellerine silah, tank ya da uçak vermenize asla müsamaha edilmez. <span class="CharOverride-13">Bütün</span> Almanlar ve <span class="CharOverride-13">bütün</span> Japonlar işgal ordusunda ve memleketin olağan hayatında yer alsınlar istenir; bu yüzden aramızda asla savaş olmayacaktır.”</p>

    <p class="paragraf">“Demek bu kadar basit. Peki o uçaklarla ne yapacaksınız, efendim?”</p>

    <p class="paragraf">“Bilmiyorum, hiç kimse de bilmiyor. Savaş çıkma beklentileri giderek zayıflıyor. Bütün ahlakları, dinleri savaş olan, çocukluklarından beri savaşa şartlanmış insanlar, memnun olmasalar da savaş beklentisiyle yaşayabilirler. Ama bu beklenti tükendiğinde şartlanma değişmelidir yoksa insanlar, ortama uyum sağlayamayan hayvanlar gibi yok olup giderler. Ne Japonlar ne de biz, dini ve ahlakı terk etmeksizin şartlanmaları değiştirebiliriz. Silahsız bağımlı ülkeleri büyük hava filolarıyla kontrol altına almak yetmez. Kimse savaşın yaklaşmakta olduğunu düşünmez. Kendimizi çok fazla güçlendirdik ve bu güç yüzünden iki İmparatorluk da yok olmaya başladı.”</p>

    <p class="paragraf">“Hepimize ağır silahlar, tanklar, uçaklar, gemiler ve denizaltıları kullanmayı öğretseydiniz ve bize tonlarca ve milyonlarca savaş malzemesi verseydiniz, biz de bir Halk Ayaklanması başlatsaydık, neler olurdu?”</p>

    <p class="paragraf">“İşe yaramazdı. Kazanabilirdiniz. Kazanamasaydınız bile, Japonlar bunu bize saldırmak için bir fırsat olarak kullanabilirlerdi.”</p>

    <p class="paragraf">“Aynı şeyi tabi ırklarına da yapabilirlerdi.”</p>

    <p class="paragraf">“Onlara sözlerini tutacakları konusunda asla güvenemeyiz. Onlar da bize güvenmezler. Ama artık von Hess’ten çok uzaktayız. O bunları düşünerek canını sıkmadı. Alman nüfusu hızla artıyordu ve o, bu konuda endişe etmiyordu. Almanya’nın gücü ve üç rütbeyle -Führer, Şövalyeler, Naziler- sabitlenen Sosyal Düzen dışarıdan sarsılamazdı. Ama von Hess’in dediğine göre tüm bu güç, zafer ve gururun ardında ruhsal bir huzursuzluk vardı. Almanlar henüz tam anlamıyla mutlu değillerdi. Eski, Hitler öncesi fikirler, bireysel ifade yoluyla hiçbirine ulaşamasalar da, varlığını sürdürmeye devam ediyorlardı. Tabi ırklar öfkeli ama sessizlerdi; gizliden gizliye kibirleniyorlar, boş yere de olsa özgürlük hayalleri kuruyorlardı. Eski İmparatorlukların gölgeleri…”</p>

    <p class="paragraf">“Hah!” diye bağırarak yerinden fırladı Alfred. “Eski İmparatorluklar vardı demek? Sadece siz ve Japonlar yoktu. Hepsi yalanmış, yalan, yalan!”</p>

    <p class="paragraf">“Süryaniler, Babiller, Acemler, Mısırlılar, Yunanlar, Romalılar, İspanyollar ve İngilizler. Koloni müstemlekeleri…”</p>

    <p class="paragraf">Alfred onun sözünü kesti. “<span class="CharOverride-13">İngilizler</span>! Siz de bize İngilizce konuşan tüm o ırkların dağınık vahşi kabileler olduğunu söylüyorsunuz. Buna aptallar bile inanmaz. Yalancılar! <span class="CharOverride-13">Ahmaklar</span>!”</p>

    <p class="paragraf">Şövalye de ayağa fırladı, Alfred’e kontrollü ama hiddetli bir kınamayla baktı. “İmparatorluğun var diye gururlanıyorsun, değil mi? Bu yüzden İngiliz olmaktan gurur duyuyorsun. Şu budala Hermann’a bak –hiçbir şeye cüret edemez, inanamaz, dinlemeye bile cesareti yoktur, titrek bir <span class="CharOverride-13">korkaktır</span>; Hitler’e inandığı için değil, <span class="CharOverride-13">Alman</span> olduğu için de değil, sadece İmparatorluğu olduğu için! İmparatorluğun yedi yüz yıl önce yok olmuş da olsa, ırkından utanç duymalısın, Alfred. Bu, lekeden arınmak için yeterli bir süre değil.”</p>

    <p class="paragraf">“İmparatorluğa gıpta etmeyi bize öğreten sizdiniz!” Alfred ona doğru atıldı. “Kutsallar! Almanlar!”</p>

    <p class="paragraf">Şövalye yerine oturdu. “Hayır,” dedi sakince. “Siz <span class="CharOverride-13">bize</span> öğrettiniz. İngiltere İmparatorluğu’na duyulan kıskançlık Alman emperyalizminin, Almanya’nın küçük krallıklar toplamından dünyanın üçte birine hükmeden bir İmparatorluğa dönüşmesinin teşvik edici güçlerinden biriydi. Muazzam, keskin bir kıskançlık, diye bahsediyor von Hess, zaferi çok daha önce tatmasına rağmen. Sarsılmaz, zapt edilmesi imkânsız olan bir İmparatorluk, güçlü milletlerin daimi rüyası olmuştu ve artık sonunda kâbus gibi bir gerçekliğe dönüşmüştü. Bizi öldüren bir canavara.”</p>

    <p class="paragraf">“İmparatorluğumuzu geri istemiyorum,” dedi Alfred sakin bir sesle. “Sadece, hep bunu düşünmüştüm ve doğru olduğunu bilmek hoşuma gitti.”</p>

    <p class="paragraf">“Bu takdir edilecek bir şey,” dedi Şövalye. “Keşke Hermann da duysaydı.”</p>

    <p class="paragraf">Hermann belli belirsiz bir şeyler mırıldandı, ama Şövalye onu umursamadı. “Dediğim gibi, bu eski fikirlerin ve bu eski büyük İmparatorlukların gölgesi hâlâ Almanya üstüne düşmeye, İmparatorlukların yükselip <span class="CharOverride-13">düşüşe</span> geçtiklerini ve kendi İmparatorluklarının küçük başlangıçlarını hatırlatmaya devam ediyor. Dünyanın üçte birine hükmettiklerini, orada sadece gerçeğin ve kutsal medeniyetin yattığını bilmek yetmedi onlara. Avrupa’da var olmuş diğer bütün medeniyetleri unutmak istediler. Onların yaratmadığı pek çok güzel şey, onların yazmadığı bir sürü kitap, onların çarpışmadığı pek çok savaşın kaydı ve onların lanetlediği insan davranışı üzerine pek çok düşünce vardı. Örneğin sosyalizm neredeyse tamamen yok olmuştu, ama düşüncesi insanların aklında hâlâ yaşamaya devam ediyordu. Kitaplardan okunabilirdi. Sosyalistsen eğer, Şövalyelerin İmparatorluğun topraklarına, fabrikalarına, gemilerine ve evlerine sahip olma hakkının olmadığına inanırsın.; o topraklara ve fabrikalara çalışanların sahip olması gerektiğini düşünürsün.”</p>

    <p class="paragraf">“O halde ben sosyalistim. Çok sosyalist var mıydı?”</p>

    <p class="paragraf">“Rusya’da sosyalizm bir din halini almıştı; Polonya sınırından Vladivostok’a kadar. Ayrıca diğer ülkelerde de pek çok sosyalist vardı. Ama tarihteki en muazzam mücadeleden sonra Rusya (von Hess böyle söylüyor), Alman ve Japonların ortak saldırılarıyla sonunda yenildi. Sosyalizmin kalesi yıkılmıştı. Ama daha önemli şeyler var. O zamanın Almanları insafsızca bir gururla, çılgınca bir kibirle şişirilmişti ve bunun pek çok bahanesi vardı. Ama yine de korkuyorlardı. Gururun altında korku saklıydı: fiziksel bir şeyden değil, Hafıza’nın ta kendisinden duyulan korku. Bu korku giderek bir çeşit isteriye dönüştü (von Hess, Almanların isteriye yatkın olduklarını söyler) ve en azından bir adamın kitabında ifade edildi. Bu adam von Wied adında bir öğretmen şövalyeydi.. Kitaplara çok düşkün olduğundan bahsediyor von Hess. Kana susamış, sinirsel isterik biri olan von Wied, fiziksel engelini mürekkebin akışıyla dindiriyordu. Von Hess, von Wied’in yaptığı şeyi bildiğini ve bu yüzden onu hiç acımadan öldürebileceğini yazıyor. Von Wied’in bu kitabı Hitler’in Tanrı olduğunu, doğmayıp infilak ederek kendiliğinden oluştuğunu, kadınların insan ırkına ait olmayıp bir tür maymun olduklarını ve Hitler’den önce söylenen, yapılan, düşünülen her şeyin alt ırkların vahşiliğinden gelen en kötü suçlar olduğunu ve bu yüzden yok edilmeleri gerektiğini iddia ediyordu. Von Wied’le beraber Hafıza korkusu zirveye ulaşmıştı; bize mantıklı ve Almanlara özgü bir çare öneriyordu: yıkım. Almanlara eski günleri hatırlatan bütün psikolojik, felsefi, sanatsal (müzik dışında), tıbbi (anatomik ve fiziksel bilgiler dışında) kitapların, resimlerin, heykellerin yok edilmesi gerekiyordu. Kimsenin asla aşamayacağı derin bir uçurum yaratılıyordu. Hıristiyanlığın gitmesi gerekiyordu; İmparatorluğun her yanında Hıristiyanlığa ait muazzam kitleler yok edilmeli, Hıristiyan İncilleri, hatta bütün Almanya’da kutsal sayılan Hitler’in kendi kitabı bile bulunup yakılmalıydı. Bir Hafıza vardı, gördüğünüz gibi. Başlangıç Saldırısı dediğimiz şeyin hafızası.”</p>

    <p class="paragraf">“Anlı şanlı delikanlı, on dört yaşındaki Hitler’in çarpıştığı saldırı,” dedi Alfred.</p>

    <p class="paragraf">“Evet. Ama yaşı daha büyüktü. Almanya yenilmiş, bozguna uğramıştı. Von Hess bunu kabul etmekte bir sakınca görmüyor, ama von Wied’e göre bu, korktuğu Hafıza’nın bir parçasıydı. Size Hitler’in o savaşta çarpıştığında on dört yaşında olduğu ve otuz yaşına geldiğinde bütün İmparatorluğa boyun eğdirdiği öğretildi, ama bu çok daha uzun zaman almıştı. İmparatorluk bugünkü sınırlarına ulaştığında, Hitler öleli neredeyse yüz yıl oluyordu.”</p>

    <p class="paragraf">“Yalan, yalan!” dedi Alfred. “Yalan, yalan, yalan!”</p>

    <p class="paragraf">“Von Wied adındaki bu adama Yalanların Efendisi denebilir. En büyük yalancı odur. Daha önce de yalanlar söylendi. Von Hess, Hitler zamanında bile gerçeklerin çarpıtıldığını kabul ediyor ve haklı olarak, tarihin çarpıtılması ve yok edilmesi arasında İmparatorluğun genişliğinin yer almadığını söylüyor. Von Hess, Almanya’nın ve dünyanın tarihiyle ilgili gerçeklerin anlatılmasını destekliyordu. Doğru ya da yanlış meselesinden bağımsız olarak, gerçeğin yeterince görkemli olduğunu söylüyor. Ama von Wied böyle düşünmüyordu ve insanlığın diğer kayıtlarıyla birlikte ateşe verilecekse eğer, kendi muhteşem eserlerini bile yok etmeye hazırdı.”</p>

    <p class="paragraf">“Bari bunu saklamadılar mı?” dedi Alfred hayretler içinde.</p>

    <p class="paragraf">“Hayır. Ama sanırım bazı yazıları Hitler İncili’ne dahil edilmiş. İnsanın Tanrı olduğunu iddia eden, diğer medeniyetlere ait kayıtların yok edilmesi gerektiğini savunan bir kitabı nasıl elinde tutabilirsin? Kitap, o şeylerin var olduğunun ve Hitler’in daima kutsal olmadığının kanıtıydı. Von Wied’in kitabında çok miktarda Hafıza vardı. Von Hess’in dediğine göre, von Wied bu Hafıza’ya saldırmış; ama yine de orada duruyor işte. Henüz ölmedi. Evet, bu kitap o zamanın milletinin duygularına hitap ediyormuş.”</p>

    <p class="paragraf">“Kadınlarla ilgili bölüme rağmen mi?”</p>

    <p class="paragraf">“Kadınlarla ilgili bölüm <span class="CharOverride-13">sayesinde</span>. Sadece bu yüzden demiyorum, ama von Wied’in kadınlarla ilgili teorileri, erkekler arasında çok fazla ilgi görüyordu. Almanların çılgınca kibri, kendi aralarındaki erkeklere yoğunlaşmıştı. Dünyayı yenip İmparatorluğu kuran kadınlar değildi. Kadınlar sadece çocuk doğurmuşlardı; bu bir Rus ya da İngiliz kadınının yapabildiğinden daha büyük bir şey değildi. Ve bu gururlu askerler, İmparatorluğun asıl kurucuları olan erkeklerin torunları, bir kadın tarafından reddedilme riskinin, kadınlara erkeğin en hassas noktası olan gururunu incitme hakkı tanınmasının bir Alman’ın saygınlığına gölge düşüreceğini düşünmeye başlamışlardı. Fethedilen milletlerin kadınları gibi, bütün kadınların onların isteklerine göre davranmalarını istiyorlardı. Yani aslında Kadınların İndirgenmesi von Wied tarafından başlatılmadı. Zaten başlamıştı. Elli yıl öncesine göre tecavüzün yaygınlaşmasında muazzam bir artış vardı ve tecavüz cezaları gittikçe hafifliyordu. Von Wied’in teorisi, kadınların reddetme hakkının ve aile hayatının erkekliğe bir hakaret olduğuydu; bir hayvana (kadınlar hayvandan farksızdı) insanın en hassas ve etkilere açık olduğu döneminde, yani bebekliğinde onu kontrol etme yetkisi vermek ise en büyük ahmaklıktı. Oğlan çocuklarının akılları ermeye başlar başlamaz alınması gerektiğini söylemiştir. Yani bir yaşında. Biz ise kadınlara şu anda altı ay daha fazla süre veriyoruz. Von Wied ayrıca, kadınların güzelliğinin erkekliğe bir hakaret olduğunu, erkekler üzerinde muazzam ve iğrenç bir cinsel güç oluşturduğunu ileri sürmüştür. Aslında bu güzelliğin gerçek olmadığını (kadınların iyi bir yanının olabileceğine olanak vermediğinden) ama uzun saçlarla ve yarı açık yarı kapalı kıyafetlerle bir sahtekârlık yapıldığını da söyler. Kadınların kafalarının kazınmasını ve hiçbir şey saklamayacak, gizemli ya da zarif bir görüntü vermeyecek şekilde giyinmelerini savunmuştur. Hepsi tek renk, kirli kahverengi (şimdiki gibi) giyinmek zorundadırlar ve on altı yaşından sonra sadece çocuklarının babalarına değil, bütün erkeklere tam bir itaat göstermelidirler çünkü mütevazı sözcüsü Rupprecht von Wied aracılığıyla Hitler böyle istemektedir. Aşk değil, sadece erkek çocuk doğurmak için bir arzu duyulabilir ve bir kadının diğerine cinsel olarak tercih edilmesi, tercih edilen kadın daha güçlü ve daha sağlıklı olmadığı sürece zayıflık ve korkaklıktır. Kadınların bütün hayat düzenleri değişmeli ve dünyanın ilk uygar erkekliği olan Alman Erkekliği’ne uygun hale getirilmelidir.”</p>

    <p class="paragraf">“Kadınlar ne yaptılar peki?”</p>

    <p class="paragraf">“Her zaman yaptıkları şeyi. Erkeklerin, onların hayvan, çirkin ve tamamen itaatkâr olmalarını ve bir yaşına geldiğinde oğullarından ayrılmalarını istediklerine ikna olunca, sınırsız bir bilinçli coşkuyla yeni bir düzen yarattılar. Derileri yüzülene kadar kafalarını kazıdılar, genç bir Şövalye’nin tören cübbesini giyerken duyduğu neşeyle o çirkin üniformalarını giydiler, sağlık sebebiyle yasaklanana kadar ön dişlerini çektiler, yetişkin oğullarını savaşa gönderdikleri için alışkın oldukları bir kahramanlıkla erkek bebeklerinden ayrıldılar.”</p>

    <p class="paragraf">“Artık böyle davranmıyorlar,” dedi Alfred.</p>

    <p class="paragraf">“Artık coşku duydukları hiçbir şey yok,” dedi Şövalye. “Erkekleri memnun etmenin yeni bir yolu değil bu, sadece hayatlarının bir parçası. O zavallı dişi ahmaklar, erkeklerin onlara dayattığı şeyleri neşeyle ve canı gönülden yaparlarsa, erkeklerin bir şekilde mantıklı davranmaya başlayıp onları sevmeye devam edeceklerini sandılar. Ama sevginin öldürülmesine yardım ettiklerini göremediler. Bugün hangi kadın, erkeğin onu bir arkadaşını sever gibi sevebileceğini hayal edebilir? Ama erkekler arasında yayılan nefretin farkında olan o zamanki kadınlar, güzelliklerinden ve seçme ve reddetme haklarından feragat ederek, hayvanlık statüsünü kabul ederek, hararetle onları yatıştırıp memnun etmeyi umuyorlardı. Kadınlar, erkekleri memnun etme arzusunun vücut bulmuş halinden başka hiçbir şey değildir. Neden bunda diğerlerinden daha başarısız olsunlar ki?”</p>

    <p class="paragraf">Alfred başını iki yana salladı.</p>

    <p class="paragraf">“Bir yerde bir yanlışlık var,” dedi yavaşça. “Ne olduğunu anlamış değilim. Düşünmem gerek. Devam edin, efendim. Ama kadınlar hakkında ciddi olarak düşünmem gerektiğini anlıyorum. Bu kadar önemli olduklarını hiç bilmiyordum.”</p>

    <p class="paragraf">“Hepimiz infilak ederek oluşamadığımız için, elbette önemlidirler. Kendi içlerinde bir önem arz etmezler elbette. Ama biraz geriye gitmek zorundayım. Von Hess bu eften püften yalanları, yıkıcı saçmalıkları okuyup bunun sıradan Almanlar üzerinde ne kadar büyük bir engel oluşturduğunu fark edince çok huzursuz oldu. Şövalyeler arasında kitapla ilgili ciddi tartışmalar başlayınca korkuya kapıldı. Bu konu İç Onlu Konseyi’nde görüşmeye açılınca dehşete düştü. Almanya’nın bunu <span class="CharOverride-13">yapabileceğini</span> biliyordu. Gerçeğin bütün kayıtlarını yok edebilirdi. Kafalarına koydular mı, Almanlara özgü o sabır ve bütünlük içinde bunu yapabilir, yüz yıl dahi sürse İmparatorluk’taki bütün kitapları bulup yakabilirlerdi. Şövalyelerin bütün önermelerine karşı çıktı; bir süre için İç Onlu’nun bir kısmı ve Führer ona katıldı. Ama bu arada ülkedeki von Wied coşkusu giderek isterik bir hal alıyordu. Her gün daha fazla insan Hafıza’nın yok edilmesi ve karanlık iç telaşlarının yatışması için haykırıyordu. Herkesin içten içe bildiği şeyi, Hitler’in kutsal olduğunu ve dünyanın, gerçek insan dünyasının O’nun İnfilak Etmesi sonucu ortaya çıktığını açıkça ifade eden ilk kişi olan von Wied’in Führer olması gerektiğini fısıldayanlar bile vardı. Böylece İç Onlu Şövalyeleri birer birer onun tarafına geçtiler, sonunda Führer de ondan yana oldu. Von Hess çaresiz kalmıştı. Böyle ciddi bir meselede İç Onlu Şövalyeleri arasında oybirliği sağlanmalıydı, ama karşı çıkmaya devam ederse öldürüleceğini biliyordu. Yine de, gerçeği kurtarmak için son bir hamle daha yaptı. Kendini aştığından bahsediyor kitabında. Tartıştı, yalvardı, öfkelendi, hatta ağladı. Akşamdan sabaha kadar hiç durmadan konuştu. Ama bunların hiçbir etkisi olmadı. Bütün Almanya ona karşıydı. Konsey Salonu’nda asık suratlı dokuz Şövalye ve Führer vardı; onu hâlâ nezaketle ama hiç etkilenmeden dinliyorlardı. Dışarıda ise Almanya’nın geri kalanı, Şövalyeler, Naziler ve kadınlar, sanki Kutsal Alman toprakları işgale uğramış gibi öfke, korku ve yok etme arzusuyla isteriye kapılmışlardı. Bu fırtınanın üstünde ise bir kasırgaya tanrı misali binmiş olan von Wied’in küçük çirkin sureti vardı. Von Hess’in anlattığına göre erkeklikten, istikrardan, hatta cesaretten yoksun, küçük, kötü ruhlu bir aciz. Dışarıda von Wied bir Peygamber, bir Lider, bir Kurtarıcı, Hitler’in, hatta Tanrı’nın Sesi gibi selamlanırken, içeride von Hess yenilmişti. Şövalyeler sonunda ayağa kalkıp onu susturdular ve Führer Konseyi bitirdi, ertesi akşama kadar ara verdi. Von Hess selam verip çıktı. Arabasına binip buraya geldi, iniş pistinin güneyindeki tepeye yapılmış olan şatosuna gitmedi. Yaz mevsimiydi, güneş doğuyordu. Arabasıyla giderken yolun kenarında ölmüş olduğunu sandığı birinin yattığını gördü. Şoförü durdurup bakmak için arabadan indi. Çıplak bir kadındı yatan, genç biri olması muhtemeldi ama yüzü paramparça edildiği için emin olamadı. Gözleri oyulmuş, burun delikleri kesilmişti. Saçları yolunmuş, kan içindeki kafa derisinden başka bir şey kalmamıştı. Çakıyla açılmış gibi görünen sayısız yarık ve kesik vardı bedeninde. Göğüs uçları kesilmişti. Von Hess iyi bir Alman’dan daha kolay tiksinen biri değildi, ama bu manzara karşısında midesi bulanmıştı. Belki de o gece çok yorulduğu için böyle olmuştu. Bu dağılmış cesedin, bir seks manyağının işi olmasını umut etmişti ama bu umudu pek de güçlü değildi. Ertesi gün öğrendi ki bu ceset, yeni “von Wied Kadınları”na gülen, Hitler’in Tanrı olmasını umursamayan, kadınların neden çirkin olmaları gerektiğini anlamayan hoş bir genç kıza aitti. İsteri içindeki Almanya’nın öfkesiydi bu. Kadınlar böyle ise, erkekler şişirilmiş fetih gururuna nasıl karşı koyabilirdi? Ama von Hess fiziksel tehlikenin pek farkında değildi. ‘Bu değerli kâğıdı, duygularımı tarif ederek harcayamam. Ne yapacağımı bilemediğim için, bir erkeğin düşebileceği en büyük çaresizlik içine düştüm,’ diyor kitapta.</p>

    <p class="paragraf">“Sabaha karşı bir Şövalye ona Münih’teki Führer’den bir mesaj getirdi. Führer tehdit etmeden onu uyarıyor, von Wied’in planlarına karşı çıkmaktan derhal vazgeçmesini istiyordu. Ama o hâlâ, karşı çıkmaktan ve sessizce öldürülmekten başka ne yapabileceğini bilmiyordu. O akşam Konsey Salonu’nda aklına bir fikir geldi. ‘Çok aptalmışım. Kafam çalışmıyormuş. Şövalyelerin beni İç Onlu’ya karakterim yüzünden seçtiklerini sandım,’ diyor. Ama aklına gelen fikirden sonra kafası artık yavaş çalışmıyordu. Birden, Şövalyelerin ve Führer’in önünde mütevazı bir şekilde boyun eğdi. Gerçek Alman sadeliğinin güzellik ve kutsallığını, von Wied’in planının gücünü daha önce göremediği için deli olduğunu söyledi. Hitler’i Tanrı olarak tanıdı. Kitaplarının (orta halli bir kütüphane diyor) Hitler uğruna bir an önce yakılmasından büyük onur duyacağını söyledi. Şövalyelerin hiçbiri bu ani değişikliğe inanmadılar. Canının alınmasından endişe duyduğunu sandılar. Karşı çıkmaktan vazgeçmesine sevinseler de, hayret etmiş ve iğrenmişlerdi. Ve burada, Almanya’da Alfred, atam olan bu Şövalye gibi onurlu erkekler vardı; gerçekler uğruna, bu korkaklık suçlamasının sıkıntısını hayatı boyunca çekti. Onu, kendisini kurtarmak için boyun eğmekle açıkça suçlayan, von Wied’in arkadaşı olan bir Şövalye’ye bile karşı çıkmadı. Korkak olduğunu düşünmelerini istiyordu. Ayrıca bu Konsey’de Führer’den, yaşlandığı ve sağlığının iyi olmadığı gerekçesiyle Konsey’den çıkarılma talebinde bulundu. Bir Şövalye kendi başına istifa edemezdi ama Führer izin verirse katılımdan kalıcı olarak çıkarılabilirdi. Von Hess diyor ki: ‘Genç değildim, altmışa merdiven dayamıştım ama sağlığım yerindeydi. Yine de Führer talebimi kabul etti.’ Kitaplarını teslim etme talebini de kabul etmişlerdi çünkü von Hess, kendisiyle ilgili şüpheleri dağıtmakta başarılı olamamıştı; onun bir korkak olduğunu düşünmüyorlardı. Kitapların bir odada toplanıp kapı ve pencerelerin mühürlendiğini görsünler diye bir grup Şövalye’yi onunla birlikte şatosuna gönderdiler. Von Hess Konsey Salonu’ndan son kez ayrılmadan önce von Wied’in planını kabul etti ve kanun oybirliğiyle geçti. Uygulamanın yolları tartışılırken oturup dinlemek zorunda kaldı, ama utanç içinde, başı önünde, oy vermekten başka bir katılım göstermeden oturdu. Sonunda beraberindekilerle birlikte evine gidebildi; işte o zaman, von Wied’in arkadaşı olan Şövalye’nin hakaretine maruz kaldı. Azarlanan, gururlanmaya cesaret edemeyen küçük bir çocuk gibi yutkundu. İtibarsızlaştırılma sürecinin tamamlandığını, diğerlerinin gözündeki küçümseyici bakışlardan anlamıştı. Olağandışı şartlar yüzünden bunu halkın gözü önünde yapmamışlardı ama dedikodusu yayılabilirdi. ‘Korkak von Hess’ olarak anılacaktı. Yalnız bırakılacaktı. Von Hess evini terk edip İngiltere’ye gitti, Kent Romney Marsh’da büyük bir koyun çiftliği aldı. Orayı biliyor musun, Alfred?”</p>

    <p class="paragraf">“Hayır, efendim. İngiltere’ye neden gitti?”</p>

    <p class="paragraf">“Koyunlar için uygun bir yerdi ve Almanya’dan uzak olmak istiyordu. Koyun yetiştirme üzerine çalışmalar yapacağını bahane etti. Tarımdan anladığı için, bu isteği normal göründü. Oysa asıl istediği parşömen yapmayı öğrenmekti. Şövalye Komisyonları gibi yerlerde de kullanılmasına rağmen satın almaya cesaret edememişti. Almanya’yı terk etmeden önce oğulları Arnold, Kaspar, Friedrich ve Waldemar’la görüştü, Führer’in onu itibarsızlaştırdığını ama utanılacak hiçbir şey yapmadığını söyledi. Neler olduğunu onlara anlatmadı ama ne duyarlarsa duysunlar, hiçbirinin onun adına düello yapmaması için kesin talimat verdi. Bütün oğulları ölecek olursa kitabı emanet etmek için güvenecek kimse kalmayacaktı. Hepsi de ona itaat edeceklerine yemin ettiler. Arnold’a (iyi kalpli ama pek zeki bir olmadığını yazıyor) gizlice parşömen yapım tekniğiyle ilgili bir kitap ve mürekkep yapmak için malzeme almasını söyledi. Arnold’ın bu işin altından hata yapmadan kalkabileceğini düşünüyordu. İstediklerini alınca İngiltere’ye, babasına getirecekti. Von Hess parşömen yapım teknikleri kitabını alınca koyun yetiştirme işine koyuldu, birkaçını kesip derilerinden kitabının sayfalarını yaptı. Romney Marsh’ta. Burası tuhaf, dümdüz yeşillik bir alandır Alfred; deniz seviyesinin altında, sisli ve nemli ama çok güzeldir. Von Hess değerli parşömenlerinden birine yazdığı iki satırı, buranın güzelliğine ve bu güzelliğin onu bazen mutlu ettiğine ayırdı. Gerçekten de öyle. Bakmaya gittim. Almanya’nın bu tarafından çok farklı. Von Hess parşömen yapmak için iki yıl orada yaşadı, çok çalıştı, defalarca elim başarısızlıklara uğradı. Hemen hemen bütün işçileri ve uşakları İngiliz’di, sadece beraberinde Almanya’dan getirdiği sadık bir Nazi vardı Alman olarak. Bu delikanlı ona parşömen yapımında yardım etti. Ne için olduğunu bilmiyordu; von Hess ona ağzını sıkı tutmasını, ortalıkta konuşmamasını söylemişti. Delikanlının bir şey söylemektense parşömenleri yırtıp parçalamayı tercih edeceğini söylüyor von Hess. İngilizler ise bir şeyin farkında değillerdi. Von Hess onların tembel tembel işlerini yaptıklarını yazıyor, Alfred; iyi niyetle ve çok soru sormadan. Oğullarından başka kimse onu görmeye gelmemiş. Karısı (kalıcı olarak birlikte yaşadığı kadın) tüm bunlar olmadan çok uzun zaman önce ölmüş. İngiltere’de bulunan ya da oraya ziyarete gelen hiçbir Şövalye onun Romney Marsh’taki koyun çiftliğine uğramamış. Değerli koyun derilerini harcayarak, ‘Çok yalnızdım, öyle ki, Tanrı’yı anlamaya başladım. Hitler’i değil, Almanların Tanrısı’nı değil, sadece Tanrı’yı; Tanrı her ne ise. Ama anladıklarımda tutarlı olamadım. Gün doğumunun en güzel anı gibi geldi ve geçti,’ diye yazmış.”</p>

    <p class="paragraf">“Ah, <span class="CharOverride-13">orada</span> bir şey var,” dedi Alfred. “Evet, gün doğumunun en güzel anı gibi. Ve bir arada tutulamaz. Efendim, bu von Hess bir şeyler biliyormuş.”</p>

    <p class="paragraf">“Büyük adamlar, yalnızlıklarında birbirlerine dokunabilirler,” dedi Şövalye. “Biri Alman, biri İngiliz olsa da. Sınırlı bilgisini aktarmak için yeterince parşömen yaptığına kanaat getirince koyun çiftliğini satıp yavaş yavaş İngiltere’nin yukarısına doğru ilerledi; kitabı için notlar yazmak üzere oradan buradan azar azar kâğıt aldı ama asla dikkat çekecek miktarda değil. Nazi delikanlısı Johann Leder şoförlüğünü yapıyordu, yanında başka kimse yoktu. Sıradan İngiliz otellerinde kaldı, ama onun seyahatinden haberdar olan Şövalyeler buna şaşırmadı. O itibarını kaybetmiş Korkak von Hess’ti, elbette Şövalye evlerine ve masalarına uğramayacaktı. Von Hess kuzeye doğru ilerledi, İskoçya’nın Skye Adası’na kadar gitti, orada kitabını yazmak için ahırdan bozma küçük bir eve yerleşti. Almanya’daki malları haczedilmemişti, kendine bir şato alabilirdi ama o bir oda, bir masa, özel mürekkebi ve biraz yemekten başka bir şey istemiyordu. Planlar yaptı, yeniden planladı, satın aldığı kâğıtlara küçük yazılarla notlar aldı, hafızasını o kadar çok zorladı ki, bazen başaramayacağı hissine kapıldı, telaş ve korkunun pençesine düştü. Yazdığı her şeyden emin olması gerekiyordu; iyi düzenlenmeli, kısa ve öz olmalıydı. Kitap yazmakla ilgili hiçbir şey bilmiyordu hâlâ; hayatı boyunca tarım konusunda iki sayfa yazıdan ve şahsi mektuplardan başka hiçbir şey yazmamıştı. Böyle bir konsantrasyon ve planlamanın ardından iki yıl sonra, insanlığın tarihiyle ilgili hatırlayabildiği her şeyi tespit ettiğine ve tümden cahil birinin bile anlayabileceği bir şekilde düzenlediğine kanaat getirdi. Böylece parşömen kitabını yazmaya başladı; her harfi, fazla yer işgal etmesin ve okunaklı olsun diye özenle yazdı. Kitabın yarısına geldiğinde gözlerinin bozulmaya başladığını fark etti.”</p>

    <p class="paragraf">“Ah,” diye soluklandı Alfred. “Ah, efendim.”</p>

    <p class="paragraf">“Evet. Gözlerini muayene ettirmek için bir yere gitmeye cesaret edemedi. Hiç gözlük kullanmamıştı; doktor onun Şövalye olduğunu öğrenince neden koyun yetiştiriciliği yaptığını, gözlerine iyi gelmeyen bu İskoç Dağlarında neden utancını sakladığını merak edebilirdi. Arnold Almanya’dan ona birkaç gözlük alıp getirdi; birkaç yıldır ziyaretine gelmeyen oğulları da ona denemesi için farklı mercekleri olan gözlükler getirdiler. Hiçbiri onun ne yaptığını bilmiyordu çünkü oğulları geldiğinde odasını kilitliyor, hiçbir şey yapmıyordu. Yarım akıllı değilse eğer, Johann Leder’in haberi olduğuna ama kimseye bir şey söylemediğine inandığını yazıyor. Gözlüğüne kavuşan von Hess biraz daha iyi olsa da görüşünü gittikçe kaybetmeye başladı, her gün biraz daha az yazıyordu. Ama yazıları asla çirkinleşmedi, okunaksız hale gelmedi. İrade göstererek küçük küçük, düzgün ve okunaklı yazmaya devam etti. Beş yılda notlarının tümünü kitaba geçirmiş ve kitabını bitirmişti. Sonda bir iki sayfa boş kaldı; bu sayfaları doldurmasına engel olan şeyin körlüğü değil, doğruluğundan emin olarak yazacak bir şeyin kalmaması olduğunu belirtti. Sonra Arnold’ı çağırıp ona kitaptan bahsetti. Onu sık sık düşünürüm: Belki de güzel bir yaz akşamı –kitabın sonundaki tarih 6 haziran (bugün Himmler dediğimiz ay)- küçük evinin kapısının önünde, gözlüğü burnuna düşmüş, Arnold’ın gözlerindeki ifadeyi ve Skye Adası’ndaki gün batımının güzelliğini göremeden oturuyor. Oraya gittim, adanın batı kıyısındaki küçük bir evin onun evi olabileceğini hayal ettim. Belki de hâlâ yakasında onun Onlu’nun İç Halkası’ndan olduğunu belirten altından Swastikalar olan, eskiyip solmuş Şövalye cübbesini giyiyordu. Ya da belki evin içinde, şöminenin başında, yılın dokuz ayı sert iklimi olan bu adadan hiç kalkmayan sisin içinde oturuyordu. Islak ya da kuru, içeride ya da dışarıda, Arnold’ın her şeyi anlamasını sağlamıştı. Buraya gel, Alfred.”</p>

    <p class="paragraf">Alfred masanın etrafından dolandı, Şövalye’nin omuzlarının üstünden baktı. Yaşlı adam kitabın sonundaki birkaç sayfayı açtı. Alfred, von Hess’in usta ellerinden çıkmış birkaç satırı gördü; ardından bir boşluk, sonra oldukça kaba ve düzensiz yazılmış Almanca sözcükler.</p>

    <p class="paragraf">Babam Friedrich von Hess, Onlu’nun İç Halkası’ndan Alman Şövalyesi, bu kitabı bana 19 Haziran 2130’da verdi. Yetmiş yaşına gelmiş, neredeyse kör olmuş ve uğruna yaşayacak bir şeyi kalmamıştı; ama onun da dediği gibi, tanrılığa ve Tanrı’nın evrenselliğine inançla dolu olan babam, kitabı verdiğinin ertesi günü, 20 Haziran 2130’da yaşamına son verdi. Onu çok da uzak olmayan Scarts of the Coolins denen sarp tepeliklere götürmemi ve üç saatliğine yalnız bırakmamı söyledi. Geri döndüğümde babam ölmüştü. On yıl önce Almanya’yı terk ettiğinden beri yanında taşıdığını sandığım bir zehri içmişti. Kaspar, Friedrich, Waldemar ve bana sevgilerini ve selamlarını gönderdiği bir not vardı yanında. İnançlı olmamı ve bu kitabı korumamı söylüyordu. Ben de burada yemin ediyorum.</p>

    <p class="paragraf">İnançlı olacağıma ve bu kitabı koruyacağıma yemin ederim.</p>

    <p class="paragraf">Arnold von Hess, Knecht.</p>

    <p class="paragraf">Bu yeminin altında farklı el yazılarıyla yazılmış isimler ve bu isimlerin önünde <span class="CharOverride-13">Und Ich</span> ibaresi vardı.</p>

    <p class="paragraf">Şövalye sayfayı çevirdi; isimler devam ediyordu. Von Hess sülalesinin erkeklerinin neredeyse tümü, yaşlı yazıcının dört oğlundan birinin adını taşıyordu. Alfred bütün listeyi inceledi; listenin en sonunda, kitabın yazıldığı kadar güzel bir yazıyla yazılmış olan son isme baktı:</p>

    <p class="paragraf"><span class="CharOverride-13">Und Ich, Friedrich von Hess, Knecht.</span></p>

    <p class="paragraf">“İnançlı olacağına yemin eder misin, Alfred?”</p>

    <p class="paragraf">“Evet.”</p>

    <p class="paragraf">“O zaman bu kalemi al, bu şişedeki özel mürekkebe batır ve adını en alta yaz.”</p>

    <p class="paragraf">“Yazım o kadar iyi değildir, efendim,” dedi Alfred kederle. “Sayfayı berbat ederim şimdi.”</p>

    <p class="paragraf">“Yazabiliyorsun, değil mi?”</p>

    <p class="paragraf">“Elbette.”</p>

    <p class="paragraf">“O zaman <span class="CharOverride-13">Und Ich</span> yazısını kopyala.”</p>

    <p class="paragraf">“Ben <span class="CharOverride-13">Ich</span> değilim, <span class="CharOverride-13">ben</span> yazabilirim.”</p>

    <p class="paragraf">Alfred epeyce uğraşarak <span class="CharOverride-13">Und Ich</span> yazısının altına kargacık burgacık harflerle İngilizce olarak “Ben de,” yazdı; von Hess isimlerinin altına “Alfred”, <span class="CharOverride-13">Knecht</span> yazısının altına bin bir zorlukla “İnciliz” diye yazdı.</p>

    <p class="paragraf">“İngiliz yazacaktın herhalde,” dedi Şövalye. “Kalemi ver.” Ustalıkla Alfred’in imla hatasını düzeltti. “Yazı yazacak pek fırsatın olmuyor galiba?”</p>

    <p class="paragraf">“Pek olmuyor. Yazacak bir şey yok ki. Yazdığım tek şey, kontrolden geçen bir motorun etiketine yazdığım ‘kabul’ sözcüğü.”</p>

    <p class="paragraf">“Dükkânlardan araç gereç ısmarlaman gerekmiyor mu?”</p>

    <p class="paragraf">“O işleri Nazi yer ustası yapıyor. Ben o listede soyadı olmayan ilk kişiyim. Tuhaf, değil mi? Sadece ‘Alfred’.”</p>

    <p class="paragraf">“Alfred Alfredson, yazdırabilirdin.”</p>

    <p class="paragraf">“Önemli değil ki. Bunlar von Hess gibi soyadları değil. Siz Friedrich Kasparsohn von Hess’siniz.”</p>

    <p class="paragraf">Mürekkep kuruyunca Şövalye kitabı kapattı.</p>

    <p class="paragraf">“Johann Leder denen o Nazi’nin bir soyadı vardı, nasıl almış? Hermann’ın bile yok, benim gibi.”</p>

    <p class="paragraf">“Onu da yarın anlatırım,” dedi Şövalye. Yorgun görünüyordu. “Soyadlarınızı nasıl kaybettiğinizi ve benimle ilgili her şeyi. Bir sürü şeyi merak edeceğinizi biliyorum. Ama artık gitmeniz gerek. Kitap artık senin de olsa, Alfred, onu henüz alamazsın. Bir hal çaresini düşünmem gerek.”</p>

    <p class="paragraf">“Efendim, ölseydiniz eğer, bu kitap yok olacaktı. Uçağa binme tehlikesini nasıl göze aldınız?”</p>

    <p class="paragraf">“Ben hâlâ bir Alman ve bir Şövalye’yim. İnsanın gerçek görevlerinin yattığı yeri her zaman görebilmesi zordur. Ama bunun, seninle uçmanın batıl bir zayıflık olduğunu kabul ediyorum. Hermann!”</p>

    <p class="paragraf">Hermann derin bir uykudan ansızın uyanmış gibi sıçradı, esas duruşa geçti.</p>

    <p class="paragraf">“Koridorun sonuna git, kapıyı aç, Alfred gelene kadar Heinrich’in yanında bekle. Onunla konuşma. Selam. Sağa dön. İleri marş.”</p>

    <p class="paragraf">Hermann sert adımlarla yürüdü, kapıyı çarpıp gitti.</p>

    <p class="paragraf">“Alfred, ona benim yerime, çiftlikte çalışabileceğini, istemezse de ayrılabileceğini söyle. Onu yalnız bırakma. Ona göz kulak ol. Kendini ya da seni öldürmek isteyebilir. Dikkatli ol ve bunu al.”</p>

    <p class="paragraf">Şövalye çekmeceden bir silah çıkardı.</p>

    <p class="paragraf">“Almasam daha iyi, efendim,” dedi Alfred. “Üstümde bulurlarsa ya da kullanmak zorunda kalırsam ortalık çok karışır. Sıradan bir kavga o kadar dikkat çekmez.”</p>

    <p class="paragraf">“Ama onda bıçak var, sendeyse hiçbir şey yok. Kesinlikle ölmemelisin, Alfred, anlıyor musun? Hermann disiplin altındayken kontrol edilebilir sadece. İşte bu yüzden on Hermann, yüz Hermann, bir tane sen etmez.”</p>

    <p class="paragraf">“Beni öldürmez,” dedi Alfred. “Kendini de. Ona göz kulak olurum. Burada olduğum sürece,” diye devam etti, tedirgin bir tavırla. “Sadece iki haftam kaldı.”</p>

    <p class="paragraf">“Görüyorsun ya, ona söylenmemesi gerekti.”</p>

    <p class="paragraf">“Evet, söylenmemeliydi. Özür dilerim, efendim ama belki onu şaşkınlığından kurtarabilirim.”</p>

    <p class="paragraf">“Düşünecek çok şey var. O halde Heil Hitler, Alfred. Yarın akşam altıda gelebilirsiniz.”</p>

    <p class="paragraf">“Efendim…” dedi Alfred tereddütle.</p>

    <p class="paragraf">“Evet?”</p>

    <p class="paragraf">“Bir İngiliz’le bir Nazi ırgatın sizinle görüşmeye gelip durması doğru olur mu? Bir kere olsa, Şövalye azarlamak için çağırdı derler.”</p>

    <p class="paragraf">“Bir sakıncası yok,” dedi Şövalye yorgun bir gülümsemeyle. “Neyse ki ailem gariplikleriyle nam salmış, böylece istediğim her şeyi yapabiliyor ve deliliğe vuruyorum. Auf wiedersehen.”</p>

    <p class="paragraf">Alfred selam verip çıktı.</p>

    <p class="paragraf">Koridorun dışında Hermann ve Heinrich’i ahşap heykeller gibi boşluğa bakar bir halde buldu. Sanki birbirlerinden bihaber gibiydiler. Alfred bir ona, bir diğerine baktı; ikisinin de efsanevi Hitler’in modelleri olabileceğini düşündü. İkisi de genç, iri ve sarışındı. Heinrich’in görüntüsünün altında kişisel bağımsızlık arzusu gibi bir zayıflık mı gizliydi mesela? Tıpkı Hermann gibi. Bunu Hermann’ın görünüşünden anlamak mümkün değildi. Yumuşak çenesinin, altın rengi sakalının bir şeyler sakladığını. “Aslında bu iyi bir şey,” diye düşündü Alfred. “Sadece beni düşünmesini sağlayabilirsem belki düzelir. Zavallı çocuk! Ona söylenmesini istemekle hata ettim. Çeyrek erkek bile değil o.”</p>

    <p class="paragraf">Bu düşünceler, kapıyı kapatıp çıktığında duyduğu anlık tereddütten daha uzun sürmedi.</p>

    <p class="paragraf">“Haydi, Hermann,” diye onun kolunu dürttü. “Asilzadeleri biraz oyalanmamızı istiyor. Marş.”</p>

    <p class="paragraf">Hermann titreyerek yürümeye başladı. Şövalye’nin topraklarından çıkıp çiftliğin yoluna girene kadar sessizce yürüdü.</p>

    <p class="paragraf">“Nereye gidiyorsun?” diye sordu soğuk bir sesle.</p>

    <p class="paragraf">“Sen nereye istersen. Şövalye çalışıp çalışmamakta serbest olduğunu söyledi. Ne yapman gerekiyordu?”</p>

    <p class="paragraf">“Çapalama.”</p>

    <p class="paragraf">“İyi, çalışmak istiyorsan bana da bir çapa ver, ne tarafıyla çapalayacağımı göster, beraber çalışırız.”</p>

    <p class="paragraf">“Çalışmak zorunda olmadığımı mı söyledi?”</p>

    <p class="paragraf">“Evet.”</p>

    <p class="paragraf">“Korkak dedi bana.”</p>

    <p class="paragraf">“Yo, öyle demek istemedi. Sadece, eskiden İmparatorluk olduğumuz için sevindim diye beni azarlıyordu.”</p>

    <p class="paragraf">“Hepsi doğru mu?”</p>

    <p class="paragraf">“Neyin?”</p>

    <p class="paragraf">“Anlattıklarının.”</p>

    <p class="paragraf">“Kimse bilemez. Ama hikâyenin ona nasıl ulaştığına bakarsak, doğru olduğunu söyleyebilirim. Bir Alman doğruları söylemeyi kafasına koymuşsa, bildiği ne varsa onu söyleyeceğini düşünmekten kendimi alamıyorum.”</p>

    <p class="paragraf">Hermann çiftliğe giden yolda yürürken durdu, Alfred’e döndü. Etrafta kimseler yoktu.</p>

    <p class="paragraf">“Korkak olduğumu düşündü,” dedi. “Sen de. Hiçbir şeye dayanamam sandın. O da. Ama ikiniz de, bunun benim için sizden daha kötü bir durum olduğunu göremediniz. O buna alışkın. Sen memnunsun, çünkü İngiliz’sin. Ama ben sıradan bir Nazi’den başka hiçbir şey değilim.” Hermann’ın sesi titriyordu. Öksürerek toparlandı. “Ama ikiniz de yanılıyorsunuz.”</p>

    <p class="paragraf">“Çok yanılmışım,” dedi Alfred. “Özür dilerim, Hermann. Dayanamayacağını sandım. Almanya’ya ve Tanrı’ya duyduğun şaşmaz inancın bir çırpıda sökülüp atılabileceğini sandım. Ben İngilizlerin yanılmazlığına inansaydım ve bir İngiliz tanrım olsaydı, buna dayanamazdım. Hakkında çok yanılmışım. Nasıl olacağını hiç fark edemedim.”</p>

    <p class="paragraf">“Şövalye fark etti mi?”</p>

    <p class="paragraf">“Sana söylenmesini istemedi. Ama hayır, fark etmedi. Onun hayatındaki en büyük etki, yaşlı von Hess. Peki o gerçek bir Alman mıydı? Evet, Almanların en Almanı’ydı o. Bu kadar azimli, kendini bu kadar adamış, kendini böylesine hiçe sayan, sabırlı ve güçlü başka bir insan türü olabilir mi? Ve yine de tüm o Kan Soyu meseleleri pek bir anlam ifade etmiyor gibiydi. ‘Tanrılık ve Tanrı’nın evrenselliği’; sonunda düşündüğü şey buydu. Almanya’nın dünyaya hükmetmesi ve gerçeğin ortaya çıkması gerektiğini düşündü. Çok büyük bir adamdı. Almanya’ya senden daha çok inanıyordu.”</p>

    <p class="paragraf">“Çok konuşuyorsun,” dedi Hermann. “Kafamı karıştırıyorsun. Benim demek istediğim, buna dayanabilirim; sen de, Şövalye de ne düşünürseniz düşünün, ben korkak değilim –ama Alfred, beni burada bırakamazsın.”</p>

    <p class="paragraf">“Nerede?”</p>

    <p class="paragraf">“Almanya’da. Şövalye Almanya’nın hatalı olduğunu söylüyor, öyle diyorsun. O zaman, eğer burada kalırsam kendimi öldürürüm. Başka ne yapabilirim?”</p>

    <p class="paragraf">“Çapa yapmaya devam edebilirsin.”</p>

    <p class="paragraf">Hermann’ın dudaklarından, gururdan arınmış, yürekten bir haykırış yükseldi. “Alfred, güvendiğim biri bana ne yapacağımı söylesin, yapacağım. Sen ya da Şövalye. Hanginiz olduğu önemli değil.”</p>

    <p class="paragraf">Alfred onu kolundan tuttu. “Hermann, arkadaşım, çok fazla düşünüyorsun. Haydi biraz çapa yapalım.”</p>

    <p class="paragraf">O sırada Alfred’in aklından şunlar geçiyordu: “Bir erkek Hermann gibi mi olmalı? O fotoğraftaki kızın zamanında Hermann gibi erkekler var mıydı? Kadınlar farklıyken, o çocuksu olmaktan öte, <span class="CharOverride-13">kadınsı</span> değil mi biraz? Ama kimseyi öldürmez, bu iyi bir şey. Nasıl çapa yapılır ki?”</p>

    <p class="paragraf">Hermann çiftlikteki alet deposundan iki çapa alıp mutfağa, azığını almaya gitti. Hermann’ın isteği üzerine aşçı, tereddüt etmeden Alfred için de azık hazırladı. Şövalye’yle yaptıkları uzun görüşme sayesinde, çiftlikteki statüleri ayrıcalıklı kişiler olarak yükselmişti. Ya Şövalye onlara çok kızmıştı ki bu durumda İngiliz bile merhameti hak ediyordu ya da bu ikisine özel bir iyilik yapmıştı. Aşçı ilgi ve merakını gösteren imalarda bulundu ama Hermann tepki vermedi, adamcağız aradığını bulamamış olmanın verdiği doyumsuzlukla mutfağa dönmek zorunda kaldı.</p>

    <p class="paragraf">“Her şey o koro şarkıcısıyla ilgili sanırım,” diye düşündü. “Belki de Şövalye oğlanın öldüğünü haber aldı.”</p>

    <p class="paragraf">Tarlada çalışan diğer adamları gördüler. Köklerin arasında sıra olmuş meşakkatle çalışıyorlardı.</p>

    <p class="paragraf">“Çapayı böyle çekeceksin, Alfred. Sen yanımdaki sıraya geç. Çok acele etme. Zor iştir.”</p>

    <p class="paragraf">“Pancar sineği bunlar,” dedi Alfred. Çapasıyla yapraklarına vurdu. “Ama çürümüş küçük bitkiler.”</p>

    <p class="paragraf">“Daha çok büyüsün diye yaprakların hepsini koparmaya kalkma. Almanya’nın bu bölgesinde fazla büyümez bunlar. Yeterince nem yok çünkü. Şövalye’nin özel gübreler kullandığı sayısız denemelerinden biridir bu. Bol bol çapa yapmanın, susuzluğu telafi edeceğini düşünüyor.”</p>

    <p class="paragraf">“O da yaşlı adam gibi tarımcı, değil mi?”</p>

    <p class="paragraf">“Bu konuda çok kötüdür,” dedi Hermann, belli belirsiz gülümseyerek. “En acayip şeyleri yapar. Öyle kazma. Toprağın yüzeyi boyunca çekeceksin, böyle.”</p>

    <p class="paragraf">“Heilige Nacht!” diye söylendi Alfred. Hitler’in Kutsal Orman’da son göründüğü geceye atıfta bulunuyordu. “Amma da zor işmiş be!”</p>

    <p class="paragraf">Dizi acıyor, her yanından ter akıyor, sırtı şiddetle ağrıyordu. Hermann ise pek bir çaba harcamıyormuş gibi, onun önünde rahat rahat çapalıyordu. Alfred pes etmekten utanarak elinden geldiğince çabuk çabuk çapalamaya devam etti, Hermann’a yetişmeye çalıştı. Giderek daha da geride kalıyordu, çünkü Hermann hızını almış gidiyordu. “Türbinle çalışan çapa makinesi gibi bu adam,” diye düşündü Alfred. Gözlerini yakan ter damlalarını silmek için bir süre için durdu. “Azıkta içecek bir şeyler de vardır umarım.”</p>

    <p class="paragraf">Tarlaya vardıklarında akşam yemeği yaklaşıyordu neyse ki. Biraz sonra onları çalılara doğru çağıran dostça sesler duyuldu. Alfred doğruldu, sırtı hiç düzelmeyecek bir kanca şeklini almıştı sanki. Ceketini aldı, çapa yapanlara doğru düşe kalka ilerlemeye başladı. Samimi ve alaycı gülüşlerle karşılandı.</p>

    <p class="paragraf">Kendini gölgeye atıp, “Öyle olsun bakalım,” dedi. “Alışkın değilim de ondan. Siz de motor tamir etmeye kalksanız, benim durumuma düşersiniz.”</p>

    <p class="paragraf">“Bu beceri isteyen bir iş,” dedi biri. “Herkes, hatta bir İngiliz bile küçük bir çapayla toprağı çekebilmeli.”</p>

    <p class="paragraf">“Almanya’nın kutsal toprakları bana göre çok sert, maalesef. Sosis! Siz Naziler lüks içinde yaşıyorsunuz. Bütün ırgatlar sizin yediklerinizden mi yiyor? Su var mı?”</p>

    <p class="paragraf">“Bira var. Ona da versene, Hermann. Zavallı küçük arkadaşın rengi soldu.”</p>

    <p class="paragraf">Alfred birayı minnetle içti. Hafifti, ama çok vardı ve ekşi değildi.</p>

    <p class="paragraf">“Yemeklerimiz hangi Şövalye’ye çalıştığımıza bağlı olarak değişir,” dedi işçilerden biri. “Bayramlardan başka yüzünü göremediğimiz bir sürü şey var elbette. Tereyağı, mesela. Ama bizim Şövalyemiz çok iyidir; von Hess’ler delidir ama kötü değildir. Yaşlı adamın oğlunun olmayışı ne acı.”</p>

    <p class="paragraf">Hermann Alfred’in yanında oturuyor, usul usul yemeğini yiyordu. Konuşmuyor, diğerlerinin ne konuştuğunu dinlemiyordu. Dönüp Alfred’e baktı. O tuhaf, aptal, kaybolmuş bakış, belirsiz ama yine de çaresiz; tıpkı az sonra bebeğinden ayrılacak olan bir kadın gibi.</p>

    <p class="paragraf">“Tamam,” dedi Alfred. “Şövalye bize bakacak. Bize ne yapacağımızı söyleyecek. Siz çapa yapın ve düşünmeyin.”</p>

    <p class="paragraf">Hermann başını salladı.</p>

    <p class="paragraf">“Bir yıl çapa yapsam, Hermann kadar hızlanabilir miyim?”</p>

    <p class="paragraf">“Pek sayılmaz. O bu çiftliğin en güçlü adamıdır.”</p>

    <p class="paragraf">“O zaman zahmet edip öğrenmeme gerek yok. Saat beş gibi biraz daha çalışırım, o zaman hava biraz daha serinlemiş olur.”</p>

    <p class="paragraf">“Nereye?” dedi Hermann.</p>

    <p class="paragraf">“Uyumaya. Sonra da sigara almaya gideceğim. Gördünüz mü, ev sahiplerim, iyi dostlarım, beni sosis, bira ve çorbayla beslerseniz ben de size sigara alırım. Baba soylu, merhametli hükümetiniz, bana günlük iki mark harcırah veriyor, bir de tren bileti. Ne alayım?”</p>

    <p class="paragraf">“Küçük purolar sigaradan daha değerlidir. Kırmızı mühürlü olanlardan al. Harcırahının tamamını İngiltere’den mi aldın?”</p>

    <p class="paragraf">“Belli bir miktara kadar Şövalye’nin Polis Müdürü’nden çekebilirim. Kâğıda yazar ve istediğimi verir.”</p>

    <p class="paragraf">“O zaman hepsini bir kerede çekip Hamburg’da ya da gittiğin herhangi bir yerde büyük bir ziyafet verebilirsin.”</p>

    <p class="paragraf">“Evet. Ama o zaman diyanete saygısızlık ettiğim için beni kulağımdan tutup Almanya’dan atarlar ve işe geri dönmem gerekir. Oysa ben bir ay kalmak ve kutsal yerleri ziyaret etmek istiyorum.”</p>

    <p class="paragraf">“En çok nereyi sevdin?”</p>

    <p class="paragraf">“Ormanı. Ve Ren Nehri’ni.”</p>

    <p class="paragraf">“Ren Nehri kutsal değildir. Sadece O’nun yüzdüğü yerdir kutsal olan.”</p>

    <p class="paragraf">“Çok güzel,” diye mırıldandı Alfred, uyuşuk bir tavırla. “İşinize geri döndüğünüzde çapalarınızı şakırdatmayın, beyler.”</p>

    <p class="paragraf">“Dayak istiyor bu, Hermann. Pataklasana şunu.”</p>

    <p class="paragraf">“Sen patakla,” dedi Hermann. “Ama onu dövmenin bir faydası yok. Değişmeyecek ki. Size sigara da getirmez sonra.”</p>

    <p class="paragraf">“Onu öldürüp iki markını çalalım, kendi sigaramızı kendimiz alırız, nasıl fikir?”</p>

    <p class="paragraf">“Olmaz, daha iyisi var. Ona işkence ederiz, bütün parasını Polis Müdürü’nden çektirtiriz, ondan sonra öldürürüz. Tuhaf İngiliz’in biri ülkesin dönmedi diye kimse endişe etmez. Haydi arkadaşlar, zaman doldu.”</p>

    <p class="paragraf">Hermann kalkıp ceketini çıkardı, Alfred’in başının altına yastık yaptı.</p>

    <p class="paragraf">“Tuhaf İngiliz haklı,” dedi.</p>

    <p class="paragraf">Derin bir uykuya dalmış olan Alfred ise horluyordu.</p>

    <p class="paragraf">İşlerine geri dönerlerken, “Bütün İngilizler bunun gibi tembel midir?” dedi biri, Hermann’a.</p>

    <p class="paragraf">“Hiçbirinin çalışmak için acelesi yoktur. Ama Alfred bir işe başladı mı hızlı ve uyanıktır. Çalıştığı hangarda onu kolluyorlar. Nazi olsaydı, beş yıl önce yer ustası olmuştu çoktan.”</p>

    <p class="paragraf">Hermann çalışma yerine geri döndü. Tempolu ağır işler onu yatıştırıyor, ustalıkla çalışan kasların otomatik toplamıyla kendini hafifletiyordu. Zihni, boşluğun verdiği huzurla doldu. Fiziksel olarak kendini işe vermiş olmasına rağmen Alfred’in iki saat sonra uyanıp tarlayı geçtiğini fark etti.</p>

    <p class="paragraf">Hermann’a el salladı, o da çapasını kaldırarak karşılık verdi. Alfred’in yanına gelip onunla konuşmasını bekledi, ama o gelmedi. Çıkış kapısına doğru ilerleyerek gözden kayboldu. Alfred on adam gücünde hissediyordu kendini. Hayatı boyunca yiyerek, içerek, severek, arzu duyarak ya da beceri kazanarak değil de, uyuyarak güçlenmişti hep. Bunu asla anlayamamıştı. İnsan soyunun karanlıklarını keşfetmek için hayatı boyunca mücadele ederek umutsuzluğa kapılmış, çaresizliğe düşmüş de olsa, uykusundan uyanınca hep kendini savaşa hazır hissediyor; sıkıntı, hüzün, korku ve deliliğin yok olduğunu görüyordu. Sanki içinde bir şey -beyni değil- ondan daha iyi bir şekilde düşünmeye devam ediyor, ona kesin bir şey söylemese de, Alfred kendini, uyumadan önce bulunduğu yerden daha ilerlemiş gibi hissediyordu. Bazen intihar edip acılı çelişkilerinden sonsuza dek kurtulma düşüncesiyle uykuya dalıyordu, çünkü kendini rüzgâra ve sise karşı boş yere savaşan biri gibi hissediyordu; ama sonra vadesi dolana kadar, son anına kadar yaşamaya karar vermiş bir halde uyanıyordu. “Çünkü yeterince uzun süre düşünürsem anlamak zorundayım,” diye düşündü. Çalıların dibindeki derin, tatlı uykusundan, daha derin ve daha tatlı uyanık gecesinden, çılgınca, beceriksizce çapalama gayretinden sonra, dünyanın aslında cennet olduğunu anladı. Ne Valhalla, ne Kahramanların Cenneti ne de ebedi doğaüstü bir saadet bu Alman tabiatını ve üstünde yürüyen Alfred’i değiştiremezdi. Uzandığında mutluydu, Şövalye’nin anlattıklarıyla aklında yanan ışıktı onu mutlandıran ve şimdi uyandığında, ona asla doğrudan bir mesaj vermeyen, ama daima güçlü ve umutlu olan gizli aklının her zamanki gibi ileri atıldığını hissetti.</p>

    <p class="paragraf">“Artık <span class="CharOverride-13">her şeyi</span> anlayacağım,” diye düşündü. “Von Hess’in kitabını alıp okuduğumda her şey açıklığa kavuşacak. İşin zor kısmı bitti. Ve ben haklıydım. Kan Soyu diye bir şey yok. Erkek erkektir. Bazıları diğerlerinden daha güçlüdür, hepsi o kadar. Ve şu kadın meselesi. İnsan bunu nasıl yapar? Kendilerini düşünüyorlar mı?” Kadınlar hakkında, cinsiyetten arınarak, tarafsız olarak düşünmeye zorladı kendini ve sonunda konsantre olmayı başardı. Bulunduğu yerin farkına vardığında köyün içinden geçmiş, önceki gün ormanda Hermann’la beraber yıkandığı yere gitmişti. “Altı hafta önceymiş gibi,” diye düşündü Alfred, geri dönerek. “Kahrolası bacağım. Dayanabileceğimden daha fazla yürüdüm.” Ama sonra düşüncelere dalarak acısını unuttu. Aniden durdu. Bastonuna baktı. “Tanrım!” dedi yüksek sesle bastona. “Ne garip bir düşünce! Bir yerinde bir delik mi var?”</p>

    <p class="paragraf">Ama düşüncesinin hiçbir yerinde delikler yoktu, sadece hayali ve imkânsızdı. Yeniden köye doğru yürümeye başladı. “Tanıdığım bütün Almanlardan daha üstün olduğumu düşünmeye başladığımda da hayali ve imkânsız gelmişti bu bana. Yetiştirildiğin çizginin dışındaki her şey sana hayali gelir. Önce Şövalye’de denemem gerek. Puro almadan köye dönemem. Kırmızı mühürlüsünden. Hermann’a geri dönmem gerek. Yarın altıda! Bir altı hafta daha. Hayatım hızla uzuyor.”</p>

    <p class="paragraf">Alfred bir İskoç’tan duyduğu bir şarkıyı söylemeye başladı, Alman şarkılarına benzemeyen, insanı alıp götüren kederli bir şarkıydı bu. Eski zamanların karanlık kabilelerinden geliyordu: <span class="CharOverride-13">“Yüz güzel kayığım, Skye Adası’nın göğünde kanatlanmış bir kuş gibi.”</span></p>

    <p class="paragraf">Şarkının iki kıtası vardı ve sözler bitmedikçe insanın şarkıyı hiç bitiresi gelmiyordu. Bir mısraı diğerinin üstüne kayıyor, sonraki mısraın sonu başa dönüyordu. İskoç adam bu şarkıyı tahta bir düdükle defalarca çalardı, ta ki karanlık, Kelt hüznü içinde kaybolana kadar. Çok güzel bir düdüğü vardı; adam kabul etmese de Alfred bunun Hıristiyan birinin elinden çıktığından emindi. Sesi çok güzeldi. Belki de von Hess, Skye Adası’nda geçirdiği onca yılda bu şarkıyı duymuştu. Gerçeğin koruyucusu olan zavallı adam, Alman müziğini kim bilir nasıl da özlemişti! Kendisine ait bir alıcısı yoktu ama Arnold ona alıcı imal etmesi için tüp ve diğer malzemeleri getirmişti. Alıcıyı çalıştıracak batarya yoktu. Ama çok zengin olduğu için, istediği zaman İngiltere’den yenilerini ısmarlayabilirdi. İtibarsızlaştırılmış bir Şövalye’nin alıcı edinmesi şüphe edilecek bir durum değildi. Ama belki de dış dünyadan haber almak, müzik dinlemek bile istemiyordu. Alfred müziğe yetenekli değildi; şarkı söyleyemez, tahta düdük çalamazdı; İskoç’un elindeki, kendi kendini çalıyormuş gibi görünen Hıristiyan yapımı olanını bile. Ama müziğe düşkündü; müzik onu derinden etkilerdi. Salisbury kilisesindeki büyük barakalarda Nazi korosu tarafından kusursuz icra edilen Bach’ın koral ya da kantatını dinlediğinde, kendini aşağılık hissetmemek mümkün değildi. Almanların hayranlık uyandıran bir müzikal yetenekleri vardı. İçlerinden dört ahmak şarkılarıyla seni, ruh haline göre mutlu edebilir ya da üzebilirdi. Ve bestecileri vardı. Bach, Beethoven, Brahms –insan bunları dinleyince, Almanların doğal bir üstünlükle doğmuş olduklarına inanası geliyordu. Müzik önemli olduğundan, Alfred bundan emindi. Bach, hiçbir eylem adamının olmadığı kadar büyük biriydi. “Onun Tanrı olduğunu söyleseler inanırdım,” diye düşündü. Ansızın huzurlu bir düşünceye kapıldı. Belki de o Alman <span class="CharOverride-13">değildi</span>! Belki de Hitler öncesi dönemden, kaybolmuş medeniyetlerden birine aitti. Belki <span class="CharOverride-13">İngiliz’di</span>! Ama sonra başını iki yana salladı. Büyük bestecilerin Alman olmadıklarını varsaymak için geçerli bir sebep yoktu, zira Almanların müzikal bir millet oldukları açıktı. “Wagner, Kutsal Uçak kadar Alman’dır,” diye düşündü. “Ama Bach –o her şeyin üstündeydi. O zirveye ulaşmış bir medeniyetin yansıması olmalıydı. Naziler Wagner’i daha çok severlerdi. Belki de von Wied zamanından beri öyleydi. Bir telaş ifadesi, isteri, bütün şiddet, gaddarlık ve kutsal değerler. Ama artık dediklerinin hiçbirine inanmıyorum. Almanlar sadece gerçekten korkan insanlar anlamına geliyor. Von Hess hariç. Belki de hepsinin von Hess gibi olduğu dönemler vardı. O zaman hükmetmeye uygun bir millet de vardı. Ama hükmetmeye başlayınca çürümeye de başladılar. Sonra güç çürüdü, güç arttıkça daha da çok çürüdü. Ama Hermann üzerinde gücüm var, düzinelerce erkek üzerinde de ve ben çürümüyorum. Çürüyen <span class="CharOverride-13">fiziksel</span> güçtür. Her şey buna döner. İsyan silahsız olmalıdır; isyanın ardındaki güç ruhsal olmalı, içten gelmelidir. Bach’ın müziğini ürettiği yerden. Belki Tanrı’dan. Tanrı nedir? ‘Tanrılığa ve Tanrı’nın evrenselliğine kusursuz inançtır. Anlayış gün batımının en güzel anı gibi gelir ve gider.’ Bach ya da von Hess’e tapınmak, koca gülümsemeli küçük yumuşak karanlık şeye tapınmanın tahayyülüdür. Ve Hitler’in koca gülümsemeli küçük yumuşak karanlık şey olduğunu ve yine de onun büyük bir adam olduğunu bilmiyorlar. Şimdi, puro, puro, puroyu düşün, yoksa o zavallı kahrolası kutsal Almanlar bu gece tüttüremeyecekler.”</p>
  </div>
</body>
</html>
