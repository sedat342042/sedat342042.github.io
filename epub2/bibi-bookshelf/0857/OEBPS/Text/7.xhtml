<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-1">BÖLÜM BİR</p>

    <p class="paragraf">Şövalye, kilisedeki Swastika’nın batı kanadında bulunan Kutsal Hitler şapeline doğru döndü; orgun tellerinin her zamanki o etkileyici, yüksek sesi ve o mukaddes baterilerin gümbürtüsüyle İman Töreni başladı. Hermann, solo şarkı söyleyen uzun ipek saçlı sarışın yakışıklı oğlanı rahatça görebileceği kuzey kanadındaki Goebbels şapelinde oturuyordu. Şövalye geldiğinde batıya doğru dönmek zorunda kaldı. Oğlanı artık sadece yan gözle baktığında görebiliyordu; bu sevimli gençlere bakmak geleneklere göre ayıp değilse de, İman Töreni sırasında ilahi söylenirken sağa sola bakmak saygısızlıktı. Hermann güçlü ve ahenkli erkek sesiyle huşu içinde eşlik ediyor, ama ilahinin sözleri ne kulağına ne de zihnine tesir ediyordu. Çok tanıdıktılar. Dinsiz biri değildi; her yıl düzenlenen, Alman Hitlercilerden başka kimsenin katılmadığı Kanın Hızlı Akışı töreni onu kendinden geçirmişti. Ama bu sıradan, her ay yapılan ibadet, özel bir coşku yaratamayacak kadar sade ve yavandı, hele ki insanın canı başka bir şeye sıkılmışsa. Yüzü genç bir kahraman meleğin yüzüne benzeyen, masum, yumuşak tenli, pembe yanaklı, sesi olağanüstü bir şekilde duru ve ahenkli olan bu yeni solo şarkıcıyla bir kez bile göz göze gelememişti.</p>

    <p class="paragraf">Tüm erkekler, oğlan çocukları ve Şövalye hep bir ağızdan, <span class="CharOverride-13">İnanıyorum,</span> diye söylemeye başladılar:</p>

    <p class="paragraf"><span class="CharOverride-13">İnsanların bu ölümlü bedenlerinin içinde ilerlediği maddi dünyayı yaratan, Şimşekleri çaktıran Tanrı’ya ve bütün kahramanlarının yaşadığı Cenneti’ne ve Onun Oğlu Kutsal Adolf Hitler’e, Tek Adam’a inanıyorum. Bir babadan olmayıp, bir anadan doğmayıp infilak edene!</span> (Orgdan ve davullardan korkunç bir gümbürtü geldi, herkes bu muazzam mucizeyi onaylamak için sağ elini havaya kaldırıp selam verdi.)</p>

    <p class="paragraf"><span class="CharOverride-13">Babasının yolundan giden, Kusursuz olan, biz ölümlülerin ve ana rahmine düşerken kirlenip günahkâr doğanların daima tapınmak ve dua etmek zorunda olduğumuz Bozulmamış Erkek Çocuk. Heil Hitler.</span></p>

    <p class="paragraf"><span class="CharOverride-13">Bizim, Almanya’nın, tüm dünyanın ihtiyacı olansın; bizim için, Almanya için, tüm dünya için dağlardan, Kutsal Dağlardan, isimsiz Alman Dağlarından in, Tanrımız olarak önümüzde yürü, bize yol göster, bizi götür; karanlıkla, günahlarla, kaos ve murdarlıkla, şeytanlarla sarıldı dört bir yanımız, Onun Ayakları altında un ufak olacak olan Lenin, Stalin, Roehm ve Karl Barth.</span> (Vahşet diye adlandırılamayacak kadar tanıdık bir vahşetle, bütün erkek sesleri bu eski sözleri söyledi gümbür gümbür.)</p>

    <p class="paragraf"><span class="CharOverride-13">Kurtuluşumuz nihayete erdiğinde Orman’a, Kutsal Orman’a, Alman Ormanlarına giden meçhul kişi, orada Babası’yla, Şimşekleri Çaktıran Tanrısı’yla bir oldu ve böylece biz ölümlüler, ana rahmine düşerken kirlenip günahkâr doğanlar, bir daha Onun Yüzünü göremedik.</span> (Müzik alçalmış, uzun bir teksesliden sonra sesler tatlı ve etkileyici bir şekilde yavaşlayıp uyumlu hale gelmişti.)</p>

    <p class="paragraf"><span class="CharOverride-13">Ve inanıyorum ki, her şey nihayete erdiğinde ve son kâfir de Onun Kutsal Ordusu’na katıldığında Tanrımız Adolf Hitler silahların ve uçakların, trampetlerin ve davulların eşliğinde zafer kazanmış olarak geri gelecektir.</span></p>

    <p class="paragraf"><span class="CharOverride-13">Göring ve Goebbels’e, O’nun Yakın Arkadaşı olma şerefine nail olanlara, o Çifte Baş Kahraman’a inanıyorum.</span></p>

    <p class="paragraf"><span class="CharOverride-13">Gurura, cesarete, hiddete ve vahşete, akan kana, acımasızlığa ve bütün diğer askeri ve kahramanca değerlere inanırım. Heil Hitler</span>.</p>

    <p class="paragraf">Şövalye tekrar döndü. Hermann da döndü ve altın saçlı koro şarkıcısını düşünmeye devam etmek üzere minnet duygularıyla yerine oturdu. Sesi henüz çatlamamış büyük bir oğlan çocuğuydu. On dört yaşlarında olmalıydı. Ama elma yanaklarında altın rengi tüyler çıkmamıştı henüz. Muhteşem bir sesi vardı, Münih Kilisesi için yeteri kadar iyiydi, evet; Mukaddes Hangar’ın da olduğu Kutsal Şehir’deki bir kilise için yeterince iyiydi. O Mukaddes Hangar ki içinde, Hitlerkent’teki bütün Swastika kiliselerinin yönlendirildiği Mukaddes Uçak bulunurdu, böylece Küçük Model ile Hitler şapeli ve Şeyin Kendisi arasında binlerce kilometre olsa da Hitler’in kolu Münih’teki uçağa doğru düz bir hat çizerek uzanırdı.</p>

    <p class="paragraf">“Oğlan burada ne yapıyor?” diye düşündü Hermann. “Belki tatildedir. O bir Şövalye’nin oğlu değil. Sadece bir Nazi. Terslenme riski olmadan onunla tanışabilirim. Ancak meşhur olduğu ve bu yüzden biraz şımardığı kesin.”</p>

    <p class="paragraf">Yaşlı Şövalye birkaç kere öksürerek hazırlandıktan sonra (bronşit oluyordu) Hitler Toplumu’nun değişmez temel Alman şövalye kanunlarını okuyordu şimdi. Hermann pek dikkatle dinlemiyordu. Hepsini ezbere biliyordu ve dokuz yaşından beri bunları dinliyordu.</p>

    <p class="paragraf ParaOverride-9"><span class="CharOverride-13">Kurtçuktan üstün olan bir kadın gibi,</span></p>

    <p class="paragraf ParaOverride-9"><span class="CharOverride-13">Üstündür erkek de kadından.</span></p>

    <p class="paragraf ParaOverride-9"><span class="CharOverride-13">Kurtçuktan üstün olan bir kadın gibi,</span></p>

    <p class="paragraf ParaOverride-9"><span class="CharOverride-13">Üstündür kurtçuk da Hıristiyan’dan.</span></p>

    <p class="paragraf ParaOverride-10">Burada eski, sıkıcı, ırkın lekelenmesi dizeleri geliyordu. Yarım yamalak dinleyen Hermann, “Her erkeğin isteyeceği gibi,” diye düşündü.</p>

    <p class="paragraf ParaOverride-9"><span class="CharOverride-13">Ve yoldaşlarım, yeryüzünde</span></p>

    <p class="paragraf ParaOverride-9"><span class="CharOverride-13">Kımıl kımıl kaynayan en alçak şey,</span></p>

    <p class="paragraf ParaOverride-9"><span class="CharOverride-13">En kötü, en pis şey</span></p>

    <p class="paragraf ParaOverride-9"><span class="CharOverride-13">Hıristiyan bir kadındır.</span></p>

    <p class="paragraf ParaOverride-9"><span class="CharOverride-13">Ona dokunmak bir Alman erkeği için</span></p>

    <p class="paragraf ParaOverride-9"><span class="CharOverride-13">En büyük lekedir.</span></p>

    <p class="paragraf ParaOverride-9"><span class="CharOverride-13">Onunla konuşmak sadece utanç kaynağıdır.</span></p>

    <p class="paragraf ParaOverride-9"><span class="CharOverride-13">Bunların hepsi dışlanmıştır; kadını, erkeği, çocuğu.</span></p>

    <p class="paragraf ParaOverride-9"><span class="CharOverride-13">Oğullarım! Unutmayasınız bunu!</span></p>

    <p class="paragraf ParaOverride-9"><span class="CharOverride-13">Acılar içinde can verirken ya da işkence görürken,</span></p>

    <p class="paragraf ParaOverride-9"><span class="CharOverride-13">Ya da ölümüne kanınız akıtılırken.</span></p>

    <p class="paragraf ParaOverride-9"><span class="CharOverride-13">Heil Hitler.</span></p>

    <p class="paragraf ParaOverride-10">Şövalye yaşlanmış, dumanlı, huzurlu sesiyle bu önemli uyarıyı yaptıktan sonra diğer kanunlara geçti.</p>

    <p class="paragraf ParaOverride-9"><span class="CharOverride-13">Üstündür erkek kadından</span></p>

    <p class="paragraf ParaOverride-9"><span class="CharOverride-13">Ve üstündür Nazi, bütün yabancı Hitlercilerden.</span></p>

    <p class="paragraf ParaOverride-9"><span class="CharOverride-13">Nazi yabancı Hitlercilerden üstündür</span></p>

    <p class="paragraf ParaOverride-9"><span class="CharOverride-13">Ve Şövalye de Nazi’den üstündür.</span></p>

    <p class="paragraf ParaOverride-9"><span class="CharOverride-13">Şövalye Nazi’den üstündür,</span></p>

    <p class="paragraf ParaOverride-9"><span class="CharOverride-13">Ve Führer (Hitler’in kutsadığı)</span></p>

    <p class="paragraf ParaOverride-9"><span class="CharOverride-13">Bütün Şövalyelerden üstündür.</span></p>

    <p class="paragraf ParaOverride-9"><span class="CharOverride-13">Onlunun İç Halkası’ndan bile üstündür.</span></p>

    <p class="paragraf ParaOverride-9"><span class="CharOverride-13">Führer bütün Şövalyelerden üstündür</span></p>

    <p class="paragraf ParaOverride-9"><span class="CharOverride-13">Ve Tanrı, Efendimiz Hitler, Führer’den üstündür.</span></p>

    <p class="paragraf ParaOverride-9"><span class="CharOverride-13">Ama Gök Gürültüsü Tanrısı ve Efendimiz Hitler,</span></p>

    <p class="paragraf ParaOverride-9"><span class="CharOverride-13">Hiçbiri rakipsiz değildir,</span></p>

    <p class="paragraf ParaOverride-9"><span class="CharOverride-13">Hiçbiri kumandan değildir,</span></p>

    <p class="paragraf ParaOverride-9"><span class="CharOverride-13">Hiçbiri boyun eğmez.</span></p>

    <p class="paragraf ParaOverride-9"><span class="CharOverride-13">Bu kutsal gizem içinde ikisi de eşittir.</span></p>

    <p class="paragraf ParaOverride-9"><span class="CharOverride-13">Onlar Tanrılardır.</span></p>

    <p class="paragraf ParaOverride-9"><span class="CharOverride-13">Heil Hitler.</span></p>

    <p class="paragraf ParaOverride-10">Şövalye hafifçe öksürdü, cemaati selamladı, şövalye kanı taşımayan kimsenin hareket ettiremeyeceği mukaddes demir zinciri kaldırıp Hitler’in koluna doğru gitti, sertçe sola döndü ve şapelde gözden kayboldu. İbadet sona ermişti.</p>

    <p class="paragraf">Erkekler ve oğlanlar tek sıra halinde kiliseden çıktılar. Hermann ansızın, insanların aceleyle, paldır küldür, ite kaka dışarı çıkmalarının bir gelenek olmasını diledi. Oğlanın kendisinden çok daha önce çıkmış olmasını da. O zaman ortadan kaybolabilir ya da diğer erkeklerin arasına karışabilirdi. Ne de güzel saçları vardı! Neredeyse beline kadar geliyordu. Hermann elini onun saçlarına geçirip sıkıca çekerek oğlanın başını arkaya yatırmak istedi. Canını yakmak için değil, sadece onu seçtiğini bilmesi için.</p>

    <p class="paragraf">Kapının yanında biri bağırarak emirler veriyordu:</p>

    <p class="paragraf">“Hadi beyler! Kilise Kadınların İbadeti’ni istiyor. Acele edin. Oyalanmayın.”</p>

    <p class="paragraf">Hermann çok hevesliydi. Kadınların İbadeti’ni zerre kadar umursamıyordu, kadınlar üç ayda bir sığır sürüsü gibi güdülerek kiliseye getirilirlerdi. Küçük kız çocukları, hamile kadınlar, yaşlı kocakarılar, yürüyüp ayakta durabilen bütün dişi yaratıklar gelirdi. Sadece bebeklere bakmak için birkaç kişi Kadınlar Bölgesi’nde kalırdı. Kadınlar kilisede Göring ve Goebbels kollarından öteye geçemezlerdi, hatta daha az kutsal olan bu şapellere girmeleri bile yasaktı. Swastika’nın bir bölümüne tıkışıp kalmak zorundaydılar ve oturmalarına izin verilmezdi. Şu anda bile iki Nazi, erkeklerin oturduğu sandalyeleri kaldırıyordu. Kadınların sağrıları kutsal yerlere yakışmayacak kadar pisti, o küçük ayaklarından çok daha pis. Onlar öyle ayakta dururken Şövalye onları aşağılıyor; erkeklere körü körüne boyun eğmelerini ve itaat etmelerini salık veriyor; Tanrı Hitler’in, erkeklerin oğullarını beslemelerine ve Erkekliğin Kutsal Gizemi ile temas kurmalarına izin verdiğini hatırlatıyor; erkek Dokunulmazlarla, Hıristiyan erkeklerle herhangi bir alışverişte bulunduklarında en korkunç şekilde cezalandırılacaklarını söyleyerek tehdit ediyor; sözle ya da gözyaşıyla veya Erkek çocuğun alınması cezasıyla karşılaşacaklarını bildiriyordu.</p>

    <p class="paragraf">Hermann on üç yaşında kaygısız bir gençken bir defasında, kısmen meraktan kısmense dışlanmaya karşı duyduğu nefret dolu Nazi karşıtı alınganlıkla, alçak ve adice bir şey olsa da Kadınların İbadeti sırasında kilisede saklanmıştı. Yakalansaydı çok sert biçimde cezalandırılır, halk önünde teşhir edilir, bayılana kadar dayak yerdi. Yakalanmamıştı, ama günahkâr davranışı kendi cezasını da getirmişti. Çok korkmuştu. Durağan bir sürü halindeki onca kadının görüntüsü ve –sadece Bölge’den kiliseye doğru yürürlerken değil- tıraşlı küçük kafaları, dar kadın pantolonları ve ceketleriyle ona yakın oluşları –ve hamile kadınlar ve onların iğrençlikleri, boyunları tüysüz tavukları andıran sıska kocakarılar, sümüklü küçük kızlar ve hepsinin ağlayışları! Köpek yavrusu, kedi yavrusu gibi acı acı feryat etmişler, tiz çığlıklar atıp hıçkırarak ağlamışlardı. İnsanlıktan çıkmışlardı. Kadınların ruhu yoktu elbette, bu yüzden de insan değildiler; ama Hermann daha sonraları, çocuksu korkusu duygusuz, çocuksu bir öfkeye yol açtığında, insan gibi davranmayı <span class="CharOverride-13">deneyebileceklerini</span> düşünmüştü.</p>

    <p class="paragraf">Küçük kızlar korktukları için ağlıyorlardı. Kiliseye gitmeyi sevmiyorlardı. Üç ayda bir bu ıstırabı yaşıyorlar, aradan geçen zamanda unutuyorlar, sonra tekrar bu ıstırapla doluyorlardı. Ilımlı biri olmasına rağmen Şövalye’den çok korkuyorlardı. O, diğer kiliselerdeki diğer Şövalyeler gibi, onlara asla bağırmaz, asla öfkelenmezdi. Ama kadınlar üzerinde belli bir gücü vardı –Nazilerin onları körü körüne itaat etmeye zorlamalarından daha etkin bir güçtü bu. Şövalye kadınların dövülmesi, öldürülmesi emirlerini verebilirdi. Ve sonra hemen hemen her zaman anneleri üç ayda bir yapılan bu ibadette ağlarlar ve bu da kızlarını daha kötü duruma sokardı. Belki içlerinden birinin on sekiz aylık oğlu ondan koparılmış, alışılmış törensel biçimde Babası tarafından alınmıştı (“Kadın, oğlum nerede?” “Buyrun Efendimiz, burada oğlunuz, ben, değersiz doğmuş…”) ve şimdi neredeydi? Minicik kolları ve bacakları, usta ve eğitimli erkeklerin sert ellerindeydi; onu yıkıyorlar, besliyorlar, onunla ilgileniyorlar, onu erkek yetiştiriyorlardı. Elbette kadınlar erkek çocukları yetiştirmeye uygun değillerdi; bir erkeğin bir kadını gösterip, “İşte benim annem,” demesi görülmüş şey değildi –elbette elimizden alınacaklar, bizi asla görmeyecekler ve tamamen unutacaklardı. Olması gereken buydu, Efendimiz’in isteği buydu, erkeklerin isteği buydu, bizim isteğimiz buydu. Bir kadın, çocuğunun Uzaklaştırılması töreni boyunca hiç ağlamasa, gıkını çıkarmasa, sakin bir sesle resmi cevaplar verse ve hatta törenden sonra gözyaşlarını bastırsa da, Kadınların İbadeti için kiliseye geldiğinde çözülüveriyordu. Kadınlar topluca, kitlesel bir yas havasına bürünüyorlardı. Birbirlerini etkiliyorlar, yıllardır Uzaklaştırma töreninin acısını çekmemiş olan bir kadın eski acılarını anımsıyor, sevdiğini yeni kaybetmiş, bir hayvan gibi bağıra bağıra yas tutuyordu. Şövalye susmalarını söyledikçe daha da çok ağlıyorlardı. Acımasız ve öfkeli Şövalyeler bile ibadet sırasındaki ağlamalara son veremiyordu. Hepsini öldürmekten başka hiçbir şey onları durduramazdı.</p>

    <p class="paragraf">Şövalye Hitler şapelinden çıktı, bir Nazi tarafından içeri sokulan kadın ve kızlara baktı. Burunlarını çekmeye başlamışlardı bile; küçük çocuklardan bazıları daha onu görmeden, daha o ağzını açmadan bağıra bağıra ağlamaya başlamışlardı. Geleneksel korkunun bulanıklaştırdığı algıyla Şövalye’nin yüzündeki yumuşak ve asil ifadeyi, Şövalye’nin geniş alnıyla dengelenmiş kanca burnunun muhtemel zulmünü ve insaflı gözlerini göremiyorlardı. Bu yüzle, neredeyse bembeyaz olmuş saçları ve sakalıyla, gök mavisi tuniği ve yakasındaki gümüş Swastika’yla, siyah pantolonuyla, omzundan sırtına doğru zarafetle dökülen siyah şeritli mavi Şövalye peleriniyle savaşçı gibi değil, daha çok yakışıklı biri gibi görünüyordu.</p>

    <p class="paragraf">Bütün kadınlar girince Nazi dışarı çıktı, büyük kapıyı arkasından kapattı, adet olduğu üzere kilitledi. Kapının çarpmasıyla haykırışlar daha da arttı. Kadınlardan biri derin derin hıçkırıyordu. Şövalye, Efendi Hitler’e atfedilen bir deyişi hatırladı: “Almanlar, kalplerinizi taşlaştırın. Kalplerinizi her şeye karşı, ama en çok da kadınların gözyaşlarına karşı taşlaştırın. Bir kadının ruhu yoktur ve bu yüzden de acı çekemez. Onun gözyaşları sahtedir, aldatmacadır.”</p>

    <p class="paragraf">Şövalye bıyığının altından dudağını çimdikledi, toplaşan kalabalığa baktı ve şöyle düşündü: “Sanırım bunu bir başkası söylemiş olmalı. Zavallı sığırlar, ağlamak için gelip duruyorlar.”</p>

    <p class="paragraf">Şövalye, kadınların bilmediği şeyi, Efendi Hitler 720 yılında tüm Almanya’da, bütün Kutsal Alman İmparatorluğu’nda erkek doğumlarının gitgide arttığını biliyordu. Bu durum dengenin giderek bozulmasına yol açmıştı elbette, ama şu anda etkin bir tedirginliğe sebep oluyordu. Her şeyin sonuna gelinmemişti. İnancını değiştirmemiş olan milyonlarca Japon vardı, henüz aydınlanmamış olan milyonlarca Japon. Kadınlar üremezlerse Hitlerkent varlığına nasıl devam edebilirdi? Tamamen eril bir dine yüzyıllarca içtenlikle boyun eğip anne olmayan, <span class="CharOverride-13">sadece bir erkek</span> olan erkeğe taptıktan sonra kadınlar nihayetinde ümitsizliğe düşmüşlerdi. Artık dünyaya gelemezlerdi. Fiziksel bir sebep olabilirdi. Ama kimse bu sebebi bulamadı. Özellikle, İç Halka’dan, Führer’den daha çok şey bilen bu yaşlı Şövalye, bu sakin görünüşlü, ak sakallı Alman, sadece kendisinin bildiği üç oğlunun ölümünden beri dinsiz bir sinizmin derinlerine dalmış, ibadet eden kadınlara erkekliğe ve Almanlığa yakışmayacak bir acımayla bakar olmuştu.</p>

    <p class="paragraf">“Hepsi yanlıştı,” diye düşündü. “Erkeklerin yapamayacağı şeyler vardır, aynı kati yoldan uzun süre gidemezler. Değişmeden ya da yardım istemeden, beş yüz yıl boyunca devam edemez bu. Zavallı sığırlar. Zavallı çirkin, çelimsiz bedenler. Sadece oğlanlar. Kadınların varlığının tek amacı oğlanlar doğurmak ve on sekiz ay boyunca onları beslemek. Peki ya kadınlar <span class="CharOverride-13">kendi</span> varlıklarına son verirlerse? Dünya çekilmez bir çirkinlikten kurtulmuş olur.”</p>

    <p class="paragraf">Şövalye diğer erkeklerin bilmediği ve hiçbir kadının küçücük ve bulanık aklıyla hayal bile edemeyeceği şeyi biliyordu: kadınların bir zamanlar güzel olduğunu ve oğlanlar kadar arzu edilebildiklerini ve sevilebildiklerini. Bunun dine küfür etmek olduğunu düşündü, dudaklarını hafifçe büzdü. Alman düşüncesine göre bir kadını sevmek bir kurtçuğu, bir Hıristiyanı sevmekle aynı şeydi. Kadınlar böyle yaratıklardı. Tıraş edilmiş saçsız kafaları, daracık kıyafetlerinin ortaya çıkardığı kadınsı bedenlerinin acınası dengesizliğiyle –yürürken ve ayakta dururken ezik bir tavırla başlarını eğişleri, başları önde, karınları dışarda, kalçaları yanlarına doğru taşmış- erkeklere özgü nitelikler olan zarafetten, güzellikten, doğruluktan yoksundular. Bir kadın erkekler gibi durmaya kalkarsa dayak yerdi.</p>

    <p class="paragraf">“Düşünüyorum da,” diye geçirdi içinden Şövalye, “onları daima dört ayak üstünde yürütmedik ve kız bebeklerin beyinlerini altı aylıkken çıkarttırmadık. Evet, bizi yendiler. Onlara söylediklerimizi yerine getirerek bizi yok ettiler ve şimdi Gök Gürültüsü Tanrısı tüm Alman kitlesini aklından çıkarmadığı sürece, utanç verici bir sona doğru ilerliyoruz.” Dine küfür sayılan bu düşüncelerle Şövalye, meditasyonuna son verdi.</p>

    <p class="paragraf">“Kadınlar, sessiz olun,” dedi, adet yerini bulsun diye kaşlarını çatarak. “Kadınsı çığlıklarınız ve sızlanmalarınızla bu kutsal yerin havasını bozmayın. Ne var ağlayacak? <span class="CharOverride-13">Erkeklerin</span> anneleri olarak bütün dişi hayvanlardan daha üstün kılınmadınız mı?”</p>

    <p class="paragraf">Şövalye bir an duraladı. Kederli, perişan fısıltılarla, usulüne uygun şekilde cevap verdiler: “Evet, Efendimiz. Evet, Efendimiz. Biz kutsandık.” Ama doğurdukları erkeklerin nerede olduğunu merak ettikleri için yeniden ağlamaya başladılar. O şimdi on iki yaşında –o yirmi beş ve Rudi yirmi bir- Hans hâlâ hayattaysa, ak sakallı bu Şövalye gibi, bu yaz yetmiş yaşında olacak. Bu sonuncu düşünce, ağlayamayacak kadar çok yaşlı, iğrenç bir kocakarının aklından geçmişti.</p>

    <p class="paragraf">Şövalye vaazına devam etti. Bu bir gereklilikti. İnsanın kadınlarla konuşabileceği pek az şey vardı. Çok zeki bir köpekten biraz daha fazla akıllıydılar ve zaten neredeyse her şey onların dinleyemeyecekleri kadar kutsaldı. Erkeklerin hayatlarıyla ilgili her şey yasaklanmıştı ve elbette onlara Hitler İncili’nden, Efendilerinin ve Arkadaşlarının kahramanlıklarından başka bir şey okunmasına imkân yoktu. Bu konular uzun mesafeden ya da ikinci elden olsa dahi temiz olmayan kulaklara anlatmak için fazlasıyla kutsaldı. En önemli şey, genç kadınların kafasına tecavüze uğramaya aldırış etmemeleri gerektiğini sokmaktı. Elbette Şövalye bu terimi kullanmamıştı, çünkü küçük yaştaki çocuklara karşı işlenmediği sürece tecavüz diye bir suç yoktu. Ve Şövalye’nin de bildiği gibi bu, küçük kızlardan çok ırkın yararına düşünülmüş bir şeydi. Ergenliğe yeni geçmiş kızlar tecavüz sonucu cılız bebekler doğurabilirlerdi. On altı yaşından sonra kadınların bedenleri tam olarak gelişiyor ve bu tehlike de geçiyordu; tecavüz irade ve seçenek ve kadınlar tarafından bir reddetme ruhu anlamına geliyordu; böyle bir suç olamazdı.</p>

    <p class="paragraf">“Sizin, ‘Şu adamı, bu adamı seçeceğim,’ gibi bir şey söylemeniz söz konusu olamaz,” dedi onlara. “Ya da, ‘Hazır değilim,’ ‘Yakışık almaz,’ gibi şeyler de söyleyemezsiniz. Ya da bir erkeğin iradesine karşı kadınsı bir heves besleyemezsiniz. Eğer isterse, ‘Ben bıkana kadar bu kadın benimdir,’ demek, erkeğin hakkıdır. Sonra onu başka bir erkek isterse, kadın ona da karşı çıkamaz. O bir erkektir, herhangi bir konuda bir erkeğe (Hıristiyanların haricinde) karşı çıkmak dine küfretmektir ve büyük ahlâksızlıktır.”</p>

    <p class="paragraf">Şövalye öksürdü, bir an duraladı, duyguları etkileyen bir sessizlik çöktü, sözlerinin akıllarda yer etmesini bekledi.</p>

    <p class="paragraf">“Kadın, ona geçici olarak sahip olan erkeğe neler olduğunu anlatabilir ve kadının sorumluluğu burada sona erer. Gerisi Erkeklerin İşi’dir. Kadınlar hiçbir surette burunlarını sokamazlar. Ve sizin için kızlar,” Şövalye on altı on yedi yaşındaki kızlara baktı, “Erkeklerin isteklerini yerine getirirken itaatkâr, alçakgönüllü ve neşeli olun, zaman zaman boş beyinlerinizden ne geçerse geçsin, bu aynı zamanda sizin de isteğinizdir, verimli olun ve güçlü kızlar doğurun.”</p>

    <p class="paragraf">Kadınlar ansızın ağlamayı kestiler, sadece hiçbir şeyi dinlemeyen üç dört kadın kaldı gözyaşı dökmeye devam eden. Hepsi Şövalye’ye baktı. Güçlü kızlar doğurmaları söylenince uğradıkları şaşkınlık, tıraşlı küçük kafalarının içinde hayret verici bir patlama yaratmıştı. Kulaklarına inanamıyorlardı. Şövalye de ağzından çıkanlara inanamamıştı. Bir şey düşünüp başka bir şey söylemeye alışkındı yıllardır; hayatı bu karmaşık gizlilik ve dalavere şablonuyla geçmişti, bu kadar büyük bir hata yapabileceğine asla ihtimal vermemişti. Kadınların daha çok kız doğurmalarının önemli olduğu doğruydu, kutsal ırkın neslinin tükenmesi eğitimli şövalye sınıfına dahil olan her Alman’ın kâbusuydu ama bunun uluorta konuşulmaması gerekiyordu; her şeyden önce, kadınlara söylenmemesi gerekiyordu. Onların bilmeleri gereken tek şey, onlara ait olan Kadınlar Bölgesi’nde dikkat çekici miktarda erkek doğumu olduğuydu, ama durumun genel olduğunu bilmemeleri gerekiyordu. <span class="CharOverride-13">Şövalyelerin,</span> hatta Führer’in büyük miktarda kız çocuk doğmasını istediğini, erkek doğumlarındaki oransızlığın sızlanmalara ve endişeye ve sonu gelmez gizli toplantılara sebep olduğunu öğrenirlerse –kadınlar bunun farkına varırlarsa, kendilerine saygı duymaya başlamalarına ne engel olabilirdi? Bir kadın kız doğurduğu için alenen sevinirse eğer, Hitlerkent yıkılmaya başlardı. Şövalye bazı kadınların gizli gizli bu sevinci yaşadıklarını biliyordu, çünkü kız çocuklar onlardan koparılmıyordu ama bunlar daha çok çekingen, korkak, hayvani anaç güdüleri olan kadınlardı. Hepsi de çekingen, korkak ve hayvani anaç güdülere sahipti ama bazıları daha çekingendi ve hissetmelerine izin verilen en küçük insani duyguları bile hissetmeyi başaramıyorlardı. Kaybetmenin acısı daha ağır bassa da erkek çocuk doğurmaktan gurur duymak gibi. Ama kadınlar kendi içlerinde ne düşünürlerse düşünsünler, ne hissederlerse hissetsinler, aleniyette kız doğurdukları için sevinç göstermiyorlardı. Bu utanılacak bir şeydi, her kadının başına gelebilecek olan ama en iyilerin başına gelmeyen vahim bir kazaydı. Sadece kız doğurmuş bir kadın, Hitler Toplumu’na yük olmaktan başka bir işe yaramayan çocuksuz kadınlardan sadece yarım adım öndeydi. “Yine de,” diye düşündü Şövalye. Bıyığını çekiştirdi, sakalını sıvazladı, karşısındaki afallamış kalabalığa sakince baktı. “On kızı olan ve oğul doğurmak için zaman kaybetmeyen bir kadın, muazzam bir başarı göstermiş demektir.” Bu arada kendisi muazzam bir hataya düşüyordu. “Yaşlandım,” diye düşündü. “İpin ucunu kaçırıyorum. İnsan yetmiş yaşında düşeceği daracık yerlerden, yirmisindeyken rahatça geçebilir.” Ama hatasını örtmek için konuşmakta acele etmedi. Sessizliğin kadınları telaşlandırdığını biliyordu. Bu yüzden sessizce onlara baktı, onlar da şaşırmaya devam ettiler. Ama sonunda huzursuzca kıpırdanmaya başladılar.</p>

    <p class="paragraf">“Canınızı sıkan bir şey mi var?” dedi Şövalye. Erkeklerle, hatta Şövalyelerle konuşur gibi nazikti. Onun bu saygılı tavrı kadınları dehşete düşürdü. Rüzgârla savrulan mısırlar gibi ondan uzaklaştılar.</p>

    <p class="paragraf">“Hayır, Efendimiz, hayır,” diye fısıldaştılar. İçlerinden biraz daha cesur ya da muhtemelen daha çok korkmuş olan bir kadın dehşetle iç geçirerek, “Efendimiz, biz sandık ki…” diyecek oldu.</p>

    <p class="paragraf">“Ne dedim sandınız?” dedi Şövalye, nazik tavrını koruyarak. Biri dışında hepsi, o anda yanlış anladıklarını fark ettiler. Aslında çekici gelen ve oldukça tipik bir kadınsı aptallıkla, şövalyenin onlara kız çocuklar doğurmalarını söylediğini sanmışlardı. Bu çok korkunç, kâfirce bir hataydı. Şövalye elbette “oğullar” demişti. “<span class="CharOverride-13">Sohnen.</span>” Bu söz devasa bir çanın çalışı gibi çınladı. Şövalye bunu, bir erkeğin çanın ipini çekişi gibi sert, dinamik bir biçimde düşünüyordu. Kadınlar o kadar derin bir suçluluk duydular ki, biri hariç hepsinin yüzü kızardı. Yeniden ağlamaya başladılar. Her şey eski haline döndü. Ama daha sonra, Şövalye nihayet onları gönderdiğinde ve dışarıdaki Nazi’ye kapıyı açmasını işaret edip kafeslerine geri götürülmeleri için onları dışarı çıkardığında, kadınların hayret edilecek kadar neşeli bir şekilde mırıldandıkları duyuldu.</p>

    <p class="paragraf">“Kesin sesinizi,” dedi Nazi, sertçe. Kadınların İbadeti’ni beklemek sıkıcı ve aşağılayıcı bir görevdi. Can sıkıcı oyuncaklarmış gibi, kadınlardan birkaçını tekmeledi; saldırganca değil, sinirli bir tavırla. Kadınlar onun önünden kaçıştılar, bir süre seslerini çıkarmadılar ama sonra yeniden başladılar: “Nasıl da öyle düşünebildik –sen de mi? Evet, ama elbette öyle demedi –Ben öyle düşünmedim, neden bahsettiğinizi anlamıyorum –ama sanırım öyle dedi –evet, peki –insan nasıl <span class="CharOverride-13">düşünebilir</span> böyle bir şeyi?”</p>

    <p class="paragraf">İki bastonla zar zor yürüyebilen yaşlı Marta, “Size güçlü kızlar doğurmanızı söyledi,” dedi.</p>

    <p class="paragraf">Çok yaşlı olduğu için, kadın değildi artık, bu yüzden de utanç ve aşağılanma gibi kadınsı duygulardan uzaktı. Özgür değildi ama belki de yaşlandığı için ruhsal olarak itaat etmekten uzaklaşmıştı. Erkek değildi, hayır ama kadın da değildi; son derece yaşlı, çirkin bir ağaçtı sanki. İnsan değildi ama dişi de değildi. Yine de Şövalye’nin hipnotizması onda geri tepmişti. Ama diğer kadınlar onu küçümsediler. Onlar kadar çirkindi, onun daha çirkin olduğunu görebiliyorlardı. İğrenç, pis, yaşlı bir kadın, dişsiz ağzıyla korkunç bir Almanca konuşuyordu –yüz yıl önce oğlan doğurduğunu <span class="CharOverride-13">söyledi</span> ama bunu kimse bilmiyordu.</p>

    <p class="paragraf">“Asla öyle bir şey demedi –<span class="CharOverride-13">asla.</span> Sadece bize öyle geldi. <span class="CharOverride-13">Oğlan</span> doğurmamız gerektiğini söyledi. Elbette. Oğullar. <span class="CharOverride-13">Oğullar.</span> Marta, duydun mu?”</p>

    <p class="paragraf">“Sağır değilim,” dedi Marta. Sağırlık -ve bunaklık- dışında yaşlılığın bütün emarelerini taşıyordu. “Size kız doğurmanızı söyledi. <span class="CharOverride-13">Güçlü</span> kızlar.”</p>

    <p class="paragraf">“Yalan. Neden öyle bir şey desin ki?”</p>

    <p class="paragraf">“Bilmiyorum. Ne önemi var? Söylediği şey buydu.”</p>

    <p class="paragraf">Onunla alay ettiler; tamamen ikna olmuş ve aldırışsız bir tavırla onu ağır aksak, tek başına yürümeye terk ettiler. Şövalye’nin sözleri gibi, arada bir sırtını dürten sert şeyin onları güden Nazi’nin sopası olduğuna ikna olmuştu ve bu sopaya, onu dürten Nazi’ye ya da yiyecekten (eline çok az geçen) ve ilk çocuğu Hans’ın anısından başka dünyada hiçbir şeye aldırmıyordu. Şövalye onunla zihinsel temas kursaydı, ona çok acırdı. Marta’nın sinizmi tamamen farklı bir şeye dayansa da, onunkinden daha derin, hayır, çok çok daha derindi.</p>
  </div>
</body>
</html>
