<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-1</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-2"><a id="B-l-m--ki"></a>BÖLÜM İKİ</p>

    <p class="paragraf">Hermann sonunda kiliseden çıktı ama altın saçlı şarkıcı çocuk gitmişti. Etrafta oyalanan adamlar vardı. Kadınlar, kiliseyi çevreleyen duvarın Kadınlar Kapısı’nda toplanıyorlardı; ortalıkta dolaşan bir sürü genç vardı ama onun aradığı çocuk ortalarda görünmüyordu. Hermann, Erkekler Kapısı’na giden yolda hızla ilerlemeye başladı; erkekler ve gençler kilise duvarlarının dışında kalan büyük köy meydanına gidiyorlardı. Tam bu sırada, ona amacını tamamen unutturan bir şey gördü. Elleri pantolonunun ceplerinde bir erkek, iki ayağının üstünde, kilise duvarını dolduran güzel ve biçilmiş çimlerin üstünde duruyordu. Adam, çobanları tarafından sıraya sokulmak için itilip kakılan kadın sürüsüne dalgın dalgın bakıyordu. Kahverengi saçlıydı, çok iri sayılmazdı. Hermann’ın kalbi sevinçle atmaya başladı. Kahverengi dalgalı saçlar, kahverengi sakal, gri gözler, çimenlerde duran bir adam, elleri ceplerinde, sakin, ilgisiz –bu o olmalıydı!</p>

    <p class="paragraf">“Alfred!” diye bağırdı.</p>

    <p class="paragraf">Olduğu yerde hiç kımıldamadan, kayıtsız bir tavırla duran İngiliz adam döndü. Neşeyle gülümsedi ama yine de temkinli bir tavırla selamladı onu. Ellerini bile ceplerinden çıkarmamıştı.</p>

    <p class="paragraf">“Merhaba, Hermann!” dedi. “Burası senin köyün demek? Ne şanslısın!”</p>

    <p class="paragraf">“Ja, ja,” dedi Hermann. Her zamanki gibi kollarını onun boynuna dolamamak için kendini zor tuttu, zira Alfred’in tavırlarında ya da karakterinde onu engelleyen bir şey vardı. Hermann hangisi olduğuna karar veremedi.</p>

    <p class="paragraf">“Bak sen,” dedi Alfred. Sonunda elini uzattı. “Heil Hitler, Hermann.”</p>

    <p class="paragraf">Hermann aceleyle selam verdi, onun elini kavradı. Alfred’in selam vermeyi başaramadığını fark etmemişti. İngilizler komik, resmiyetten uzak, antika adamlardı, ama yine de, kalıcı işgal ordusundaki iki yıllık askerlik eğitimini aldığı İngiltere’de, kısacık ömrünün en güzel günlerini geçirmişti. En azından o zamanlar otuz yaşında olan, Salisbury Ovası’ndaki büyük hava alanlarından birinde yer hizmetlerinde usta olarak çalışan Alfred’le tanıştıktan sonra. Alfred çok ilginç bir arkadaştı. Teknisyen olduğu için okumasına ve öğrenmesine izin verilmişti. Hermann okuma bilmiyordu, askerliğini bitirdikten sonra çocukluğunda yaptığı arazi işlerine geri dönecekti. Bir İngiliz’in okuma bilmesi, ama onun, yani bir Nazi’nin cahil kalması ona sıra dışı bir şey gibi gelmemişti. Bu genel planın bir parçasıydı, Alman İmparatorluğu’nun Kutsal Hayat Planı’nın. Bütün İmparatorluk’a teknisyen temin etmek için uygun yetenekleri olan yeterince Alman yoktu. Tabi ırklardan bazılarının okumayı öğrenmesine izin verilmesi gerekiyordu. Onların teknik kitaplardan ve Hitler İncili’nden başka okuyacak pek bir şeyleri yoktu. Haberler hep radyodan veriliyordu. İnsan okumayı bilmeyerek çok bir şey kaçırmış olmuyordu. Ama kanaatkâr bir köylü olan Hermann, Alfred’i çok ilginç bulmuştu. Alfred şehirli, hazırcevap, makinelerden anlayan ve bu becerisinden zevk alan biriydi. Hermann ise kafası ağır çalışan bir çobandı, pek becerikli değildi ama güçlü kuvvetliydi ve gücü ona zevk veriyordu. Orduda sık sık toprak hasreti çekmişti ve Alfred uğruna Almanya’daki ordunun özlemini duyması çok daha şaşırtıcıydı.</p>

    <p class="paragraf">Hermann el sıkışma törenine son verince, “Çiftlik işleri nasıl gidiyor?” diye sordu Alfred. “Her zamankinden daha cüsseli görünüyorsun, asilzadem.”</p>

    <p class="paragraf">“<span class="CharOverride-13">Çimlerden uzaklaşın!”</span> diye bir ses gürledi.</p>

    <p class="paragraf">Hermann sıçradı, Alfred ise yürüdü.</p>

    <p class="paragraf">“Her zamankinden daha iri,” diye tekrarladı Alfred, genç arkadaşına bakarak. “Hoş bir Alman. Delikanlıları sevdiğin kadar toprağı da seviyorsun, değil mi?”</p>

    <p class="paragraf">“Oh, evet, evet,” dedi Hermann yavaş yavaş, İngilizce konuşarak. “<span class="CharOverride-13">Onu</span> çok seviyorum. Haydi. Şu insanlardan uzaklaşalım.”</p>

    <p class="paragraf">“Sen, oradaki!” Nazi öküz gibi bağırarak tepelerine dikilmişti. “Adın ne senin? Hayır, sen değil Hermann. <span class="CharOverride-13">Senin</span> adın ne?”</p>

    <p class="paragraf">“Alfred, E. W. 10762, Almanya’nın Kutsal Yerleri’ni ziyarete gelmiş bir teknisyenim,” dedi Alfred. Borusunu öttüren Nazi’nin önünde biraz daha dik duruyordu ama askeri tavırdan çok uzaktı hâlâ.</p>

    <p class="paragraf">“Ach, Englander,” dedi Nazi. İğrenmiş bir tavırla başını salladı. “Pasaportunu görelim bakalım,” diye devam etti daha yumuşak bir sesle.</p>

    <p class="paragraf">Alfred gösterdi.</p>

    <p class="paragraf">“Tamam. Almanya’da olduğunu unutma, ‘Çimlere Basmayın’ yazıyorsa basmayacaksın. Kiliselerimizi çeviren bu çimleri İngiliz sürüleri eşinsin diye ekmedik. Verstehen?”</p>

    <p class="paragraf">“Ja, Herr Unter-offizier.”</p>

    <p class="paragraf">“Heil Hitler!” dedi Nazi ve selam verdi.</p>

    <p class="paragraf">Alfred bu sefer selama karşılık verdi.</p>

    <p class="paragraf">Sanki hiçbir şey olmamış gibi Hermann’la sohbetine devam etti: “Bakayım, yirmi beşine geldin artık, değil mi?”</p>

    <p class="paragraf">Hermann cevap vermedi. Biraz acı da verse aklından pek çok anı geçiyordu. Alfred tamamen aynıydı; omuzlarına bile gelmeyen dalgalı kısa saçları, sakin bakışlı gri gözleri, kayıtsız tavırları -onun günün birinde hacı olacağına dair şakalaşırlardı. Hepsi de Hermann’ın bir daha görmeyi beklemediği şeylerdi; Alfred’in yerini alan bir Alman hiç olmamıştı. Hermann sertçe kaşlarını çattı, dudaklarını ısırdı. Alfred ona baktı, kolunu tuttu.</p>

    <p class="paragraf">“Siz Almanlar, ne kadar da duygusalsınız,” diye mırıldandı.</p>

    <p class="paragraf">Ve Toplum Kanunlarını yüksek sesle okuyan Şövalye’yi dinleyen Hermann, bir erkek olarak kadından çok daha yukarıda olan Alfred’e, “Seni yeniden görmem gerektiğini hiç düşünmemiştim. O zamandan beri ne kadar yalnız olduğumu şimdi anlıyorum,” dedi.</p>

    <p class="paragraf">“Biraz yürüyelim,” dedi Alfred. “Yoksa işe dönmek zorunda mısın? Köyünün adını ve numaranı unuttum, Hohenlinden bölgesinden başka bir şey hatırlamıyorum. Ama seni arayıp bulmam gerekiyordu.”</p>

    <p class="paragraf">“Akşama kadar işim yok,” dedi Hermann toparlanarak. “Yanında yiyecek bir şeyler var mı?”</p>

    <p class="paragraf">“Evet, torbada var. Şu duvarın dibine bırakmıştım.”</p>

    <p class="paragraf">“Bana yetecek kadar da var mı? Torbanı sundurmaya koyman gerekirdi.”</p>

    <p class="paragraf">Her zamanki gibi yan yana yürüyorlar, ikisi de kendi dillerinde konuşarak anlaşıyorlar ama yabancı sözcükler kullanmak için kendilerini kasmıyorlardı.</p>

    <p class="paragraf">“Nasıl yani, <span class="CharOverride-13">Almanya’da mı</span>?” dedi Alfred kaşlarını kaldırarak. “Alman kilisesinin etrafında hırsızlar mı dolaşıyor?”</p>

    <p class="paragraf">“Çocuklar işte. Sıkıntı edecek bir şey yok.”</p>

    <p class="paragraf">“Çok mu acıktın Hermann? Senin çiftliğe gidip biraz daha yiyecek alalım mı? Senin hükümetin babacandır, şikâyet ettiğim yok ama lükse izin vermiyor, bir kişilik yiyecek taşıyabiliyorum sadece.”</p>

    <p class="paragraf">“Sakıncası yoksa, ‘hiçbir şey’ bana yetmez,” dedi Hermann gülerek ve çuvalı omzuna attı. “Tyke diye bir adam vardı, hatırlıyor musun? Hiç doymazdı. Neden Tyke diyorlardı ona? Tyke nedir? Her şeyi unutmuşum.”</p>

    <p class="paragraf">“Yorkshirelı erkeklerin soyuna ait bir isimdir. Hermann, sakın <span class="CharOverride-13">benim</span> soyuma ait ismimi unuttuğunu söyleme şimdi. Çok bozulurum.”</p>

    <p class="paragraf">“Ach, nein, nein!” diye bağırdı Hermann. “Du bist der Moonraecher!”</p>

    <p class="paragraf">“Evet, göle yansıyan ay ışığını tırmıklayan adam. Ama neden? Nedenini bilmiyorum. Öğrenmek istediğim şeylerden biri de bu. Şu eski isimler. Hermann, haydi yüzmeye gidelim. Çok sıcak.”</p>

    <p class="paragraf">“Ormana gideriz. Orada çok güzel bir göl var. Bazen geceleri gidiyorum ben. Alfred, Wiltshire erkekleri olsaydı hemen tırmıklamaya koyulurdu, bizim acele bir şey ekmesi gerektiğinde ve bize haber vermediğinde Şövalye’nin bahçesini tırmıkladığımız gibi. Gölün her tarafı açık. Ay sulara yansıyor. Ama hep tek başıma gittim. Alfred, beni gördüğüne gerçekten sevindin mi?” dedi Hermann tedirgin, istekli bir sesle.</p>

    <p class="paragraf">“Çok sevindim,” dedi Alfred. Ama Hermann onun mesafeli duruşu yüzünden farklı bir şeyler hissediyordu; ormana giderlerken Alfred sessiz ve içine kapanıktı.</p>

    <p class="paragraf">Alfred’i konuşturmaya çalışmaktan vazgeçip, “Acayip insanlar bunlar,” diye düşündü genç Alman. “Kimse onları gerçekten anlayamaz ama yine de çoğu Alman onları sever.” Şövalyelerin yönetim ve dini hizmet götürmek zorunda oldukları pek çok yabancı istasyonu biliyordu Hermann. İngiliz istasyonları en popüler olanlarıydı. Bir Şövalye Almanya’dan sadece yedi yıl uzak kalabilirdi. Bir Alman sancağını iki ya da üç yıllığına yönettikten sonra yeniden yurt dışına çıkabiliyordu. Bir kere İngiltere’de hizmet verdikten sonra tekrar oraya gönderilmek için her yolu deneyen pek çok Şövalye vardı. İngilizlere bu kadar düşkün olmak teşvik edilmezdi ama bu sevgiyi hiçbir şey köreltemiyordu. İngilizlerden nefret eden Almanlar da vardı elbette ve Alman İmparatorluğu’nun kudretine ve kutsallığına karşı koyan son asiler olmanın ayıbını hiç unutmuyorlardı. Yüz yıl önce İngiliz, İskoç ve Galler isyanı çıkmıştı; umutsuz, münferit ve düzensiz bir maceraydı bu ve Şövalyeler ile işgal ordusu tarafından hemen bastırılmıştı. Bunun ardından Berlin’den gelen bir emirle, erkek nüfusunun onda biri soğukkanlılıkla idam edilmişti. Kalıcı işgal ordusu genişletilmiş (önceki ordu ağır silahları ve uçakları olmayan adamlarla baş edecek kadar büyük olmasına rağmen) ve Şövalyelerin sayısı artırılmış, her Şövalye’ye bir sancak verilmişti. O zamandan beri de olay çıkmıyordu. Ama İngilizler her zamankinden daha da acayip, sulu ve kaygısız olmalarına rağmen yine de seviliyorlardı. Hermann bir Şövalye’nin, İngilizlerin temelde dinsiz olduklarını ve asıl meselenin bu olduğundan bahsettiğini duymuştu. Kadınlara ve Hıristiyanlara davranışlarında yeterince gelenekseldiler, kadınları (ve muhtemelen Hıristiyanları da) tıpkı diğerleri gibiydi. Ama Hermann ansızın, Alfred’in Alman olmasını arzu ettiğini fark etti. O zaman onu daha sık göreceğinden değil. Arkadaşını birdenbire karşısında görmekten duyduğu şaşkınlıkla duyguları netlik kazanmıştı ve artık, daha önce farkında olmadığı şeyin ne olduğunu biliyordu: Alfred’e, dünyadaki bütün erkeklerden daha çok hayrandı. “Ona bir şövalyeymiş gibi baktım,” diye düşündü huzursuzca. “Öyle bakıyorum. Elimde değil. Oysa kendimi kontrol etmem gerekirdi. Çünkü o Nazi bile değil, benim eşitim bile değil; o sadece bir İngiliz. Yani erkek kadından nasıl üstünse, ben de ondan daha üstünüm. Çok saçma. Evet, evet, tamamen saçmalık bu. <span class="CharOverride-13">Doğru değil!</span>” Hermann’ın ırksal üstünlük konusunda hissettiği bu ilk bilinçli kırılma onu şaşırtmış, aynı zamanda da heyecanlandırmıştı. Daima hissettiği şeyi aklıyla da onaylamış olmaktan dolayı çok sevinçliydi: Alfred sadece ondan daha yaşlı ve tecrübeli değildi; ondan daha yüksekte bir adamdı. İngiliz olması bir şeyi değiştirmiyordu. Almanya’ya ettiği ihaneti affetmeye çalışıyordu elbette, Alfred <span class="CharOverride-13">özel</span> bir İngiliz’di. Hepsi onun gibi değildi. Ama bunun bir bahane olmadığının farkındaydı. Kutsal ırk doktrininde ve sınıf üstünlüğünde istisnaları kabul edemezsiniz. O Kutsal Kan’dan olmalıdır. Almanların ya da Şövalyelerin kanından. Hitler tarafından kutsanan orijinal üç bin Alman Şövalyesi’nin soyundan gelen bütün Şövalyeler doğuştan üstün olmasaydı, Şövalyelerle aynı düzeyde, orada burada yetişmiş Naziler arasında istisnalar olabilseydi Şövalye’nin ne üstünlüğü kalırdı? Ve o üstün olmak zorundaydı, hepsi üstün olmalıydı yoksa toplum çökerdi. Hermann, kafasının içinde girdap gibi dönen, alışık olmadığı, acı verici bir mantıkla derin derin düşündü. Döndü, yanında vakur ve ilgisiz bir edayla yürümekte olan Alfred’e baktı. Hiç yan yana yürümemişlerdi. Alfred ondan çok daha kısa boyluydu. Hermann arada bir adımlarını kısaltıyor ama sonra yoruluyordu; oysa Alfred adımlarını bir santim bile uzatmaya çalışmıyordu. Ayak uyduramamak umurunda değildi. Tipik İngiliz savrukluğu. Hermann aşk, öfke, korku ve çılgınca bir ruhsal heyecanın birbirine karıştığı bir duygu dalgasının altında kalmıştı. O anda her şey mümkünmüş gibi hissediyordu. İlgisini çeken o koro şarkıcısı oğlanı, sanki hiç var olmamış gibi unutuvermişti. Ve anlaşılan, Alfred de onu unutmuştu.</p>

    <p class="paragraf">“Alfred!” diye bağırdı Hermann, kulağının dibinde. “Bana dikkatini vermeyeceksen seni pataklayacağım!”</p>

    <p class="paragraf">Alfred biraz şaşırmıştı.</p>

    <p class="paragraf">“Ja, Herr Nazi,” dedi aksi bir tavırla.</p>

    <p class="paragraf">Hermann dönerek onu orada bıraktı; geldikleri yoldan geri gitmeye başladı. Alfred sırıtarak onun peşinden koştu, kolundan yakaladı.</p>

    <p class="paragraf">“Gel, gel,” dedi. “Konuşacağım, tamam. Sinirlenme. Ama sen bir Nazi’sin, biliyorsun.”</p>

    <p class="paragraf">“Hep böyle yapıyorsun,” diye söylendi Hermann, hâlâ öfkeden kıpkırmızıydı ama Alfred’in onu yolundan döndürmesine izin verdi.</p>

    <p class="paragraf">“Almanların bana bağırması üstümde hep kötü bir etki bırakıyor,” dedi Alfred özür dilemek için. “Bacaklarım kasılıyor, adım atamıyorum ya da elimde ne varsa düşürüveriyorum.”</p>

    <p class="paragraf">“Ya bir İngiliz sana bağırırsa ne oluyor?”</p>

    <p class="paragraf">“Uçururum onu. Hermann, senin oğlun var mı?”</p>

    <p class="paragraf">Bu beklenmedik soru karşısında Hermann’ın ağzı bir karış açık kaldı. “Hayır,” dedi.</p>

    <p class="paragraf">“Benim üç oğlum var. Sen İngiltere’deyken iki taneydi. Sonra bir tane daha oldu. Ama çok küçükler. Biri büyüdü. On yedi yaşında. Neden oğlun yok? Şansın yaver gitmedi de kızın mı oldu?”</p>

    <p class="paragraf">“Hayır. Kadınlarla olamıyorum.”</p>

    <p class="paragraf">“Ama bir Nazi olarak otuz yaşına kadar çocuğun olmazsa ceza alırsın. İsterlerse baba olmama iznini sadece tabi ırklara veriyorlar.”</p>

    <p class="paragraf">“Daha beş yılım var.”</p>

    <p class="paragraf">“Ama yirmi beş yaşında kadınlara karşı normal bir tavır sergiliyor olman gerekirdi. Çok uzatma, Hermann. Başın belaya girebilir.”</p>

    <p class="paragraf">“Kadınlara dayanamıyorum!” dedi Hermann öfkeyle. “Of, Hitler aşkına, kadınlardan bahsetmeyelim!”</p>

    <p class="paragraf">“Peki. Ama normal bir erkek olduğum için memnunum. Oğullarım olduğu için mutluyum. Kadınlarla bir alakası yok bunun.”</p>

    <p class="paragraf">“Orada çok kadın var,” dedi Hermann. Alfred’i yanlış anlamıştı.</p>

    <p class="paragraf">“Neyse, boşver.” Alfred yine suskunlaştı.</p>

    <p class="paragraf">Ama gölde yıkanıp hafif bir şeyler atıştırdıktan sonra ve büyük bir ağacın gölgesinde rahatça uzanıp suyun sesini dinlerken Alfred birden, “Hermann, imparatorluğunuzu yok edeceğim,” dedi.</p>

    <p class="paragraf">Hermann uyuşuk uyuşuk güldü. Alfred’in kalın değil de daha çok sakin çıkan ses tonuyla yaptığı bu İngiliz şakası, o ana kadar duyduğu en komik şeydi.</p>

    <p class="paragraf">“Nasıl?”</p>

    <p class="paragraf">“Bu koca meşenin palamudu yaptığı gibi.”</p>

    <p class="paragraf">“Herhalde fidan olarak dikiyorlardır. Bütün bu orman fidan olarak dikildi.”</p>

    <p class="paragraf">“Evet, Kutsal Orman’daki meşelerden biri gibi, isimsiz biri.”</p>

    <p class="paragraf">“Oraya daha girmedin mi?”</p>

    <p class="paragraf">“Bir İngiliz olarak gitmeme izin verdiler. Çok güzel bir yer. Dingin ve sessiz. İnsan orada düşünebiliyor.”</p>

    <p class="paragraf">“İnsan orada düşünmemeli, hissetmeli. Bana kalırsa sen Mukaddes Uçak’ı gördüğün zaman <span class="CharOverride-13">düşünmeye</span> başlayacaksın. Yoksa Münih’e gittin mi?”</p>

    <p class="paragraf">“Daha gitmedim. Bir gün izin alıp benimle gelemez misin?”</p>

    <p class="paragraf">“Olabilir. Denerim. Şövalyemiz, Hohenlinden Şövalyesi bizim Şövalyemiz’dir.”</p>

    <p class="paragraf">“Ne demek istiyorsun?”</p>

    <p class="paragraf">“Von Hess, bizim ailenin Şövalyesi’dir. Kilometrelerce uzanan toprakları, köyleri ve kasabaları vardır. Ve bizim köyde oturur.”</p>

    <p class="paragraf">“Ha. O zaman izin verir herhalde. Uçağı gördüğüm zaman düşünüyor olacağım, kısmen teknik yönden tabii. Gerçi Küçük Modellerden nasıl bir tasarımı olduğunu az çok biliyorum ve bildiğim kadarıyla uçakların tasarımında pek de bir fark yoktur. Aynı zamanda Alman İmparatorluğu’nun yıkımı hakkında da düşünüyor olacağım. Elbette ben sadece bir meşe palamuduyum. Meşe ağacı benden büyüyecek. Ben ölmüş olacağım.”</p>

    <p class="paragraf">Hermann hafif bir huzursuzluk hissetti. Şaka yapıyor olmalıydı –ama yine de… “Böyle alenen dine küfretmeye devam edersen yakında öleceksin zaten.”</p>

    <p class="paragraf">“Bunun için beklemen gerekmez. Dine küfrettiğimi rapor edebilirsin.”</p>

    <p class="paragraf">Hermann dirseğinin üstünde doğruldu.</p>

    <p class="paragraf">“Alfred, sen… ciddi değilsin, değil mi?”</p>

    <p class="paragraf">“Ölümüne ciddiyim.”</p>

    <p class="paragraf">“O halde delirmiş olmalısın.”</p>

    <p class="paragraf">“Öyle mi? Bak bana, Hermann. Delirmiş gibi mi görünüyorum?”</p>

    <p class="paragraf">“Hayır. Ama o zaman –tüm bunlar- neden böyle konuşuyorsun?”</p>

    <p class="paragraf">“Bana hiç ihanet etmezsin, değil mi?”</p>

    <p class="paragraf">Hermann ciddi bir tavır takındı. “Edebilirim, Alfred. Hata yapıyorsun. Sonra kendimi öldürebilirim ama Almanya uğruna senin bile ölümünü görebilirim.”</p>

    <p class="paragraf">“Evet, doğru ve yakışık alan şey de bu, ama aslına bakarsan bir önemi yok. Gidip şunları bunları söylediğimi anlatabilirsin; ama bir İngiliz bile olsam, öldürülmem için bir nebze de olsa kanıt yaratman gerekir. Belki de hacılık seyahatimi kısa kesmem ve ülkeden gönderilmem gerekir. Bu konuda seninle konuşacağım.”</p>

    <p class="paragraf">“Ama <span class="CharOverride-13">neden</span>?”</p>

    <p class="paragraf">“Olayların saygın, sıradan bir Nazi gencini nasıl etkilediğini öğrenmemin zamanı geldi. Her şeyden önce, bir İngiliz’in bu imparatorluğu neden yok etmek istediğini anlayabiliyor musun?”</p>

    <p class="paragraf">“Hitler’e inanıyorsa, anlayamam. Hiçbir sebebi yok.”</p>

    <p class="paragraf">“Belki bazı İngilizler Hitler’e inanmıyordur.”</p>

    <p class="paragraf">“<span class="CharOverride-13">Alfred</span>! Sen… Hitler’in Tanrı olduğuna inanmadığını söyleyemezsin!”</p>

    <p class="paragraf">“Pek çoğumuz inanmıyor,” dedi Alfred sakin sakin.</p>

    <p class="paragraf">“O halde Şövalye haklıydı,” diye mırıldandı Hermann.</p>

    <p class="paragraf">“Hangi Şövalye?”</p>

    <p class="paragraf">“Von Eckhardt. İngilizlerin temelde dinsiz olduklarını söylemişti. Umurunda değildi bu aslında.”</p>

    <p class="paragraf">“Belki de bir önemi olmadığını biliyordu –kendi bakış açısından. Von Eckhardt dinden çok yönetimle ilgileniyordu, değil mi? Almanya’ya karşı silahlı bir isyan daima başarısızlıkla sonuçlanacaktır.”</p>

    <p class="paragraf">“Bunu anladığına memnun oldum,” dedi Hermann rahat bir nefes alarak.</p>

    <p class="paragraf">“Çünkü,” diye devam etti Alfred, “Almanlar dünyanın şahit olduğu en büyük şiddet yanlılarıdır –Japonlar dışında tabii; en büyük askerlerdir –Japonlar dışında tabii.”</p>

    <p class="paragraf">“Biz de Japonlar kadar iyiyiz!”</p>

    <p class="paragraf">“Öyleyse neden onların kökünü kurutmuyorsunuz, neden son kâfire kadar hepsini dine döndürmüyorsunuz? Alman ve Japon imparatorlukları arasındaki barış yetmiş yıldır herkesi sağırlaştırdı.”</p>

    <p class="paragraf">“Hâlâ hazırlanıyoruz.”</p>

    <p class="paragraf">“Peki, üstüne varmayacağım. Japonlarla kendim savaşmak istemem çünkü yapacak daha iyi şeyler var ve umarım Almanya’nın kazanacağı başka bir savaş olur.”</p>

    <p class="paragraf">“Bir yere kadar sadıksın, o halde?”</p>

    <p class="paragraf">“Hesaplarım Alman karakterine dayanıyor, Japon karakterine değil. Bunun ne olduğunu biliyorum –gerçi o da muhtemelen aynı kokuşmuş leke!”</p>

    <p class="paragraf">“Kokuşmuş leke!”</p>

    <p class="paragraf">“Kokuşmuş leke dedim. Şimdi Hermann, ilgileniyor musun, yoksa sadece saldırganlaşacak mısın? Benimle kavga etmek istiyorsan söyle, dinlemek istiyorsan da sessiz ol.”</p>

    <p class="paragraf">“Seninle kavga <span class="CharOverride-13">etmeliyim</span> aslında. Hatta dayak atmalıyım. Benimle <span class="CharOverride-13">başa çıkamazsın</span>, çok kısa boylusun. Of, peki, devam et.”</p>

    <p class="paragraf">“Bana şu şekilde olması gerekiyormuş gibi geliyor,” dedi Alfred, yeniden sırtını döndü. “Yirmi Yıl Savaşlarından sonra, Almanya herkese üstün gelince, yenilen milletler çok yorgun düşmüş olmalı. Güce güçle karşılık veremeyecek kadar yorgundular ve başarısız oldular; kendilerinden utanıp aşağılandılar ama en kötüsü hepsi bitkin düştü. Böylece erkek toplulukları tarafından bozguna uğratılmaktansa Tanrı’nın gazabına uğramayı tercih ettiler ve muzaffer gücün kutsal temsilcisi Hitler’e inanmaya başladılar. Orada burada milletler toparlanırken isyanlar çıktı, silahlı isyanlar (ya da kısmen silahlı isyanlar) ve hepsi de başarısız oldu ama milletler Hitlerci olmaya devam ettiler. Alman <span class="CharOverride-13">ideasına</span> değil, Şövalyelerine ya da işgal kuvvetlerine (pek çoğu) karşı ayaklanıyorlardı. Din olmadan yapamayacak kadar yorgundular hâlâ ve sadece insanlar tarafından değil, Tanrı tarafından da bozguna uğratılmanın verdiği teskin olma hissinin peşindeydiler.”</p>

    <p class="paragraf">“Ama o zamanlar siz uygar değildiniz,” dedi Hermann. “Vahşi kabilelerden ibarettiniz; siz, Fransızlar, Ruslar, hepiniz. Uygar insanlar tarafından bozguna uğratılmakta utanacak bir şey yoktur.”</p>

    <p class="paragraf">“Aslında köklerimiz hakkında büyük bir belirsizlik vardır,” dedi Alfred. “Misal, Hitler’den yüz yıl önce ne olduğumuzu kesin olarak bilmediğimiz doğru. Ama bir zamanlar büyük bir imparatorluğumuz olduğuna inanıyorum ben.”</p>

    <p class="paragraf">“Çok saçma. Vahşiler nasıl imparatorluk kurabilir? Ne gemi inşasından anlarsınız ne de başka şeylerden.”</p>

    <p class="paragraf">“Japon tabi ırklarının çoğu neden İngilizce konuşuyor? Amerikalılar, Kanadalılar, Avustralyalılar ve sizin tabi ırklarınızdan bazıları da, Güney Afrikalılar mesela.”</p>

    <p class="paragraf">“Hepsi İngiliz kabilelerdi ama arada bir bağlantı yok.”</p>

    <p class="paragraf">“Ben pek emin değilim, bize anlattığınız diğer şeylerden de şüphe duymam için sebeplerim var. Ama onları boşver. Şu anda önemli olan <span class="CharOverride-13">benim</span>, o zamanlar onların ne olduğu değil. Almanya’ya karşı silahlı bir ayaklanma başarısız olurken başka bir ayaklanmanın <span class="CharOverride-13">başarıya ulaşmak zorunda</span> olduğunu bilen kişiyim ben.”</p>

    <p class="paragraf">“Ne?” diye sordu Hermann nefes nefese.</p>

    <p class="paragraf">“İnançsızlığın isyanı. Hitlerizmin akıl yönüyle ayakta duruyor imparatorluğunuz. Bu da giderse, insanlar Hitler’in Tanrı olduğuna artık inanmazlarsa, elinizde silahlı güçten başka bir şey kalmayacak. Bu da insanları öldürmekten başka bir işe yaramayacak. İnanmayan insanları yeniden inandıramazsınız. Ve sonunda, çok fazla insan öldürülse de, devam edecek birileri kaldığı sürece inançsızlık artmaya devam edecek. Ve inanmayanların tümünü öldüremezsiniz; insanların üstünü ya da evini arayabilirsiniz belki ama zihinlerini arayamazsınız. İnanmayanların tümünü saptayamazsınız. Şüphecilik artacaktır, çünkü bu yaşayan bir şeydir, gelişmeyle doludur, meşe palamudu gibidir. Sonunda Almanya’ya saldıracak ve sonra da imparatorluğunuzu içten çürütecektir.”</p>

    <p class="paragraf">“Çürütemez,” dedi Hermann fısıltıyla.</p>

    <p class="paragraf">“Hitler Tanrı değilse Almanya’nın Avrupa, Afrika ve Asya’nın bir kısmına sonsuza kadar hükmetmesinin bir <span class="CharOverride-13">sebebi</span> de yoktur. Hitler Tanrı’ysa neden Japonları yenemiyorsunuz?”</p>

    <p class="paragraf">“Yeneceğiz. Zamanı var.”</p>

    <p class="paragraf">“Zamanınızı boşa harcadınız. Japonları yenmek için beş yüz yıl kadar bir süreniz vardı ve tek yaptığınız şey, tamamen şüpheli savaşlara girmek oldu. Hava baskınları yaptınız, Rusya’yı parçalara böldünüz, sonra onları yine kaybettiniz. Japonları gerçekten yenmiş gibi asla görünmediniz. Artık zamanınız da kalmadı. Zaman yok derken, sadece bir yetmiş yılınız daha kaldı, demek istiyorum. Ve barış için yetmiş yılınız vardı.”</p>

    <p class="paragraf">“Diyelim ki, çılgın adamınızın rüyası gerçek oldu ve İmparatorluk yıkıldı; Japonlar daha iyi mi yönetecek sanıyorsun?”</p>

    <p class="paragraf">“Buna inanamayız. Japon İmparatoru’nun Tanrı olduğuna inanmıyoruz, anlıyor musun? Bir fikir olmaksızın erkeklere kalıcı olarak hükmedemezsin. <span class="CharOverride-13">Erkekler</span> diyorum. Oğlanlara ve belki Almanlara hükmedebilirsin. Belki de edemezsin. Ama Almanlar hiçbir zaman bir erkek olmadıkları ve olamayacakları için bunu söylemek çok zor.”</p>

    <p class="paragraf">Hermann ayağa fırladı ama Alfred kalkmayınca, ne yapacağını bilemedi. Ansızın, ırkçı öfkesinin yanında, kaynağı belli olmayan tuhaf bir korkuyla sertçe Alfred’i tekmeledi. Alfred o anda, yavaş ve sakince ayağa kalktı. Kusursuz bir kontrolü vardı.</p>

    <p class="paragraf">“Gel bakalım,” dedi ceketini çıkarırken. “Şiddetse şiddet. Ben senin gözünü oymazsam, sen de beni rahat bırakacak mısın?”</p>

    <p class="paragraf">Kıpkırmızı kesilmiş bir halde tir tir titreyen Hermann, Alfred’in gözlerine baktı; çaresizlik ve şaşkınlıkla, kavganın daha başlamadan bittiğini anladı. Bu şekilde sonlanan pek çok kavgayı hiç ürpermeden seyretmesine rağmen Alfred’in gri gözlerini oyma düşüncesi midesini bulandırmıştı. Gözleri bir yana, Hermann ona dokunamaz, bir fiske bile vuramazdı. Onu tekmelemişti, evet ama artık daha fazlasını yapamıyordu.</p>

    <p class="paragraf">“Otur şuraya asilzade,” dedi Alfred nazikçe.</p>

    <p class="paragraf">“Neden beni rahat bırakmıyorsun?” diye sordu Hermann. Yine de oturdu.</p>

    <p class="paragraf">“Çok önemli,” dedi Alfred. “Beni bir daha tekmelemeyeceğine söz ver, yoksa öbür yanıma oturacağım. Aynı yere bir tekme daha yersem topal kalabilirim.”</p>

    <p class="paragraf">“Neden Almanların erkek olmadıklarını söyledin?” Hermann bu hakarete takılıp kalmıştı.</p>

    <p class="paragraf">“Erkek olma şansları yok ki. Sistem yüzünden. Bana bak Hermann, nedir erkek? Onur, cesaret, saldırganlık, barbarlık, acımasızlık mı diyeceksin? Ama tüm bunlar kızgın bir erkek hayvanın özellikleridir. Bir erkekte bunlardan daha fazlası olmalı, değil mi?”</p>

    <p class="paragraf">“Düşünebilir, şiddeti kontrol edip yönlendirebilir.”</p>

    <p class="paragraf">“Kadın da yapabilir bunu. Bir kadın kızını dövmek isterse ve kız kaçıp ağaca tırmanırsa, kadın deli danalar gibi kükreyerek ağacın etrafında dolaşmaz, kız karnı acıkıp aşağıya inene kadar bekler. Yani bu erkeklere has bir durum değildir.”</p>

    <p class="paragraf">“Bir erkek fikri uğruna ölebilir.”</p>

    <p class="paragraf">“On iki yaşında bir oğlan da. On iki yaşında orduya yazılan ve izin verilirse savaşa giden bir Alman çocuğu da. Hayır, Hermann, bir erkeğin ne demek olduğunu hiç anlayamayacaksın çünkü bilmiyorsun. Demek istediğim, erkeği vahşi hayvanlardan, kadın ve çocuklardan ayıran gerçek bir fark vardır. Bir erkek, kendini düşünen ve kendine inanan, fikren bağımsız olan bir yaratıktır ve <span class="CharOverride-13">değiştiremeyeceği</span> herhangi bir şeyde, dünya üstünde ona üstün gelecek bir yaratık olmadığını bilir.”</p>

    <p class="paragraf">“Ne? Anlamadım.”</p>

    <p class="paragraf">“Karışık bir konu, biliyorum. Ama demek istiyorum ki, benden daha bağımsız ve ruhsal olarak daha güçlü bir İngiliz’le karşılaşabilirim. O zaman demem gerekir ki, ‘<span class="CharOverride-13">Artık</span> daha iyi bir erkek var.’ O zaman ben de iyi olabilirim. Ama şövalyenin biri çıkıp diyor ki, ‘Erkek <span class="CharOverride-13">soyu ile</span> daha iyi bir erkektir. Ne yaparsam yapayım, o sonsuza kadar üstündür. Onu şimdi ve daima selamlamak zorundayım.’ Öte yandan bir İngiliz çıkar der ki, ‘Bu adam benim soyumu aşağılıyor, onu pataklamak lazım.’” Alfred sırıtarak ona baktı.</p>

    <p class="paragraf">“Kim olsa aynı şeyi yapar. Ben seni İngiliz olduğun için değil, hakaret ettiğin için tekmeledim. Kan soyu gizemli bir konudur, bundan bahsetmek iyi değildir; Alman olmayanlar bunu anlayamaz. Bu bizimle ilgili bir meseledir.”</p>

    <p class="paragraf">“Evet, Kan soyu gizemli bir konu olmaya devam ettikçe, siz de erkek olamayacaksınız. Kanın ardına saklanıyorsunuz çünkü aslında kendinizi sevmiyorsunuz; kendinizi sevmiyorsunuz çünkü erkek olamazsınız. İçinizden bazıları erkek olabilseydi eğer, diğerleri de kendilerini daha çok sevecekti. Ama bu bir kısır döngü. Kan meselesi oldukça, erkek falan olmayacak –asla. Siz hâlâ oğlan çocuğusunuz ve şiddetin, gaddarlığın ve fiziksel cesaretin sizi erkek yapacağını sanıyorsunuz. Ruhunuz yok, sadece bedenleriniz var. Ancak erkeklerin ruhu olur.”</p>

    <p class="paragraf">“Yani demek istiyorsun ki, Alfred…” Hermann sakin sakin konuşuyordu, çünkü Alfred’in etkisiyle gerçekten de düşünmeye çalışıyordu; şaşıramadığını, öfkeye kapılamadığını gördü ve düşünecek bir şeyi kalmadı. “<span class="CharOverride-13">Sevecenliğe</span> inandığını mı söylüyorsun? Nezakete, merhamete, sevgiye, tüm bu çirkinliklere mi inanıyorsun?”</p>

    <p class="paragraf">“Sen sevgiye inanmıyor musun, Hermann?”</p>

    <p class="paragraf">“Ha, arkadaşlık,” dedi Hermann, Alfred’in soran bakışlarından gözlerini kaçırarak. “Evet. O başka. Ama <span class="CharOverride-13">nezaket</span>?”</p>

    <p class="paragraf">“Doğru olmalı, çünkü Hitler yanlış olduğunu söylüyor,” dedi Alfred cevabı yapıştırarak. “Hitler’i, Hitler Kitabı’nı, Almanya’yı ve İmparatorluğu reddettiğim gibi, imanı da tümden reddediyorum.”</p>

    <p class="paragraf">“Ya Gök Gürültüsü Tanrısı’nı?”</p>

    <p class="paragraf">“Tanrı’nın Almanya’da yaşadığı ya da Almanları herkesten daha çok sevdiği fikrini reddediyorum. Tanrı, Tanrı... of, peki, bilmiyorum. Yani <span class="CharOverride-13">her zaman</span> bilmiyorum. Ama <span class="CharOverride-13">erkek tanrılar,</span> hayır. Kimse benden daha çok Tanrı’nın oğlu olamaz. Hitler Tanrı’ysa, ben de Tanrı’yım. Ama ikimizin de Tanrı falan olmadığını düşünmek daha mantıklı tabii. Ve daha makul.”</p>

    <p class="paragraf">“Hitler’in ne olduğuna inanıyorsun o halde? Yoksa varlığını tümden mi reddediyorsun?”</p>

    <p class="paragraf">“Onun büyük bir Alman askeri ve çok cesur bir adam olduğuna inanıyorum. Ama bağımsız değildi, çünkü Kan Soyu’nun ardına saklanmak zorundaydı. O bir <span class="CharOverride-13">erkek</span> değildi. Bak, Hitler Kitabı’nı dikkatlice okursan –ha, unuttum, sen okuma bilmiyordun. Neyse, o kitapta Hitler’in kendi sözlerine çok az yer verilir.”</p>

    <p class="paragraf">“Nereden biliyorsun?”</p>

    <p class="paragraf">“Teknik kitaplardan ve Hitler Kitabı’ndan başka okuyacak pek bir şey yok ve ben de okumayı çok severim. Bu yüzden de aklımı, bunun kutsal bir kitap olduğu inancıyla gölgelemeden Hitler Kitabı’nı dikkatlice araştırdım. Öğretilerin çoğunun sonradan ilave edildiği çok açık. Bütün o Kan Soyu meselesinin bile Hitler’e mi yoksa ondan sonra gelen bir sürü farklı kişiye mi ait olduğu belli değil. Yetersiz bir kitap. Bir yerlerde bir hata var. İnsanı bomboş bırakıyor.”</p>

    <p class="paragraf">“Çünkü Alman değilsin, Hitlerci bile değilsin.”</p>

    <p class="paragraf">“Belki.” Alfred gözlerinde yoğun bir arzuyla, “Keşke elimde karşılaştırma yapabileceğim başka kitaplar da olsaydı,” dedi. “Muallakta kalan pek çok şey var. Netleşmemiş pek çok nokta. Her şey bir efsaneden ibaret. İngiltere efsanelerle doludur. Tabi ülkelerin hepsinde durum aynıdır herhalde. İnsanların işleri ve maaşları ya da Şövalyelerinin kötülüklerinden başka konuşacak bir şeyleri olmuş oluyor böylece. Winchester’da koca bir heykeli dikilen Alfred adlı büyük bir İngiliz Önderi hakkında bir efsane vardır. Winchester’ı hatırlıyor musun? Hani bir kere beraber gitmiştik. Orada dikilen heykel şehrin arkasında yükselen tepe kadar büyüktü; elinde bıçağı ve savaş miğferi vardı ama o sadece bir asker değildi çünkü bir kitap yazmıştı. Keşke şimdi o kitabı Hitler’in kitabıyla karşılaştırabilsem! Ve Alfred adlı o adam İngiltere’yi Almanlardan korumak için gelmişti.”</p>

    <p class="paragraf">“O halde hayallerin taşıdığın isme dayanıyor?”</p>

    <p class="paragraf">“Ben sadece İngiltere’yi Almanlardan korumakla kalmayacağım. Tüm dünyayı kurtaracağım,” dedi genç Alfred mütevazı bir tavırla.</p>

    <p class="paragraf">“Ya Japonlar ne olacak?”</p>

    <p class="paragraf">“Ha, Japonlar. Alman ideası çökmeye başlarsa birlik olup onların ideasını da çökertebiliriz. Aynı şey, sadece biraz farklı. Eminim. Ama görmüyor musun genç Hermann, sandığın kadar çılgın ya da boş biri değilim. Ben bir bilgi havuzu gibiyim, çok eski bir insan fikrinin saklandığı yer. Alman düşüncesine karşı olan bir düşünce olmak zorunda ve bu, Alman düşüncesi kadar eski olmalı. Anlıyor musun? Yani tüm bunları yapacak olan <span class="CharOverride-13">ben</span> değilim, o düşünce. Beni öldürürsen başkalarına geçecek.”</p>

    <p class="paragraf">“Peki yedi yüz yıldır neredeydi o düşünce?”</p>

    <p class="paragraf">“Evsizdi belki de, bir yer arıyordu kendine. Ya da dinleniyordu. Ya da kış uykusundaydı. Ama asla ölmedi. Yedi yüz yıl nedir ki? İnsan yüz yıl yaşarken, yedi yüz yıl uzun bir süre değil. Tarih daha yeni başladı –yeniden.”</p>

    <p class="paragraf">“Ne demek istiyorsun?”</p>

    <p class="paragraf">“Bilmiyorum. Uyuyacağım şimdi. Bir yere gitmemiz ya da bir şey yapmamız gerektiğinde beni kaldır.”</p>
  </div>
</body>
</html>
