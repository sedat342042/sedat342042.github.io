<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-6</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-7"><a id="B-l-m-Yedi"></a>BÖLÜM YEDİ</p>

    <p class="paragraf">Bu tuhaf üçlü ertesi gün yeniden toplandılar. “Hermann,” dedi von Hess. “Masum ya da kısmen masum bir adam olarak (o oğlanı öldürdüğün için), Alfred’le İngiltere’ye gitmek uğruna Kalıcı Sürgün edilmeyi kabul ediyor musun?”</p>

    <p class="paragraf">Hermann, çok acı çekiyormuş gibi suratını ekşitti, ama genç kurbanına acıdığı için değil.</p>

    <p class="paragraf">“Efendimiz, kabul ediyorum,” dedi alçak sesle.</p>

    <p class="paragraf">“Sorgulanmaya, itiraf etmeye, Şövalye Konseyi’nin cezasına, halk önünde itibarsızlaşmaya, Almanya’dan ayrılmaya katlanabilecek misin?”</p>

    <p class="paragraf">“Her şeye katlanırım, efendim. Lütfen, asilzadeleri, ben korkak değilim.”</p>

    <p class="paragraf">“Neler yaşayacağını bilmiyorsun. İtibarsızlaştırılmış ve Kalıcı Sürgün’e gönderilmiş bir Nazi gördün mü hiç?”</p>

    <p class="paragraf">“Hayır, efendim.”</p>

    <p class="paragraf">“Ben gördüm. Korkunç bir şey. Kan Soyu’na inanmasam da, bunu korkunç buldum. Ayrıca cezan onandıktan sonra senin için bir şey yapamam, sana destek veremem, seninle konuşamam. Ondan sonra seninle konuşma ya da seni görme şansım olmayacak.”</p>

    <p class="paragraf">Hermann yine yüzünü ekşitti.</p>

    <p class="paragraf">“Efendimiz, sizi bir daha görememek beni çok üzecek. Sanırım, ben... bunu yapmayacağım.”</p>

    <p class="paragraf">“O halde iyi bir delikanlı olacak ve işini yapıp aklı başında davranacaksın?”</p>

    <p class="paragraf">“Hayır, efendim. Gitmezsem kendimi öldürürüm.”</p>

    <p class="paragraf">“Ama o zaman da beni göremeyeceksin, en azından bu büyük sorun.”</p>

    <p class="paragraf">“Sanırım gitmem daha iyi olacak, efendim,” dedi Hermann.</p>

    <p class="paragraf">“Emin olmalısın. Bu iş bir kere başladı mı, muhtemelen durduramayacağım. Tank gibi seni ezip geçecek. İngiltere’de kendini öldürmeden yaşayabilecek misin? Çünkü bunu yapsan bile Almanya’da iyi bir Alman olarak ölebilir ve burada gömülebilirsin.”</p>

    <p class="paragraf">“İngiltere’de Alfred’le beraber yaşayabilirim. Bana bir İngiliz çiftliğinde iş bulacağını söyledi. Bulfort’a yakın, Wiltshire denen bir yerde.”</p>

    <p class="paragraf">“Alfred’i ve ona verdiğim kitabı, elinden geldiğince koruyacak mısın?”</p>

    <p class="paragraf">Hermann başını kaldırdı, derin bir nefes aldı.</p>

    <p class="paragraf">“Kanımın son damlasına kadar, efendim.”</p>

    <p class="paragraf">“Pekala, bir Nazi ve benim bir adamım olarak gidemediğine göre, Alfred’in adamısın artık. Ona hizmet edecek ve beni koruduğun gibi onu koruyacaksın.”</p>

    <p class="paragraf">“Öyle yapacağım, efendim.”</p>

    <p class="paragraf">“O halde dinle. Dün gece Münih’e gittim, evvelki gün ölen Rudolf adlı oğlanın ölümüyle ilgili. İfadeni henüz kimseye göstermedim. Ölen oğlanı acımasızca dövmek suçundan Şövalye’nin Polis Müdürü tarafından tutuklanmış görünüyorsun. Ama bu kaza eseri bir ölüm de olabilir ve olay, ileride daha dikkatli olman, on dört yaşındaki oğlanların erkek olmadıklarını aklından çıkarmaman için kırbaç cezası almandan daha ileri gitmeyebilir. Bu ifadeyi açıklarsam,” Şövalye ceketinin cebine dokunarak konuşmaya devam etti, “hiçbir şey olmaz. İğrenç bir ırk lekeleme suçu işleyerek bir oğlanı öldürmek, gerçek bir Alman’ın gözünde cinayet değildir, bir savaşçıyı öldürmekten daha fazla cinayete girmez. Kalıcı Sürgün edilebilmen için başka bir itirafta bulunman gerekir; ilk ifadenin kasten yanıltıcı olduğunu söylemek zorundasın ve inandırıcı olması için, sana ilgi göstermediği için Rudolf’tan nefret ettiğini ve onu kıskandığını söylemelisin.”</p>

    <p class="paragraf">“Evet, efendim,” dedi Hermann, donuk bir sesle.</p>

    <p class="paragraf">Şövalye bir an duraksadı.</p>

    <p class="paragraf">“Hermann, bu hafta Şövalye Konseyi toplanıyor. Ancak görüşülecek davayı önceden bildirmem gerek. Bu konseyi kaçırırsan bir sonrakini üç ay beklemek zorundasın.”</p>

    <p class="paragraf">“Bu konseye çıkacağım.”</p>

    <p class="paragraf">“Ama bu akşam gelip ikinci ifadeni vermen gerekiyor. Diğer ifadenle birlikte yarın Münih’e götürülecek. Ve yarın Münih’te hapse girmek zorundasın.”</p>

    <p class="paragraf">“Gireceğim, efendim.”</p>

    <p class="paragraf">“Alfred’le beraber İngiltere’ye gidemeyeceksin. Almanya’da herkes gibi onun da senden nefret ediyormuş gibi davranması gerek. Ayrıca gemiye binene kadar gözetim altında olacaksın.”</p>

    <p class="paragraf">“İtibarsızlaştırmadan sonra beni hemen gönderecekler mi?”</p>

    <p class="paragraf">“Göndereceklerini sanıyorum.”</p>

    <p class="paragraf">“O zaman onunla aynı zamanda orada olacağım.”</p>

    <p class="paragraf">“Sen önce varırsan benim evime gidebilirsin,” dedi Alfred. “Thomas, Fred ve küçük James var evde. Yanında hiç parası olacak mı, efendim? Yoksa gemiden indiği yerden Wiltshire’a kadar yürümek zorunda mı kalacak?”</p>

    <p class="paragraf">“Ben ona para vereceğim. Çok değil, elbette. Ama elinden almazlar. İngiltere’de iş bulana kadar yaşlı kadın yiyecek vesikası verilir, hiç yoktan iyidir ve tabii bir İngiliz çiftlik kâhyası ona iş verecek olursa da bu onun maaşına engel olmaz. Ve Hermann, İngiliz gibi görünmen ve geçmen yasaktır, konuşmadığın sürece.”</p>

    <p class="paragraf">“Biliyorum efendim. Özel bir kızıl üniforma giymek zorundayım ve çıkarırsam dayak yerim.”</p>

    <p class="paragraf">“Evet. Dışlandığın fark edilmeli. Her Nazi’nin seni tekmeleme ve her İngiliz’in seni aşağılama hakkı vardır. Buna dayanabileceğine emin misin?”</p>

    <p class="paragraf">“Evet, efendim. Asilzadelerine ikinci ifademi ne zaman vereceğim?”</p>

    <p class="paragraf">“Beş civarı. Ama şimdi istersen kalabilirsin, Hermann.”</p>

    <p class="paragraf">“Efendim, çiftlikte çalışmak isterim, eğer müsaade ederseniz. Bugün pancar sineklerini bile bitiremedik.”</p>

    <p class="paragraf">“Ah, kahrolası pancar sinekleri. Neyse, tamam, sen gitsen daha iyi olacak. Çalışırken daha mutlu oluyorsun sanırım. Son talimatlarımı ve tavsiyelerimi bu akşam vereceğim. Çekilebilirsin.”</p>

    <p class="paragraf">Hermann çıktı. Şövalye’nin canı çok sıkkındı ama hiçbir şey söylemedi.</p>

    <p class="paragraf">Uzun bir sessizlikten sonra Alfred, konuşma cesaretini gösterdi. “Efendim,” dedi. “Ona kendi sürgün yerini seçmesine izin verecekler mi? Almanya’dan çıkınca ya onu doğruca Rusya’ya gönderirlerse?”</p>

    <p class="paragraf">“Almanya dışında olduğu sürece İmparatorluk’ta istediği yeri seçmesine izin verirler. Bir sürgün Güney Afrika’ya gitmek istediğini söylese, oraya da gönderirler. Cezanın niteliği sürgün edilmesi ve dışlanmasıdır. Kimin nereye gittiğine bakmazlar.”</p>

    <p class="paragraf">“Gerçek bir sürgün için bu çok kötü bir şey olmalı.”</p>

    <p class="paragraf">“Seni sevse de, gerçek bir sürgün olmasa da, maalesef Hermann için de bu gerçek bir sürgün olacak. Ona söylenmemesi gerekir, Alfred.”</p>

    <p class="paragraf">“Bütün Almanlara söylenmesi gerekir.”</p>

    <p class="paragraf">“Evet, ama daha değil. Zamanı gelmedi.”</p>

    <p class="paragraf">“Ne zaman gelecek?”</p>

    <p class="paragraf">“Bilmiyorum. Olabilecek iki şey var. Birincisi, milletin bir elli yıl daha savaşmadan durabileceğini sanmıyorum. Otuz yıl bile dayanamazlar belki. Sonra değişen şartlara uyum sağlayamamanın verdiği perişanlık, yani kalıcı barış onlara <span class="CharOverride-13">bir şey</span> yapacak. Şövalyelere ya da Führer’e başkaldırabilir, sadece sefilliğe yol açan Sosyal Düzen’i, eski sosyalist duygu ve düşünceleri yeniden canlandırabilirler. Bu durumda iç savaş çıkar, bazı Naziler Şövalyelere bağlı kalır ve bazı Şövalyeler de –pek azı- hoşnut olmayan Nazilerin yanında yer alır. Ama tabi ırklar Almanların onları ezmelerinden memnun olmayacaklar ve aptalca isyanlar çıkaracaklardır. Bu da Almanları bir araya getirir ve Sosyal Düzen Almanyası için yaptıkları her şey, tabi ırkları yeniden bölüp parçalamak eylemine dönüşebilir. Ama bunların hiçbirinin adım adım ya da aniden, inancın yitimiyle olacağına inanmıyorum. Din ve ahlak hakkında bir belirsizlik, bizim tüm felsefemizdir. Çünkü kokuşmuş bir cesettir bu ve kokusu yayılmaktadır. Savaş ihtimalini ortadan kaldıracak olan şey dinin ortadan kalkmasıdır. Esasen savaş zamanında faydalı olan ve ayakta tutan tek şey dindir. İnanç yitimi Almanya’yı ele geçirdiğinde, perişanlıkları son raddeye gelmiş insanlar el yordamıyla yeni fikirler, yeni bir ahlak yapısı aramaya başladıklarında Gerçeğin Evangelistlerinin görevlerinin başlama zamanı gelmiş demektir. Her yerden çıkabilirler, Almanya içinden ve dışından; ama şansımız varsa, mesajın geleceği bir yer biliyorum ki orası da İngiltere’dir. Buna benim ömrüm vefa etmez, muhtemelen seninki de, ama günün birinde bu olacaktır. Çekirdeği oluşturman gerek, Alfred. Kitabımın ve karakterinin yardımıyla. Ve insanları eğitmen gerek. Oğullarını eğit. Oğlun var mı?”</p>

    <p class="paragraf">“Üç tane.”</p>

    <p class="paragraf">“Güzel. Üç oğlan daha yap. Ve diğer erkeklerin oğullarını eğit. Hakikat topluluğuna zayıf kimseleri ve aptalları alma, daha değil. Aldığın herkesten emin ol ve çok fazla adam toplama. Uyar onları, Alfred, topladığın ruh gücünü şiddete karşı uyar. Alman otoritesine tekme atmamalarını söyle demiyorum; onları şiddeti asil, erkekçe bir şey olarak algılamaya karşı uyar. Biz Almanlar bunu yaptık, kuvveti en büyük güç kıldık ve iyi bir hayat kuramadık, bu şimdi bile mümkün değil. Bu yüzden Tanrı aşkına, onları bedensel askeri değerler konusunda uyar ve yeni ruhani değerler yarat, onlara öğütler ver. Von Hees’i anlamalarını sağla. Resmi olarak ve her şeyin üstünde o kuvvete, fiziksel hegemonyaya yine de inanmıştı, ama onun erdemi ve kahramanlığı ruhaniydi. Erkeklerin ruhani dürüstlük ve cesaretleri için ‘hazırda bekleyen seçkin orduları’ hatırla. Bazen…” Şövalye iri gözlerini dalgın dalgın Alfred’e dikip devam etti: “Bazen hayal edilemeyecek karmaşa ve zenginlikleriyle eski medeniyetlerin –ki von Hess kerametlerinin milyonda birini bile anlatamayacağını söylüyor- bir ırkın sadece başlangıcı da olsalar, bu uçurumun, bu korkunç karanlığın ergen oğlanların durgunluğuna benzediğini ve erkekliğimizin henüz gerçekleşmediğini düşünürüm. Tanrı’nın, çocuklukla erkeklik arasında bir mola vermemiz, dinlenmemiz, geri dönüşü olmayan şeyler yüzünden duyduğumuz pişmanlıkla başa çıkabilmemiz için erkeklerin, Almanların ve Japonların hünerli enstrümanlarıyla gerçeğe karşı suç işlemelerine izin verdiğini düşünürüm. Çocukluğumuzun mucizelerini bilseydik yeniden çocuk olmayı isteyebilirdik, ama mucizenin orada olduğunu bilerek umutla ilerleyebiliriz. Bu senin ve senden sonra gelenlerin görevi olacaktır. Bu durgun oğlanların, bu aptal ve yıkıcı ergenlerin mükemmel olmadıklarını, parlak bir çocukluk geçirdiklerini ve büyüme görevlerini yerine getirir ve çocuk ruhları gündüz yanan bir muma dönmeden olgunluk çağına erebilirlerse yine parlak bir çocuklukları olacağını anlamalarını sağlayacaksın. Şu anda kitabı koruyabilecek güvendiğin birileri var mı? Benim gibi işini şansa bırakmamalısın. Bunun için bir sebebin yok. Ben görevimden emin değildim, ama sen eminsin.”</p>

    <p class="paragraf">“Bir adamım var,” dedi Alfred.</p>

    <p class="paragraf">“Kaç yaşında?”</p>

    <p class="paragraf">“On yedi.”</p>

    <p class="paragraf">“Çok genç,” dedi Şövalye başını iki yana sallayarak.</p>

    <p class="paragraf">“Kitabı bırakabileceğim, tanıdığım en iyi adam o. Mesele daha cesur, daha azimli, diğer arkadaşlarımdan daha güvenilir olması değil, en zekileri olması.”</p>

    <p class="paragraf">“Peki, görevi fiilen devralana kadar iyice büyür umarım. Oğlun herhalde, değil mi?”</p>

    <p class="paragraf">“Evet. Genç Alfred.”</p>

    <p class="paragraf">Şövalye bir şey hatırlamış gibi gülümsedi.</p>

    <p class="paragraf">“Hepinizi Almanya’dan kurtaracak olan bu yiğit Kral’ın-Führer’in adı da bu değil miydi?”</p>

    <p class="paragraf">“Evet. Adı Alfred’di. Ülkemiz fethedilmeden önce yaşamış olan büyük bir İngiliz Kral.”</p>

    <p class="paragraf">“Hangi fetihten bahsediyorsun?”</p>

    <p class="paragraf">“Bilmiyorum.”</p>

    <p class="paragraf">“Ama iki kez fethedildiğinizi biliyorsun, değil mi? Almanların ilk değil, ikinci işgalciler olduğunu?”</p>

    <p class="paragraf">“Önceden de fethedildiğimize dair efsaneler var, ama işgalcileri yenmişiz. Yalnız, İskoçlar hiçbir zaman fethedilmediklerine inanırlar.”</p>

    <p class="paragraf">“Bu ilginç bir nokta. Evet, ülkeniz fethedildi, von Hess bundan bahsediyor çünkü Avrupa’da önemli sonuçlar doğurdu bu olay. Hitler’den bin yıl önce İskandinav kökenli olan Normandiyalılar Fransa’nın kuzeyine yerleşip Anglosaksonları işgal ettiler ve İngiltere’yi aldılar.”</p>

    <p class="paragraf">“Ve biz onların kökünü kuruttuk, değil mi? Öyle görünüyor.”</p>

    <p class="paragraf">“Bir bakıma evet. İngiltere’yi Fransa’dan yönetmeyi bırakıp İngiliz olmak zorunda kaldılar ve yüzlerce yıl boyunca Fransa’yı İngiltere’den yönetmeye çalıştılar. Bu tıpkı, Southampton, Londra ve tüm İngiliz bölgelerinin Şövalyelerinin hayatları boyunca buralarda kalmalarına, onların soyundan gelenlerin Naziler, İngilizler, Gallerliler, İrlanda ve İskoçyalılardan bir ordu oluşturup Almanya’ya saldırmalarına benziyor.”</p>

    <p class="paragraf">“Bu kadar kötü bir entrikaya gerek yok, gerçeği söyleyecek duruma gelene kadar devam edeceğiz.”</p>

    <p class="paragraf">“Korkarım yarıdan çoğunuz kana susamış durumda,” dedi Şövalye, başını iki yana sallayarak. “İskoçların, Almanlardan önce fethedilmediklerini söylemelerine gelince, yeterli görünüyor. Von Hess belli bir tarih vererek –şimdi aklımda değil, bin yedi yüzler gibi bir şeydi- İskoçya ve İngiltere’nin birleştiğini ve İngiltere Adalarının tek bir kralın hükmüne girdiğini anlatıyor. Savaştan ziyade bir anlaşma, bir evlilik gibi bir durum bu.”</p>

    <p class="paragraf">“Alfred adlı kral hakkında bir şey söylemiş mi?”</p>

    <p class="paragraf">“Evet. Kral Alfred, Sakson kanunlarını yazmış ve İngiltere’yi İskandinav olmaktan men etmiş.”</p>

    <p class="paragraf">“Hah!” Alfred sevinçle sırıttı. “Varmış işte, gördünüz mü! Ve olacak da. Genç Alfred’in oğlu, belki de. Haberci.”</p>

    <p class="paragraf">“Londra Şövalyesi’ne bir mektup yazıp İngiltere’de adı Alfred Alfredson olan ve en büyük oğluna Alfred adını veren bütün erkekleri toplamasını söylesem iyi olacak. Hepsini sadakatsizlik suçundan idam etmesini söyleyeceğim.”</p>

    <p class="paragraf">“Yo, bu haksızlık, efendim. Alfred, Hermann kadar yaygın bir isimdir.”</p>

    <p class="paragraf">“Nasıl yani, babadan en büyük oğula kadar devam mı ediyor? Soyadlarınızı nasıl kaybettiğinizi sormuştun, onu hatırladım şimdi. Sanırım Alman Hükümeti sıradan erkeklerin, Nazilerin ve tabi ırkların mümkün olduğu kadar aile kavramından uzaklaşmalarını istedi. Şövalyelerin aile kavramları olmasına izin verilir, bunun ne kadar tehlikeli olabileceğini görüyorsun, değil mi? Von Hess erkekleri kitap hakkında hiçbir şey yapmadılar ama hiçbiri de onu yok etmedi, çünkü iyi Almanlar olarak görevleri buydu. Ama Şövalyeler aristokrattır ve aile onurları olmalıdır. Nazilerin ise sadece ülke onurları olmasına izin verilir. Kan Soyu onların ailesidir, bu yüzden de bütün soyadları yasaklanmıştır. Sadece çok az sıradan Alman isminin oğullara verilmesine müsaade edilir. Hiçbir erkek az rastlanır bir isme sahip olarak büyüklenemez. Ama tüm bunlar uzun zaman önce düzenlenmişti. Şu anda durum nedir, bilmiyorum. Artık sadece sosyal düzenin bir parçası oldu. Şövalyelerin soyadları vardır, Nazilerin yoktur.”</p>

    <p class="paragraf">“Peki ya bizim gurur duyacak neyimiz var?”</p>

    <p class="paragraf">“Hiçbir şeyiniz. Naziler kıskanmasın diye sizin de soyadlarınız yasaklandı. Sonuçta İmparatorluk’taki herkesin bir kayıt numarası var, daha ne istiyorsunuz ki?”</p>

    <p class="paragraf">“Oh, umurumda değil. Alfred bana yeter. Genç oğlana da Fred deriz. Yalnız, kafamı karıştıran başka bir şey var. Madem bizi Almanlaştırmak istediniz, o halde neden dilimizi ve yazımızı kullanmamıza izin verdiniz? Farklı bir dilleri ve yazıları varsa, İngilizlerin bu dile hâkim olması zorunludur. Oysa oğlan kreşlerinde Almanca konuşmayı zorunlu kılmak daha kolaydı.”</p>

    <p class="paragraf">“Bizim felsefemizi ve sizin değersiz olduğunuzu kabul etmeniz dışında, sizi hiçbir şekilde Almanlaştırmak istemedik. Bizim kanımız ve dilimiz kutsalsa eğer, küçük Rusların, İtalyanların ya da İngilizlerin dilimizi doğum dili olarak sahiplenmelerine izin veremeyiz. Bu size doğuştan gelen bir hak değildir, kolaylık açısından bu dili öğrenmek zorundasınız, hepsi bu. Bir İmparatorluk’u yönetmenin iki yolu vardır. Birincisi, yabancı uyruklulara, İmparatorluk’un içindeyken, dışında olduklarından daha mutlu olduklarını hissettirmek, bundan gurur duymalarını sağlamak, sahip olduklarından daha iyi bir medeniyet sunmak, iyi davranışlar sergileyerek tam vatandaşlık hakkını kazanmalarına izin vermektir. Romalıların yöntemi buydu. Damarlarında bir damla Roma kanı olmayan, ama kendilerini gururla ve seve seve Romalı olarak tanımlayan binlerce kişi vardı. Yasal olarak buna hakları vardı ve hükmeden ırkın ayrıcalıklarından faydalanıyorlardı. Diğer yöntem ise, tabi ırkların esasen değersiz olduklarına, bambaşka birinin kutsal ırkı tarafından yönetilmeye ve eşit vatandaşlığı sonsuza dek inkâr etmeye inanmalarını sağlamaktır. Doğuştan Alman değilse, bir erkeğin kendini Alman olarak tanımlamasına asla izin veremeyiz. Biz Kan Soyu’yuz. Sizlerse değilsiniz. Bu yüzden, ne kadar kutsal olursak olalım, Hitler Alman’dan başka bir millete dahil olmasa da, bizimkinden başka bir felsefe ya da yaşam tarzı mümkün olmasa da, kendi dilinizi konuşmalı, kendi yazınızı yazmalı ve İngilizce düşünmelisiniz. Dinde eşitliği bile düşünemezsiniz. Kiliselerimizde yabancıların dışlandığı bazı törenler vardır. Dışlamak, insanı değersiz hissettirmenin en iyi yoludur. İnandığınız dinde ve yaptığınız pek çok şeyde siz daima dışarıda kalanlarsınız. Asla rahip olamazsınız…”</p>

    <p class="paragraf">“Rahip nedir?”</p>

    <p class="paragraf">“Dini törenleri yöneten kişi.”</p>

    <p class="paragraf">“O Şövalye değil mi?”</p>

    <p class="paragraf">“Rahipler ve Şövalyeler aynı anda olmasınlar istedik. Bu daima sorunlara açar. Alman İmparatorluğu’nda kilise ve devlet aslında birdir ve Führer Papa’dır.”</p>

    <p class="paragraf">“Anlamıyorum.”</p>

    <p class="paragraf">“Hıristiyan dininde rahipler –yani töreni yöneten, Hitler kilisesindeki kutsal adamların karşılığı olan erkekler- yönetim, idare ve savaşı birlikte götüren farklı erkekler takımıydı.”</p>

    <p class="paragraf">“Ne şaşırtıcı bir fikir! Ama bu takım diğerinden rütbece üstün olmalı.”</p>

    <p class="paragraf">“Her zaman değil. Rahiplerin ruhani güçleri, Hükümet’in ise maddi güçleri vardı. Asiller en çok rahiplerden korkardı.”</p>

    <p class="paragraf">“O halde rahipler silahlıydı, öyle mi?”</p>

    <p class="paragraf">“Hayır, ama insanları lanetleyebiliyorlardı.”</p>

    <p class="paragraf">“O da nedir? Şövalyeler hep bana küfrederler.”</p>

    <p class="paragraf">“Rahipler insanları Tanrı’nın menfaat ve inayetinden dışlayabilirlerdi.”</p>

    <p class="paragraf">“Sahiden mi? Buna inanamam.”</p>

    <p class="paragraf">“Elbette hiçbir insan bir başka insanı Tanrı’dan dışlayamaz. Ama onlar bunun mümkün olabileceğini düşünmüşler, hepsi bu.”</p>

    <p class="paragraf">“O halde rahipleri öldürselermiş.”</p>

    <p class="paragraf">“Ama bu da kendi içinde Tanrı’dan dışlanmak demektir. Rahipler dokunulmazdı, tıpkı Führer ve İç Halka gibi.”</p>

    <p class="paragraf">“Ama Şövalye olmadıklarını söylediniz, sadece rahipmiş onlar, lanetlemekten başka gerçek bir güçleri yokmuş. Birini yumruklarsanız ve ölümüne kırbaçlanırsanız, o kişinin dokunulmaz olduğu açıktır. Şövalyelere yumruk attığımda lanetlenmekten başka bir ceza almayacaksam, İngiltere’de tokatlamak istediğim bir iki Şövalye var doğrusu –hafifçe vuracağım, elbette.”</p>

    <p class="paragraf">“Maalesef bunu anlayamayacak kadar dinsizsin. İnsanlar, hatta asiller bile, kilisenin, yani rahiplerin aracılığı olmadan Tanrı’ya yaklaşamazlardı. Tıpkı senin, Şövalye’nin Polis Müdürü olmaksızın bir Şövalye’ye yaklaşamayacağın gibi. Ve hiçbir surette Führer’e de yaklaşamazsın. Polis Müdürü’nü sinirlendirirsen Şövalye’nin de yüzünü göremezsin, değil mi? O zamanlar da böyleydi: İnsanlar ya da asiller rahipleri kızdırırlarsa Tanrı’ya giden yolları kesilirdi.”</p>

    <p class="paragraf">“Tanrı o yolu kesmezse ne olacak? Diyelim ki Führer benim adımı duydu ve ‘Von Hess’in kitabını İngiltere’ye götürecek olan şu enteresan kardeşimizi görmek isterim,’ dedi. Hiçbiriniz beni ondan uzak tutamazsınız. Tutabiliyorsanız, Führer o değil, sizsiniz demektir. Rahipler de insanları Tanrı’dan uzak tutabiliyor ve ‘Bu adamı kutsayabilirsin, bu adama iyilik etme,’ diyebiliyorlarsa, o zaman Tanrı O değildir. Rahiplerden daha değersiz demektir. Ve Führer tek adamken ve beni ya da yönetimi altındaki milyonlarca kişiyi tanımazken, Tanrı herkesi tanımak ve ona gelmeyi isteyip istemediklerini bilmek zorundadır. Bir insanın diğer insanları Tanrı’dan uzak tutabileceği gibi çılgınca bir fikre kimse inanamaz.”</p>

    <p class="paragraf">“Tanrı rahiplere, onu insanlardan uzak tutma gücü vermiştir.”</p>

    <p class="paragraf">“Bu daha da büyük bir çılgınlık, çünkü Tanrı’nın gönüllü olarak teslim olduğu ve yargılama özgürlüğünü rahiplere devrettiği anlamına gelir. O insanlar bunlara inandıysa eğer, sizden daha az uygarlarmış. Daha aptal. Ben küçükken ve henüz Hitler’e inanırken, Führer’in ya da herhangi bir Şövalye’nin beni ondan uzak tutabileceğini hiç düşünmezdim. Hitler ve ben anlaştığımız sürece, hepiniz denize düşebilirdiniz. Dualarımda derdim ki, ‘Lütfen, Hitler, Teknik Okula gireyim.’ Bunun için Şövalyelerin başına ekşimem gerektiğini hiç düşünmezdim.”</p>

    <p class="paragraf">“Bizim dinimiz mucizevi bir din değil, aynı anlamı içermiyor. Bizim dinimizde cehennem yoktur, askerler ve rahipler birdir, bizimki bir savaş dinidir ve siz de askeri olarak yönetilirsiniz, ruhani olarak değil.”</p>

    <p class="paragraf">“Bizi ruhani olarak yönettiğiniz gün İngiltere’nin kutlu günü olacak,” dedi Alfred gülerek. “Şövalyelerin kafaları üç kuruşa satılacak.”</p>

    <p class="paragraf">“Yine de Haberciler, iyi olmak istiyorlarsa, askeri değil ruhani yoldan gidecekler.”</p>

    <p class="paragraf">“Ha, o başka. Tanrı’yla insan arasına girebileceklermiş gibi davranmayacaklar. Gerçeği söyleyecekler. Bunda ruhani bir şey yok. Şeytan kimdir? Hitler’in Tanrısı’ndan daha da şeytandır onlar.”</p>

    <p class="paragraf">“Nasıl?” dedi Şövalye. “Ne demek istiyorsun?”</p>

    <p class="paragraf">“İnancın şeytanları. Von Hess onların ne olduklarını söylemiyor mu?”</p>

    <p class="paragraf">“Ha, onlar. Lenin ve Stalin şeytan gibiydi çünkü Rus liderleriydiler. Almanya’nın en büyük mücadelesi onlara karşı oldu. Lenin, Hitler iktidar olmadan çok önce öldü; Stalin’le de karşı karşıya gelmediler hiç.”</p>

    <p class="paragraf">“Kutsal Uçak’la hava kuvvetlerinin başında Moskova’ya uçmadı mı?”</p>

    <p class="paragraf">“Elbette hayır. Tırnağının ucunu bile tehlikeye atamayacak kadar değerliydi o.”</p>

    <p class="paragraf">“O halde kahraman değildi?”</p>

    <p class="paragraf">“Cesur biri olduğuna hiç şüphem yok, çünkü Almanlar bir korkağın peşinden gitmezler. Ama hiçbir şey yapmaya izinli değildi. Sadece tanrılık yapmasına izin verilmişti.”</p>

    <p class="paragraf">“O halde Hitler İncili’ni yazan Röhm de onun kadar kötü mü? Kahraman arkadaşların birinin kılığına giren bir hain, hilekâr ve iblis mi?”</p>

    <p class="paragraf">“Yardakçı olarak neden seçildiğini bilmiyorum, çünkü birkaç kişi daha vardı.”</p>

    <p class="paragraf">“Kimin yardakçısı? Birkaç kişi nerede vardı?”</p>

    <p class="paragraf">“Hıristiyan dinindeki yardakçılar. İsa’nın ona ihanet eden arkadaşları. Röhm aynı zamanda, Hitler yönetime geldikten hemen sonra ona başkaldıran kişidir; ama isyan etmedi, başka bir sebepten öldürüldü. Pek çok kişi öldürüldü, von Hess bu kısmın karanlıkta kaldığını söylüyor. O zamanlar önemli olabilirdi, ama tam bir ayaklanma olmadığı kesindi. Röhm Hitler’in arkadaşıydı, yaptığı yanlıştan önce hatırı sayılır bir güce sahipti. Ama onun ve diğer suçluların neden iman ikrarına girdiklerini bilmiyorum. Pek çoğu önemli Nazilerdi. Dördüncü olan Karl Barth’a gelince, onunla ilgili bir şey bulamadım. Von Hess ondan bahsetmiyor. İki şeytanın Rus, bir Alman’ın hain olduğunu, Karl Barth’ın ise diğer düşmanı, yani Hıristiyanlığı temsil ettiğini düşünebiliriz. Aynı zamanda Alman olmalı diye düşünüyorum ve doğal olarak bir Alman Hıristiyan, Hitlerciler için herkesten daha zararlıdır.”</p>

    <p class="paragraf">“Daha sert olduğu için mi?”</p>

    <p class="paragraf">“Daha rezil olduğu için.”</p>

    <p class="paragraf">“Karl Barth’ın Hitler İncili’nde olması gerek. Diğer üçünden kahramanlık savaşında bahsediliyor.”</p>

    <p class="paragraf">“Karl Barth gizemli biri,” dedi Şövalye, iç geçirerek. “Onu çözemedik. Röhm gibi sıradan biri de olabilir, Lenin ve Stalin gibi büyük bir lider de. Ya da von Hess gibi biri de. Öte yandan çok kötü bir adam da olabilir.”</p>

    <p class="paragraf">“Bunları gülmeden nasıl söyleyebildiğinize şaşıyorum.”</p>

    <p class="paragraf">“Tuhaf, evet. Ama yine de tuhaf değil. O İnanç bu büyük İmparatorluk’u altı yüz yıl boyunca ayakta tuttu. Dayanıklılık değerinin anlamsızlığı neredeyse anlamsızlığa son veriyor.”</p>

    <p class="paragraf">“Bu tehlikeli bir düşünce. Milyon yıl da dayansa yine de saçma olabilir, tıpkı bir gerçeğe kimsenin inanmamasının, onun gerçekliğini değiştirmeyeceği gibi.”</p>

    <p class="paragraf">“Bunu ben de düşündüm. Paketleyip mühürleyerek, üstüne adımı da yazıp Gloucester Şövalyesi’ne göndereceğim bunu. Kendisi dostumdur. Nazi memurları çantanı arayacak olurlarsa, orada ya da bu tarafta, Şövalye mührünü kırmaya asla cesaret edemezler. Hiçbir Şövalye de bunu yapmaz. Bu benim meydan okuyacağım bir kabalık olur. Paketin üstüne ‘Alfred E.W. 10762 eliyle’ diye yazacağım. O zaman kimse onu elinden alıp postaya vermek gibi bir işgüzarlığa kalkışmaz. İçinde ne olduğunu sorarlarsa yalan atacak ve bilmediğini söyleyeceksin. Neden senin gibi bir İngiliz’in Şövalye habercisi olarak seçildiğini sorarlarsa da senden hoşlandığımı söylersin ki, bu pek de yalan sayılmaz.”</p>

    <p class="paragraf">“Ya bir Nazi memurunun aklına gelir de, Gloucester Şövalyesi’ne çok önemli bir paket alıp almadığını sorarsa?”</p>

    <p class="paragraf">“O zaman Gloucester Şövalyesi Polis Müdürün aracılığıyla seni arayacak. Sen de özür dileyecek ve paketin Avon’a ya da denize düştüğünü ya da uygun bir yalan bulup söyleyeceksin, sonuçta kaybetmiş olacaksın. Ve Gloucester Şövalyesi’ne yazmak da istemeyeceksin. Gloucester Şövalyesi de diyecek ki, ‘Zavallı von Hess, akılsız bir İngiliz’e güvenecek kadar delirmiş.’ Bana yazıp pakette ne olduğunu sorabilir. Japonlara saldırı planlarının ve yeraltı sığınaklarının planları olduğunu söyleyeceğim. O da ‘Vah, vah, tüh, tüh,’ diyecek, gerisini aramayacak. Ama Gloucester Şövalyesi’nin bir şeyden haberi olacağını bile sanmam. Nazi memurları Şövalyelerin işlerine burunlarını sokmak istemezler ve çantanı aramak için kimse Polis Müdürü’nden daha yetkili değildir. Kutsal Orman’dan ince dallar ve Kutsal Dağ’dan birkaç taş alırsın.”</p>

    <p class="paragraf">“Gerçekten de var onlardan.”</p>

    <p class="paragraf">“Ne için?”</p>

    <p class="paragraf">“Bir adam biraz getirmemi söyledi. Memleketini özlemiş bir Nazi.”</p>

    <p class="paragraf">“Ah, zavallı çocuk! Umarım bunlar onun işine yarar. Kitabı Gloucester Şövalyesi’ne vermek yerine ne yapacaksın?”</p>

    <p class="paragraf">“Birkaç Alman uzaklaşana kadar toprağa gömeceğim. Şimdi size çok gizli bir şey, gerçek bir İngiliz sırrı vereceğim ve bunu Saksonya’da duyduğunuzu söyleyemezsiniz. Stonehenge’i biliyorsunuz, değil mi?”</p>

    <p class="paragraf">“Evet.”</p>

    <p class="paragraf">“Küçük kireç ocağını ya da küçük kireç ocağına benzeyen yeri fark etmiş miydiniz? Doğuda, çeyrek mil kadar uzakta, hendek sistemi olması gereken eski tepeciklere yakın bir yerde.”</p>

    <p class="paragraf">“Hayır.”</p>

    <p class="paragraf">“Bir yanı kireç tabakasıyla kaplı yükseltiyi diyorum.”</p>

    <p class="paragraf">“Wiltshire yükseltilerle doludur. Hatırlamıyorum.”</p>

    <p class="paragraf">“Neyse, orası bir sığınaktır, ama ilkel bir şey değil. Eski bir gaz odası ya da siper. Betondan bir oda, büyük, yeraltında.”</p>

    <p class="paragraf">“Naziler bunu bilmiyor mu?”</p>

    <p class="paragraf">“Hayır. Girişi kapanmış. Bombardımanda, kireç kaymasıyla ya da hava koşulları yüzünden. Girişi yok. Yıllar önce Stonehenge çevresinde dolanıyordum, on dokuz yaşındayken bu siperin girişindeki gevşek kireç tabakasından içeri düştüm. Neredeyse ölüyordum. Ama kurtuldum ve kimseye söylemedim. Sonra kireç tabakasını kazarak sipere girdim ve sonunu kapattım.”</p>

    <p class="paragraf">“Peki ne buldun? Gaz mı?”</p>

    <p class="paragraf">“Hayır. Havası çok kötüydü, ama kireç tabakasının içinde giderek daha iyi oluyordu. Biraz sonra güvenle ilerlemeye başladım. Çok büyük bir siper buldum, içinde on bir iskelet olan bir oda. Çürümüş iskeletler. İskelet olmaktan çıkmışlardı. Kötü kokmuyorlardı, ama acayip, küflüydüler. Üzerlerine dezenfektan attım, hemen tekrar kökleştiler.”</p>

    <p class="paragraf">“Neden dışarı çıkarmadın? Herhalde vebadan ölmüşlerdir.”</p>

    <p class="paragraf">“Çıkaramadım. Onları gömmek için taşırken bir Nazi beni görse, ‘Hey, İngiliz domuzu, o kemikleri nereden buldun?’ dese ne olacaktı? Hayır, içerde bıraktım onları. Ama tavşan deliğine çift taraflı yol yapmak istedim; bir arkadaşıma, Salisbury’deki askeri kuvvetlerde çalışan yaşıtım birine bahsettim. O biraz patlayıcı çaldı, siperin köşesini patlatarak biraz açtık. En azından çatlatmıştık ve küçük bir delik açabildik.”</p>

    <p class="paragraf">“Arkadaşın dinamitlerden anlıyor muydu?”</p>

    <p class="paragraf">“Pek sayılmaz. Ama ayakta dikilip dinamiti ateşlemedik, uygun şekilde uzun bir fitil yaptık ve gümbürtüyü bekledik. Sonunda güzellik ortaya çıktı, ama neyse ki geceydi. Bulfort’tan oraya koştum, ateşledim. Siperin üst kısmında fazla patlama olmadı, ben parçalanmasını bekliyordum, yağmurun altında yatıyordum, çok ileri gittik diye korkudan ölecektim; bütün siper, hatta kasabanın yarısı ve Stonehenge havaya uçabilirdi. Çok genç ve aptaldım, patlayıcılardan da hiç anlamıyorduk. Sonunda korkunç bir gümbürtü koptu, kendi kendime dedim ki, ‘Tanrım, Stonehenge havaya uçtu.’ Ölebileceğim hiç aklıma gelmemişti. Her şey yolunda gitti, sadece küçük bir patlama oldu, fırtınada fark bile edilmedi, arkadaşımla beraber oraya gidince her şeyin yolunda olduğunu gördük. Kireç tabakasının içinden tünel kazdık, öteki tarafa, ardıç çalılarının olduğu yere daha güzel, gizli bir giriş yaptık. Sonra bütün kemikleri alıp telle bağladık.”</p>

    <p class="paragraf">“Telle bağlamak mı? Almancası nedir?”</p>

    <p class="paragraf">“Wir haben den Draht durch die Skelleten gerannt. On bir iskelet vardı; on erkek, bir de çocuk. Çocuktu mutlaka, orada ne işi vardı bilmiyorum. Eski bir makineli tüfek vardı, kullanılmayacak kadar paslanmış ve sıkışmıştı, birkaç tane de tüfek.”</p>

    <p class="paragraf">“‘Senin hazırda bekleyen seçkin orduların,’” dedi Şövalye, alaycı bir sesle.</p>

    <p class="paragraf">“Epey gülmüştük,” diye itiraf etti Alfred. “Ama sizin de ne kadar yalancı olduğunuzu anlamış olduk. Almanlar bize eski siperlerin, beton odaların, Londra’nın altındaki eski oyukların yüzlerce yıl önce, bizi ve kendilerini Japonlardan korumak için onlar tarafından yapıldığını söylemişlerdi bize. Ama biz betonun üstünde çıkmayan boyayla yazılmış ‘Sigara İçilmez’ yazısını gördük. İngilizce. Bu bir ipucu, değil mi? O andan sonra ben de, arkadaşım Tim de Hitler’e inanmaz olduk. Dükkândan azar azar metrelerce tel çaldım, bacak kemiklerini bacak kemiklerine, kol kemiklerini kol kemiklerine bağlayarak iskeletleri birleştirip sağlamlaştırdık, lime lime olmuş kıyafetlerini ve bulabildiğimiz her şeylerini tekrar giydirdik. Makineli tüfeği dört adamla birlikte girişe yerleştirdik ve her bir iskelete olması gerektiği gibi pozisyon verdik. Diğer adamlara da tüfekleri tutuşturduk, onları duvara dayadık, ayaklarına taşlar koyarak destekledik. Fener ışığında iyi görünüyorlardı. O kemikleri toparlamamız on sekiz ayımızı almıştı, çünkü sadece geceleri gidebiliyorduk. Ama sonunda hepsini düzenledik ve o on İngiliz, orayı yaşarken olduklarından daha iyi savunacaklardı. Naziler İngiltere’deki hayaletlerden korkuyorlardı. Bunu biliyor muydunuz?”</p>

    <p class="paragraf">“Stonehenge’den korktuklarını biliyorum. Evet, siperinin bulunduğu yer iyi. Çocuğu ne yaptınız?”</p>

    <p class="paragraf">“Onu gömdük. Çok küçük bir iskeletti, onu arka boşluktan dışarı sürükledik ve biraz öteye gömdük. O çocuğun bir İngiliz olduğunu düşünerek gömmüştük, ama şimdi pek emin değilim. Uzun saçlar vardı –kafasında değil, etrafında. Küçük bir kız da olabilirdi. Küçük odaya tahtadan bir kalkan, bir kapı çakıp karışık renklere boyadım. Fener ışığında siperin devamı görünüyor, kapı olduğu hiç anlaşılmıyordu. İşte kitabı orada saklayacağım. Naziler orayı hiç bulamazlar çünkü Stonehenge çevresinde araştırma yapmak istemezler. Hem zaten orada araştırılacak bir şey de yok. Siperi bulsalar bile girişte bekleyen acımasız askerlerden hoşlanmayacaklardır. Heilige Deutschland’a zarar gelmesin diye, ‘Ach, Hitler!’ diye bağırarak kaçacaklardır. Askerleri aşsalar bile içeriye ulaşamazlar.”</p>

    <p class="paragraf">“Ya arkadaşın Tom? Yüzde yüz güvenilir biri midir? Onu tanıyan kimse var mı?”</p>

    <p class="paragraf">“Kimse yok. Bunun işe yarayacağı günün gelmesini bekliyordum. Ama Hitler’e inanarak ve ‘Tanrı Kralımızı Gönderdi’ diye şarkılar söyleyerek değil. Daha fazlasını yapmamız gerekiyordu. Bu yüzden kimseye söylemedim.”</p>

    <p class="paragraf">“Tom söylemiş midir?”</p>

    <p class="paragraf">“Tom güvenilir biridir. O öldü. Silah deposunda bir Nazi’yle tartıştı, onu öldürene kadar dövdüler.”</p>

    <p class="paragraf">“Ach!” dedi Şövalye.</p>

    <p class="paragraf">“Memnun olmalısınız. Tom sadakatsiz biriydi.”</p>

    <p class="paragraf">“Hayır, memnun olmadım. Cesur bir gençmiş, cesur gençlere ölümüne dayak atılmamalı.”</p>

    <p class="paragraf">“Neyse, çok uzun zaman önceydi bu,” dedi Alfred, onu rahatlatmak ister gibi. “Tom hainliğe müsaade etmezdi. Çok aksi biriydi, Salisbury Polis Müdürü’nü beş kere öldürmeye kalktı. Ama sevimli bir gençti. O zavallı iskeletlerle ne çok eğlenmiştik beraber! Hepsine bir isim vermiş, onlara gülmüştük ama yaşadıkları zamanları da düşünmüştük. Ta ki, vahşi ve umutsuz bir hale gelene kadar.”</p>

    <p class="paragraf">“Nasıl ölmüş olabilirler? Nasıl buldunuz onları?”</p>

    <p class="paragraf">“Yerde yatıyorlardı. Çocuk başını bir adamın omzuna koymuştu. En azından sonrasında kımıldamamış. Kemikleri kırılmamıştı, kafası parçalanmış olan Kral Nosmo hariç.”</p>

    <p class="paragraf">“Kral Nosmo mu?”</p>

    <p class="paragraf">“No Smoking. Nosmo King. Kral Nosmo. Kral Alfred gibi.”</p>

    <p class="paragraf">“Bu İngilizce bir şaka mı? Komik değilmiş.”</p>

    <p class="paragraf">“Bize komik geliyordu. Gülmekten katılıyorduk çünkü biri tepemize çökecek, bizi duyacak diye korkmuyorduk. Kral Nosmo bizim evcil iskeletimizdi, kafası parçalanmış olduğu için hepsinden daha korkunç görünüyordu. Diğerleri ise ya gazdan ya da hastalıktan ölmüş olmalıydılar.”</p>

    <p class="paragraf">“Güvenli bir yere benziyor, gerçi bir Şövalye olmandan ve kitabı masanın kilitli olmayan çekmesinde saklamandan daha güvenli değil. Ya Hıristiyan bölgesi? Çok var mı? Geceleri tuzak kurup yakalıyorlarmış.”</p>

    <p class="paragraf">“Amesbury’de biraz Hıristiyan vardır.”</p>

    <p class="paragraf">“Orası çok yakın. Tavşan peşinde koşup dururlar.”</p>

    <p class="paragraf">“Evet, biliyorum, ama orayı asla bulamazlar. Kimse orayı tesadüfen bulamaz. Ben kireç tabakasından içeri düşünce taşlar yerine oturdu, bir daha kimse düşmez artık. Öbür uçtaki boşluk bir yere varıyormuş gibi görünmüyor. Diğer taraf ise içeride gerçekten biri yoksa daima kapalı duruyor. Bir insanın kaldıramayacağı kadar büyük bir kayayla kapatılmış durumda. Kendi başıma kaldırabilmek için çok uğraştım. Stonehenge’in ana parçasının önündeki yekpare kayanın bir parçası o.”</p>

    <p class="paragraf">“Biliyorum,” dedi Şövalye. “O kayaya bir top ya da gülle isabet etmiş olmalı.”</p>

    <p class="paragraf">“Bu yüzden, diğer yükselti ve parçalanmış yerlerden biraz uzakta olarak, nispeten küçük bir parça için o kadar da tuhaf durmuyor. O kayayı oraya bir gecede sürükledik. Umarım, büyük kayanın yanına gelerek ne işe yaradıysa, aynı şekilde kitabı da korur.”</p>

    <p class="paragraf">“Hıristiyanlar Stonehenge’den korkar mı?”</p>

    <p class="paragraf">“Hayır. Ama başka batıl inançları vardır. İçlerinden biri ön girişi bulursa, o hayalet askerlerden hoşlanmayacaktır. Ayrıca Hıristiyanlar bulsa bile, kitabı da bulsalar, ellerinden bir şey gelmez. Hiçbiri okuma bilmez. Bir İngiliz’in sığınağı ya da bir Nazi’nin kaçamak yeri olduğunu sanırlar ve olaya müdahale etmez, kimseye de anlatmazlar. Hıristiyanlar sadece kendi işlerine bakarlar –İsa’ya dua ederler, günahlarının yasını tutarlar, kaçak avlanırlar, ahşap oyarlar, tahtadan düdükler ve sepetler, bitkisel ilaçlar yapar ve kızgın gölün gelecekteki sakinleriyle yasadışı ticarete girişirler.”</p>

    <p class="paragraf">“Evet,” dedi Şövalye. “Bunun, Hıristiyanlarla ticaretin engellenmesinin imkânsız olduğunu kanıtlamasına çok seviniyorum.” Kalktı, duvara gömülü dolabın kapağını açtı. “Burada, Atayurdundaki herhangi bir Şövalye’nin Hıristiyan düdüklerinin en iyi koleksiyonu var. Öldüğümde ve sahip olduklarım devlete intikal ettiğinde yobazın biri işgüzarlık edip bunları yakacaktır herhalde. Büyük bir suç. Her anahtardan olanı var ve hiçbiri de Alman yapımı değil. Hıristiyanların, delik açmadan önce ahşaba uyguladıkları gizli bir yöntemleri olmalı, bu da düdüğün tatlı bir kuş cıvıltısı gibi ses vermesini sağlıyor. Büyüleyici, küçük, ilkel bir müzik aleti. Bu düdükten başka hiçbir aletle güzel çalamayacağın müzikler var. Şunu dinle.”</p>

    <p class="paragraf">Şövalye düdüklerden birini aldı; tatlı, hoş bir melodi çaldı.</p>

    <p class="paragraf">“Duydun mu, Alfred? Bu ilkel müzik değil, kafası kuş cıvıltısıyla dolu bir adamın düşünceleri. Yani Hıristiyan düdüğü uygun bir enstrümandır. Hiçbir bülbül –hiçbir karatavuk- bu kadar tatlı ve saf bir sesle ötemez. Wagner’in, yanlışlıkla Siegfried Senfonisi dediğimiz kuş müziğini biliyor musun? Senfoni değil, operadır elbette.”</p>

    <p class="paragraf">“Evet, biliyorum.”</p>

    <p class="paragraf">“O kuş müziği Hıristiyan düdüğüyle çalınmalıdır. Kusursuz çalınabilir. Daha karmaşık müzik aletlerine uygun değildir, dünyada hiçbir şey kuş sesine daha iyi uymaz. Sadece uygunsuz, şaşırtıcı ve tatlı kuşlar olabilir. Ama maalesef denemelerini bile tavsiye edemedim. Sağduyulu bir adamın yapmak istediği ama uygunsuz olabilecek pek çok şey vardır.” Şövalye düdüğü üzülerek yerine koyup dolabı kapattı.</p>

    <p class="paragraf">“Bu düdükleri nereden buldunuz, efendim? Nazi aracılarına gidip de, ‘Bana do majör bir Hıristiyan düdüğü bulun,’ diyemezsiniz.”</p>

    <p class="paragraf">“Yo, yo. Düdükleri benim insanlarım getirdi. Arada sırada birileri bana ellerinde düdük olduğunu söylerdi. Onu çağırtır, ‘Bunun bir Alman düdüğü olduğuna emin misin?’ diye sorardım. Evet derdi, yapan adamı tanıdığını söylerdi. Düdüğü çalar, detone olduğunu ve bir Alman düdüğü olduğunu anlar, getiren kişiye geri verirdim. İstediğim anahtarda olmazdı. Çok çocukça ve aptalcaydı çünkü Hıristiyan düdüğünden ve sadece iyisinden başka bir şey almayacağımı biliyorlardı, ama formaliteler devam ettirilmek zorundaydı. Ve elbette, Hıristiyan düdüğü toplamam yanlış ve kâfirce bir şeydi. O pis şeylerin evime girmesine izin vermemeliydim. Şövalye olarak bitirmekle görevli olduğum Hıristiyanlarla ticareti dolaylı olarak destekliyordum da. Ama bu açıdan beni hoş gördüler. Bunun bir sebebi, kendilerinin de müziksever olması ve diğer bir sebebi de, benim von Hess olmamdı. Ben İngiltere, Acemistan, Fransa ve Mısır’da görev yapmıştım, daha dikkatli olmam gerekirdi ama burada, Kutsal Kent’e birkaç adım uzaktayken bile istediğimi yapıyorum. Feodal aristokrasinin, bizim aristokrasimiz feodal göründüğü için, büyük avantajları vardır.”</p>

    <p class="paragraf">“Bir Şövalye için evet,” dedi Alfred sırıtarak.</p>

    <p class="paragraf">“Ve Naziler için bile.”</p>

    <p class="paragraf">“Onları oğlan çocuğu olarak tutmada ve erkek olmalarına izin vermemede.”</p>

    <p class="paragraf">“Disiplin altındayken <span class="CharOverride-13">erkek</span> olamazlar. Führer’e <span class="CharOverride-13">koşulsuz</span> itaat edeceğime içtenlikle yemin ederek erkek olamam. Erkek olmamış Bavyeralı Nazi oğlanlar Ordu Şövalyeleri ve subayların emri altında olacağına benim emrim altında olsunlar, daha iyi. O soğuk, ilgisiz bir disiplindir, benimki ise babacan kurallardan oluşur. Erkekler kendilerini yönetebilecekleri güne kadar, körü körüne hükümete inanmaktansa bir babaya inansınlar, daha iyi.”</p>

    <p class="paragraf">“Babaya göre değişir. Bütün Şövalyeler sizin gibi değil, kendi memleketlerinde bile.”</p>

    <p class="paragraf">“Hayır. Kötü babalar da olabilir. Soğuk, şefkatsiz, vicdansız, dinin izin verdiğinden çok daha zalim. Ama hükümet soğuk olmak zorundadır.”</p>

    <p class="paragraf">“Ama vicdansız olması gerekmez. Nazilerin kendileri hükümet olmalıdır.”</p>

    <p class="paragraf">“Nasıl yani? Hepsi mi?”</p>

    <p class="paragraf">“Hayır, seçilmiş olanlar.”</p>

    <p class="paragraf">“Kim seçecek?”</p>

    <p class="paragraf">“Naziler.”</p>

    <p class="paragraf">“Peki Führer kim olacak?”</p>

    <p class="paragraf">“Seçilenler de Führer’i seçerler.”</p>

    <p class="paragraf">“Şimdi hepsini Alman değil de İngiliz olarak düşün. İngiltere özgür olsaydı, İngilizler tarafından seçilmiş de olsa herhangi birine körü körüne itaat edeceğinizi söyleyebilir miydiniz?”</p>

    <p class="paragraf">“Hayır. Benim Lider olmam gerekirdi.”</p>

    <p class="paragraf">“Demokrasi hakkında hiçbir şey bilmeksizin, demokrasinin kusurunu buldun. Demokraside kimse kendi düşüncelerinden vazgeçmez, liderine körü körüne güvenmez, onun da kendisiyle aynı hamurdan yoğrulduğunu bilir; <span class="CharOverride-13">o</span> lider olmalıdır. Böylece hükümet son derece müşkülpesent bir hale gelir. Çünkü pek çok insan tabiatı vardır ve demokrasi bunları destekler; aynı zamanda çok fazla zayıf insan da vardır, bunlara ne yapmaları ve ne yapmamaları gerektiği söylenmek zorundadır, kanunlar olmadan dürüst yaşayacaklarına inanılmaz. Yani, Von Hess diyor ki, demokrasinin sonu hep aynıdır. Bir kaosla son bulur ve bu kaostan otoriter bir hükümet ortaya çıkar: bir Führer, bir oligarşi, bir ordu hükümeti, bu tür bir şey. Ama ben demokrasiyi onun kadar aşağılamıyorum, çünkü otoriter hükümetin tam bir duraksama olan nihai doğal parçalanışını gördüm. Ama hâlâ demokrasinin yeterli sayıda insanda vasıflar geliştirmesine yetecek kadar uzun süre kalıcı olması nasıl sağlanabilir, anlamıyorum. Bu torunlarımızın sorunu olacak, Alfred. Gerçekler bir kereliğine dünyaya geri döndüğünde otoriter hükümet yıkılacak.”</p>

    <p class="paragraf">Alfred bu konuyla çok ilgilenmişti, kaşlarını çatarak bütün dikkatini verdi.</p>

    <p class="paragraf">“İnsanların sırf zor diye, neydi o, demokrasi mi, ondan vazgeçeceklerini sanmıyorum,” dedi. “Kesinlikle emin olmalılar ki bütün zorluklara göğüs gerebilsinler. Sebat ederlerse bir zaman sonra kolaylaşacaktır. Uzun süre çaba göstermişler mi?”</p>

    <p class="paragraf">“Aslında hayır, savaş tehdidi yüzünden. Askerler demokrat olamazlar ve ordular, demokrat ülkelerin orduları bile hep otoriterdir.”</p>

    <p class="paragraf">“Askerler ahlaklı erkekler olamazlar, elbette,” dedi Alfred. “Onlar <span class="CharOverride-13">erkek</span> olamazlar. Daima oğlan çocuğu olarak kalmak zorundadırlar. Ben hep böyle gördüm.”</p>

    <p class="paragraf">“Ve yine, otoriter bir ordunun ardındaki otoriter bir hükümet, savaş zamanında millete muazzam bir avantaj verir. Savaş tehdidi sırasında demokratik ülkeler ciddi yetersizlikleri yüzünden telaşa kapılırlar ve hükümet yapısına duyulan inanç kaçınılmaz olarak kaybedilir.”</p>

    <p class="paragraf">“O halde bu aslında insanlığın demokrasiyle baş etmesinin zor olmadığı, savaş tehdidi olduğunda demokrasinin devamının çok zor olduğu anlamına gelir.”</p>

    <p class="paragraf">“Sanıyorum ki öyle.”</p>

    <p class="paragraf">“Bir şey daha var. Demokrasi herkesin eşit olduğu, kimsenin esasen ve <span class="CharOverride-13">değişmez</span> biçimde bir başkasına üstün olmadığı bir toplumda, bir millette mi başladı?”</p>

    <p class="paragraf">“Öyle olduğunu sanmam. Demokrasiler zayıflamış aristokrasilerden doğar.”</p>

    <p class="paragraf">“Ama <span class="CharOverride-13">biz</span> en alttan başlayacağız. Almanya’da pek çok mutsuz, ayrıcalıklarını kaybetmek ya da paylaşmak zorunda kalmaktan nefret eden Şövalyeler olacak. Ama İmparatorluk parçalandıktan sonra bizim aramızda böyle bir şey olmayacak. Sizin gözünüzde bütün İngilizler o kadar aşağı seviyede ki, hepsi eşit ve biz de tahminde bulunurken eşit hissediyoruz. Almanya’da olduğu gibi orada da <span class="CharOverride-13">sınıf</span> yoktur. Sadece okuyabilen ve okuyamayanlar vardır. Bunun da aslında bir önemi yoktur.”</p>

    <p class="paragraf">“Hayır. Hitler İncili’nden, saçma sapan efsanelerden ve teknik kitaplardan başka okuyacak bir şey yoksa okuryazarlığın eskisinden çok daha farklı bir önemi vardır. Teknisyen olacak bir oğlan sadece işinin gerektirdiği kadar okumayı öğrenir ve bu da teknisyen olmak istemeyen ya da teknisyenliğe uygun olmayanlarda kıskançlığa yol açmaz. Hermann’a İncil kilisede okunur, böylece o da gözlerini korumuş olur. Okumamanın avantajları vardır. Hermann senden çok daha uzağı görebilir. Hava durumu, doğa, hayvanlar, yaşadığı ortamdaki hareketlenme ve değişimleri senin asla göremeyeceğin kadar iyi görür. Okumayı bilmeyen göz ve beyin, bilen göz ve beyinden farklıdır ama insan yarım akıllı değilse, yollarına devam ederler. Mesele sadece Hermann’ın ırgat oluşu değildir. Aynı şeyi okuma bilmeyen, basit makineler çalıştıran fabrika işçilerinde de fark ettim. Olaylara farklı bakıyorlar. Ama topladığın gençlere okumayı öğretmen gerek, Alfred. Von Hess’i kendileri için okumaları gerek.”</p>

    <p class="paragraf">“Fred okuyabilir, çat pat Almanca da konuşur ama dilbilgisini henüz bilmiyor.”</p>

    <p class="paragraf">“Ona Almanca okumayı öğretmelisin. Von Hess’in kitabı zor değildir. Ama hızlı ilerlememeye çalış. Ne İsa ne Hitler ne de onların havarileri yaşadıkları süre içinde Avrupa’yı değiştirebildiler. Ölmeden önce yirmi kişinin gerçekten anlamasını sağlayabilirsen işini iyi yaptın demektir.”</p>

    <p class="paragraf">“İsa’yı anlamıyorum. Yahudiler nereden geldi?”</p>

    <p class="paragraf">“Doğu Akdeniz insanlarıdırlar, zenci ya da esmer değildirler. Biraz Araplara benzerler.”</p>

    <p class="paragraf">“Şimdi neredeler?”</p>

    <p class="paragraf">“Yok oldular. Başka milletlerin içinde eridiler ya da silinip gittiler. Von Hess zamanında birkaç Yahudi kalmıştı. Filistin Yahudileri öldürüldü; Alman İmparatorluk Ordusu Kudüs’ü aldığında son erkek ve çocuğa kadar katledildiler. Alman Yahudileri ise Yirmi Yıl Savaşı sırasında ve ondan sonra yapılan planlı katliamlarla yok edildiler. Diğer ülkelerdeki Yahudiler, Almanya işgal etmeden önce, o ülkelerdeki Yahudi karşıtı otoriter savaş hükümetleri tarafından sürekli taciz edildiler, sayıları iyice azaldı ve Alman işgaliyle de tacizler devam etti. Son Yahudilerin nasıl yok olduğunu bilmiyorum. Von Hess’in ölümünden sonra olmuş, tıpkı İsa’nın kalan birkaç müridinin tecrit edilmesi gibi. Yahudi trajedisinin sonu karanlığımızın uçurumundadır. Yahudi soyundan gelen pek çok erkek vardır mutlaka, özellikle de yerli halkla daha çok karıştıkları Rusya, Amerika ve İngiltere’de. Ama artık Yahudi değildirler. Talihsiz insanlardı.”</p>

    <p class="paragraf">“İsa’yı öldürdükten sonra mı?”</p>

    <p class="paragraf">“Hayır, daima. Mısırların, sonra Babillerin, sonra da Romalıların kölesi oldular. Ardından Kudüs’te toplu kıyımlar ve dağıtımlar oldu (tüm bir milletin Kalıcı Sürgün edilmesi gibi). Ve sonra da Hıristiyanların zulmü geldi. Dini bir gerekçesi olan Hıristiyan zulmü biter bitmez ırksal zulüm başladı. Yahudilerin küçük bir kısmı eski yurtları Filistin’de yeni yuvalarını kurmuşlardı ki, Alman İmparatorluğu tepelerine çöküp hepsini öldürdü.”</p>

    <p class="paragraf">“Neden herkes onlardan nefret etmiş?”</p>

    <p class="paragraf">“Sebebini bulabilmiş değilim,” dedi Şövalye. “Von Hess de bilmiyor. Onu zamanında çok az Yahudi kalmış, kimse artık onları aşağılamıyor, rahat bırakıyormuş. Almanya’da ise hiç Yahudi yokmuş. Von Hess Yahudiler hakkında çok şey okumuş, ama onun zamanında bile Yahudi karşıtlığını anlamanın mümkün olmadığını söylüyor. Sürekli olarak eziyet gören ve yaşadıkları ülkede kendilerini yabancı hisseden mutsuz insanlarmış hepsi ama harikulade nitelikleri varmış. Savaşmaya başladılar mı, bağnazca cesur olurlarmış. Titus’a ve Alman İmparatorluk Ordusu’na kahramanca direnmişler. Titus onları çarmıha gererek ödüllendirmiş, biz ise daha merhametli davranıp onları kurşuna dizdik ve sopayla dövdük. Bana kalırsa sadece Almanlar değil, bütün dünya bir şekilde Yahudilerden korkuyordu. Ama von Hess bu korkuyu göremediği için nefretin sebebini de anlayamadı. Artık kimse Hıristiyanlardan korkmuyor. Onlara, vahşi bir hayvana bakar gibi bakıyoruz. Vahşileşirlerse vurulurlar, ama zarar vermedikleri sürece rahat bırakılırlar.”</p>

    <p class="paragraf">“Ama çok az Hıristiyan kaldı. Sayıları daha çokken ve Hitler yerine İsa’ya taparlarken kimse onlardan korkmuyor muydu?”</p>

    <p class="paragraf">“Sanmıyorum. Aynı şekilde değil. Von Hess, onun zamanındaki Hıristiyanların dinlerine karşı istekli olmadıklarını söylüyor. Almanya Hıristiyan değildi, Almanya’ya içten bağlılık dışında bir dini yoktu ve tabi ırkların çoğunluğu Hıristiyan’dı çünkü Hıristiyan olmak Alman karşıtı olmak demekti. Aralarında saldırgan olanlar vardı, Hıristiyanlar Avrupa’nın her yanına dağılmışlardı, hatta Almanya’nın bile, ama çoğunun dine karşı bir istekleri yoktu. Bir Yahudi, Yahudilere karşı daima iyi niyet besler ve Yahudilikte tehditkâr bir unsur yoktur. Ama sadece bir din olmaktan çıkıp bir ırk da olurlarsa, o zaman belki Kan Soyu bir tehdit oluşturabilir. Bazen. Ve belki de Hıristiyanlık çok erken geldi. Belki de çok zordu, demokrasi gibi. Von Hess savaşçı yanıyla, en başta bundan nefret ettiğini yazıyor. Hıristiyanlığın kadınsı bir din olduğunu söylüyor.”</p>

    <p class="paragraf">“Bu ne demek?”</p>

    <p class="paragraf">“Kadın gibi, demek.”</p>

    <p class="paragraf">“Bir din nasıl kadın gibi olabilir?”</p>

    <p class="paragraf">“Erkekleri kadın gibi yaparak.”</p>

    <p class="paragraf">“Olamaz. Ha, evet –belki Hermann olabilir- evet, anlıyorum. Çünkü kadınlar daha çok erkeğe benziyorlar. Ama çok erken? Yani Hıristiyanlık geri mi gelecek?”</p>

    <p class="paragraf">“Öyle demedim. Ama savaşın reddi tekrar gelmek zorunda. Bilinçli bir reddedişten bahsediyorum, bu hazin, gönülsüz açlıktan değil. Savaşın görkemini, iyiliğini ve faydalarını inkâr eden bir adam hakkında yazmaya başladığında bunun kadınsı olduğunu söylerdi, yani kadın gibi.”</p>

    <p class="paragraf">“Şimdi burada, sizin huzurunuzda olsaydı asilzadeleri, onun kafasını uçururdum.”</p>

    <p class="paragraf">Şövalye gülümsedi, iç geçirdi. “Von Hess’i özleyeceğim ve resmi bir rezalet için de Nazilerimden birine yardım etmek zorundayım. Yaşlı bir adamın hayatının son demleri için çok sefil bir durum. Evet, işte. Zamanımız doldu.”</p>

    <p class="paragraf">Şövalye masasının çekmecesinden mühürlü, gösterişli bir paket çıkardı, özenle yazılmış Almanca yazıyı okudu:</p>

    <p class="paragraf"><span class="CharOverride-13">Bavyera, Hohenlinden Şövalyesi Friedrich von Hess’ten İngiltere, Gloucester Şövalyesi asilzadeleri Wilhelm von Hodenlohe’ye, Almanya’ya hac ziyaretine gelmiş olan Alfred, E.W. 10762 numaralı İngiliz eliyle iletilmek üzere.</span></p>

    <p class="paragraf">Alfred pakete baktı, bir şey söylemedi.</p>

    <p class="paragraf">“Fotoğraf kitabın içinde,” dedi Şövalye. “Fotoğraf klişesini koymadım. Kıracağım. Işığa maruz bırakmazsan o fotoğraf bir yüz yıl daha dayanır, o zamana kadar da biri mutlaka yeni bir klişe yapar. Fotoğrafa dikkat et. Kitap kadar önemli değildir, ama dikkat edilmesi gerekir.”</p>

    <p class="paragraf">“Ama efendim, kitabı daha sonra paketlemeyecek miydiniz? Şimdiden mi gitmem gerekiyor?”</p>

    <p class="paragraf">“Evet. Ayrılık düşünceleriyle son konuşmamızın tadını kaçırmak istemedim.”</p>

    <p class="paragraf">“Neden geri gelemiyorum? Olanların <span class="CharOverride-13">yarısını</span> bile anlayabilmiş değilim daha. Bana ne istersen yap, diyorsunuz.”</p>

    <p class="paragraf">“Bir noktaya kadar. Ama diğerleri Hermann’ın hapse gireceğini bu gece öğrendiklerinde, artık seninle görüşemem. Hermann’ın neden hapse girdiğini öğrenecekler ve Şövalye olarak ben bu geceden itibaren, adamlarımdan biri, şahsen tanıdığım bir Nazi rezil olduğu için utanç içinde yas tutacağım. Ne kadar deli de olsam, bir İngiliz’le ilgilenmem beklenemez. Seninle ilgilenirsem bu olayda garip şeyler olduğuna dair kesin şüpheler doğar. Anladın mı?”</p>

    <p class="paragraf">“Evet, anladım. Ama çok üzücü. Kitabı anlama şansım olmayacak.”</p>

    <p class="paragraf">“Von Hess diyor ki, bir yarım akıllı bile anlayabilir. Artık kullanılmayan sözcükler varsa içinde ki mutlaka vardır, içeriğe bakarak tahmin yürütebilirsin. Anlayamadığın Almanca sözcüklerde Hermann sana yardımcı olabilir. Aslına bakarsan, acınacak derecede İngiliz aksanın olmasına rağmen Almancaya oldukça hâkimsin.”</p>

    <p class="paragraf">“Sizin İngilizceye hâkimiyetiniz kadar olamaz. Ha, sormak istediğim şeyler! Bunu hiç düşünmedim çünkü her şeyin Hermann’la ilgili bir ayarlama olduğunu biliyordum. Şimdi paketi koltuğumun altına alıp öylece çıkabilir miyim? Bu gece Hermann size yalan itirafta bulunacak ama ben gelemeyeceğim.”</p>

    <p class="paragraf">“Evet. Paketi koltuğuna alıp öylece çıkabilirsin ve bunu söylememem gerek ama istersen bütün köye de gösterebilirsin. Bana kalırsa en iyisi çantana koyup başka bir yere gitmen. Münih olabilir. Hac ziyaretini layıkıyla tamamlaman gerek. Tüm bunları vicdanım rahat olarak yaptım çünkü şu ana kadar tek bildiğim Hermann’ın, Hıristiyan bir kıza tecavüz etmeye kalkan bir oğlana küfrettiği ve kazara öldürdüğüdür. Ama bu geceden sonra o kadar gamsız olmayacağım, sen de bir an önce seyahatine başlar ve burada olacaklardan uzaklaşırsan iyi edersin.”</p>

    <p class="paragraf">“Şu anda içim hiç rahat değil,” dedi Alfred. “Hermann’la vedalaşabilir miyim?”</p>

    <p class="paragraf">“Ayrılışınız ne kadar hüzünlü ve göz önünde olursa o kadar iyi. Hermann ağlarsa mükemmel olur. Korkunç hikâyesini anlatmak üzere bana gelmek için hazırlamıştır bile kendini.”</p>

    <p class="paragraf">Alfred ayakta duruyordu, kıymetli paketi kolunun altındaydı. Dikkatle Şövalye’yi izliyordu; fotografik görüntüsünü zihnine kazımaya çalışıyormuş gibiydi. İç çekip bakışlarını masaya doğru indirdi.</p>

    <p class="paragraf">“Gençken,” dedi. “Boş zamanlarımda küçük Fred’i Oğlanlar Kreşi’nden alır, Avon’a gezmeye götürürdüm. Bir oyun oynardık: ‘Sevdiğimi A ile severim, çünkü adı Alfred. Ondan A ile nefret ederim, çünkü o akılsızdır, aptaldır, arsızdır’ ya da buna benzer kötü sözler bulurduk. Sonra sıra ona gelince Fred de bana aynısını yapardı. Alfabeyi baştan sona sayardık böyle. Bazen ona sözcük ezberletmek için Almanca da oynardık bu oyunu.”</p>

    <p class="paragraf">Alfred başını kaldırıp tekrar Şövalye’ye baktı.</p>

    <p class="paragraf">“Sevdiğimi İ ile severim, çünkü o iyidir. Ondan A ile nefret ederim, çünkü <span class="CharOverride-13">o bir Alman’dır</span>. Keşke yüzünüzü, saçınızı, sakalınızı, gözlerinizi ezberleyip şu mavi ceketinizi, pelerininizi ve yakanızdaki Swastika’yı unutabilsem! Bize çok büyük zarar verdiniz, çünkü artık en iyi Almanları bile, dünyanın en iyi adamını bile, Alman olduğu için doya doya sevemiyoruz.”</p>

    <p class="paragraf">“Evet,” dedi Şövalye, hafifçe öksürerek. “Bunun içler acısı bir durum olduğuna ben de katılıyorum. Ama beni kafana çok takıyorsun, Alfred. Ben en iyi adam değilim, sadece bazı avantajları olan biriyim. Şanslıyım, bunun hayran olunacak bir tarafı yok. Şansımı sana geçiriyorum ve umarım bu ölümüne sebep olmaz. Haydi, hoşça kal.”</p>

    <p class="paragraf">Şövalye elini uzattı, Alfred onun elini sıkarken en son bir İngiliz’e bir Alman Şövalyesi’yle eşit davranılmasından bu yana kaç yüz yıl geçtiğini düşündü.</p>

    <p class="paragraf">Şövalye yerine oturdu, “Esas duruşa geç, Heinrich’i çağıracağım,” dedi.</p>

    <p class="paragraf">Alfred esas duruşa geçti, Heinrich gelene kadar Şövalye’nin başının üstündeki boşluğa gözlerini dikti.</p>

    <p class="paragraf">“Efendimiz,” dedi Heinrich selam vererek.</p>

    <p class="paragraf">“Bu adamı dışarı çıkar, Polis Müdürü’ne de kendisini görmek istediğimi söyle.”</p>

    <p class="paragraf">“Efendimiz,” dedi Heinrich.</p>

    <p class="paragraf">Alfred’le ikisi selam verdiler ama Alfred İngilizlere has bir özensizlikle yürüyordu, başını çevirip arkasına baktı. Şövalye ona bakmadı. İnce, uzun, yaşlı ellerini masanın üstüne koymuş, parmağındaki yüzüğe dalıp gitmişti.</p>
  </div>
</body>
</html>
