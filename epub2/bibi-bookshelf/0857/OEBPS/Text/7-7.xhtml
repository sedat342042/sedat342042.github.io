<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-7</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-8"><a id="B-l-m-Sekiz"></a>BÖLÜM SEKİZ</p>

    <p class="paragraf">Alfred hac ziyaretinin son gününde, öğleden sonra Southampton’a vardı. Pasaportunun ertesi sabah sekize kadar süresi vardı, sabah sekizde hava alanındaki Nazi ustasına rapor vermek zorundaydı. Akşama kadar Southampton’da oyalandı, Kutsal Topraklara yaptığı seyahati liman işçilerine anlattı, sonra Salisbury yollarına düştü, geçmekte olan bir kamyona selam durdu.</p>

    <p class="paragraf">“Nereye?” dedi Alman şoför.</p>

    <p class="paragraf">“Bulfort’a. İngiliz lazım mı?</p>

    <p class="paragraf">“Nein. Danke schön.”</p>

    <p class="paragraf">Alfred yürümeye devam etti. Von Hess’in koca kitabının ağırlığı, çantasının sapını omuzlarına bastırıyordu.</p>

    <p class="paragraf">Biraz sonra arkasından bir kamyon daha yanaştı. Alfred düşündü: “Bu kamyon Bulfort’a gidiyorsa, Alman kullanıyorsa bile binsem iyi olacak. Ya da her halükârda bineyim ben, hiç değilse Salisbury’e kadar giderim.” Kamyonu durdurdu.</p>

    <p class="paragraf">“Nereye gidiyorsun?” diye sordu Almanca.</p>

    <p class="paragraf">“Bulfort’a gidiyorum, köpoğlu köpek,” dedi şoför, temiz bir Whiltshire İngilizcesiyle. “Atla bakalım, Alfred ve benimle Almanca konuşma lütfen.”</p>

    <p class="paragraf">“Ah, ne şans, Johnny! Seni fark edemedim. Oh, bu çok iyi oldu! Artık uyuyabilirim. Amesbury’de beni uyandırırsın, olur mu?”</p>

    <p class="paragraf">“Hac gezini anlatmayacak mısın?” dedi şoförün arkadaşı.</p>

    <p class="paragraf">“Ne zaman istersen, ama şimdi,” diyerek esnedi Alfred. “Hamburg yolunda çok hastalandım. Hiç uyuyamadım.”</p>

    <p class="paragraf">Alfred, şoförle genç arkadaşının arasına güzelce yerleşti, değerli çantasını yere, ayağıyla hissedebileceği şekilde koydu; Johnny’nin kamyonu sürmesine engel olmamak için öbür gence doğru kaykıldı ve hemen uykuya daldı. Kamyon gürültüyle, karanlığa gömülmekte olan arazide hızla ilerliyordu. Johnny farları yaktı. Amesbury’e vardıklarında karanlık iyice çökmüştü. Johnny kaburgalarını dürterek Alfred’i uyandırdı.</p>

    <p class="paragraf">“Amesbury’e geldik, Alfred. Burada mı ineceksin?”</p>

    <p class="paragraf">“Evet, lütfen. Stonehenge’de bazı hayaletlerle randevum var.”</p>

    <p class="paragraf">Johnny güldü, Alfred’in koca çantasını fırlattı.</p>

    <p class="paragraf">“Hitler! Ne var bu çantada Alfred?”</p>

    <p class="paragraf">“Kutsal Dağ’ın taşları. İyi geceler, Johnny. İyi geceler, Charles. Görüşürüz.”</p>

    <p class="paragraf">Kamyon yola devam etti, Alfred ise yüzünü batıya döndü. “Gecenin bu saatinde Stonehenge’e gidiyor olamaz,” dedi Charles.</p>

    <p class="paragraf">“Gitmez,” dedi Johnny. “Yine de, eski yerleri sever, bilirim. Herhalde Amesbury’de birini görecek, sonra da yola yürüyerek devam edecek. Bahse girerim, çantasındaki şey Kutsal Dağ’ın taşları da değil. Alfred ikiyüzlünün tekidir. Ben ondan iki kat daha dindarım ama hacca falan gitmiyorum.”</p>

    <p class="paragraf">Charles güldü. “Sahte sofuların hacca gitmeleri gerekmez. Alfred’in inancını güçlendirmek istediğini düşünürler.”</p>

    <p class="paragraf">“Ya, hem de nasıl,” dedi Johnny.</p>

    <p class="paragraf">Alfred, en büyük iki oğlu Fred’le James ve küçük kardeşi Thomas’la beraber yaşadığı Bulfort’taki evine sabah dörtte vardı. Çantası epey hafiflemişti. Oğullarıyla paylaştığı odasına sessizce girdi, postallarını ve ceketini çıkarıp uzandı. Fred daracık yatağın gıcırtısına uyandı.</p>

    <p class="paragraf">“Baba, sen misin?”</p>

    <p class="paragraf">“Evet, oğlum. Jim’i uyandırma.”</p>

    <p class="paragraf">“Rapor vermeye geç kalacaksın diye korkuyordum,” dedi Fred fısıldayarak. “Akşama kadar ha geldi ha gelecek diye bekleyip durduk. Jim seni çok merak etti. Uyandırayım da haber vereyim. Herhalde kâbus görüyordur.”</p>

    <p class="paragraf">“Saçmalama,” dedi Alfred. Ama yine de kalkıp küçük oğlunun yatağına gitti. “Bak kim geldi, Jim,” dedi oğlunun omzunu sarsarak.</p>

    <p class="paragraf">Jim uyandı, karanlıkta, duygularını hiç saklamadan babasına sarılırken kulağına da hızlıca bir yumruk atmayı başardı.</p>

    <p class="paragraf">“Canını almasın senin!” dedi Alfred. “Haydi, uyu artık.” Jim’i öptü, yatağına geri döndü.</p>

    <p class="paragraf">“Neden bu kadar geç kaldın, baba?” dedi Fred.</p>

    <p class="paragraf">“Bir ara anlatırım. Şimdi olmaz. Uyumana bak, Fred. Üç saatten az kaldı uyanmamıza.”</p>

    <p class="paragraf">Alfred ertesi gün aklını veremeden işlerini yaptı. Otomatik hareketlerle çalışıyor ama bir türlü dikkatini toplayamıyordu. Von Hess’in kitabını siperin iç odasına koyup doğruca eve gitmeyi planlamıştı ama gizli yerine vardığında her şeyin olduğu gibi durduğunu, ölü askerlerin her zamanki savunma pozisyonunu aldığını, tünelin arka tarafındaki kireç ve çakmaktaşı parçalarının aynı yerde durduklarını görünce, yıllar önce Tom’la beraber getirip üstünde dinlendikleri eski çuvallara oturup fenerin ışığında biraz kitap okuma isteğine karşı koyamadı. Fenerin ışığı iyice zayıflayana kadar okumuş ve korkunç bir baş ağrısıyla kendine gelmişti. Genel kullanım için mum getirmeye karar verdi. Siperin iki yanı da açık olunca cereyan yapıyordu ama iç odada oturup okuyabilirdi; orada mum eriyip akmazdı ve menteşeli tahta kapıyı hava gelsin diye açık bırakabilirdi. Kitabı bırakıp tünelde emekleyerek ilerledi, tünelin eski bir taş parçasıyla son bulan yerinde durdu. Bulfort’a doğru geri çıkarken tökezledi; dizlerinde derman kalmamıştı, kafası karışık ve bir o kadar da güzellikle doluydu. Mücevherle dolu mağaralar gibi, von Hess’in hâlâ yanması mümkün olan küçük ışığıyla dehlizlere olan merakı yavaşça ortaya çıkıyordu. İki üç kilometre boyunca yürüyüp bir delikten sürünerek geçerken, kayıp medeniyetlerle ve karmaşık insanoğlunun düşünce mekanizmasıyla karşılaşırken, sevdiği asıl işi olmasına rağmen bugün makine düzeneklerini içinden gelerek nasıl düşünebilirdi?</p>

    <p class="paragraf">İngiliz teknisyenlerin yemek vakti gelince daldığı düşüncelerden sıyrıldı. Yemek bitmiş, adamlar aylak aylak dolaşıyor, megafondan verilen haberleri dinler gibi yapıyor, mesainin başladığını haber verecek olan düdüğü bekliyorlardı. Alfred adında bir adam kalabalıktan ayrı bir yerde, herkesin haberlerden daha ilginç bulduğu hac gezisini anlatıyordu.</p>

    <p class="paragraf">“Alfred,” dedi adamlardan biri. “Senin kadın, Ethel, bebeğini doğurmuş ama kızmış. Üç haftalık olmuş.”</p>

    <p class="paragraf">“Ah, ben onu unutmuşum. İnsan her zaman şanslı olacak değil, elbette. Teşekkür ederim, Henry. Sen oğlunu almadın mı daha?”</p>

    <p class="paragraf">“Hayır. Altı hafta daha Margaret’te kalacak.”</p>

    <p class="paragraf">Alfred başka bir şey söylemedi ama düşüncelere daldı, etrafındakilere karşı tepkisizleşti.</p>

    <p class="paragraf">İşini bitirdikten ve evde Thomas, Fred ve Jim’le beraber akşam yemeğini yedikten sonra ceketini tekrar giydi. Yemekte kısa kollu gömleğiyle rahat etmişti.</p>

    <p class="paragraf">“Dışarı çıkmasan baba?” diye sızlandı Jim. “Bize hiçbir şey anlatmadın daha.”</p>

    <p class="paragraf">Fred bir şey demedi. O sabırlı bir çocuktu, leylek gibi uzun boyluydu; babasına benzemezdi ve çukuruna kaçmış zekâ fışkıran mavi gözleri vardı.</p>

    <p class="paragraf">“Çıkıyorum,” dedi Alfred. “Hayatımın sonuna kadar burada olacağım, Jim. Hikâyelerimi o kadar çok dinleyeceksin ki, sıkıntı gelecek.”</p>

    <p class="paragraf">“Hayatının sonuna kadar burada kalacaksan, bu akşam da kalabilirsin,” dedi Thomas. “Nereye gidiyorsun?”</p>

    <p class="paragraf">“Kadınlar Bölgesi’ne.”</p>

    <p class="paragraf">“Ha, peki.” Thomas alınmıştı. “Bebeğin kız olduğunu söylemediler mi sana?”</p>

    <p class="paragraf">“Evet, üç haftalıkmış,” diye tersledi onu Alfred. “İstediğim zaman gidip Ethel’i görebilirim, değil mi?”</p>

    <p class="paragraf">“Tabii, tabii,” dedi Thomas sakince. “Sana engel olan yok.”</p>

    <p class="paragraf">Alfred homurdanarak çıktı. Kadınlar Bölgesi kasabanın kuzey ucunda, yaklaşık bir buçuk kilometre karelik bir alanı kaplayan kocaman bir kafesti. Kadınlar buradan izinsiz çıkamazlardı ve o izin de pek nadir verilirdi. İçeride hastane ve birbirlerini yaraladıklarında ya da tam bir tevazu göstermeyi başaramadıklarında gönderildikleri bir ıslahevi vardı. Yemek istihkakları günlük veriliyordu ve günde bir kez, hamileliğinin son evresinde olmayan ya da hasta olmayan bütün kadın ve genç kızlar, canından bezmiş bir erkek eğitmen eşliğinde hafif, kadınlara uygun fiziksel egzersizler yaparlardı. Bunun dışında canları ne isterse yapabilirlerdi ama küçük çocukları beslemekten, yemek istihkaklarını pişirmekten ve dalaşmaktan başka yapacak işleri yoktu. Ayda bir kez bu kafesten dışarı çıkartılıp kiliseye götürülürlerdi. Sadece o zaman erkekler gibi sokaklarda yürümelerine izin verilirdi. Kadınlar bu ayrıcalıktan hiç hazzetmezlerdi çünkü dini tören onları hep ağlatır, üzerdi. Kızları ve minik oğullarıyla ikişerli üçerli küçük gruplar halinde yaşamaktan daha mutluydular. Her grup küçük ahşap evlerde oturuyordu. Özgürce hareket edebilen Hıristiyan kadınlarının varlığından habersizlerdi çünkü hiç Hıristiyan görmemişlerdi. Hıristiyan diye korkunç bir şey olduğunu ve içlerindeki erkek canavarlara itaat etmek zorunda olmadıklarını yarım yamalak biliyorlardı, ama Hıristiyan günahkârları onlardan uzak tutuyorlardı. Hıristiyanlar, hiçbir köy ya da kasabada, Kadınlar Bölgesi’nin girişindeki nöbetçilere beş yüz metreden fazla yaklaşamazlardı. Diğer erkekler ise on altı yaşından büyük oldukları sürece, istedikleri zaman içeri girmekte serbestti. Irkın zayıflamasına yol açan enseste mani olmak için belli ev ya da evler, babalar tarafından oğullara yasaklanmıştı. Yasak algısı o kadar güçlüydü ki, oğullar kafesin o bölümünü tümden yok sayarlardı. Kadınların hiçbiri sıra dışı hayatlar sürdüklerini düşünmez; can sıkıntısı, mahkûmiyet ya da aşağılanma gibi duyguları tarladaki bir inekten daha fazla algılayamazlardı. Fiziksel acı, çocuklarını kaybetme, kız doğurmanın utancı ve kilisede daima içlerini kaplayan o tuhaf kitlesel yas duygusunun dışında acıklı bir şeyin bilincine varamayacak kadar aptallardı.</p>

    <p class="paragraf">Alfred kızların oyun parkına gitti. Ergenlik çağına gelen bütün kadınlara hâkim olan o durgunluk henüz üstlerine çökmemişti; küçük çocuklar köpek yavruları gibi oynaşıyorlardı. Oynadıkları belli bir oyun yoktu –onlara oyun öğretecek kimse de yoktu- sadece birbirlerini kovalıyor, kavga ediyor, düşüp kalkıyorlardı. Yoluna çıktıklarında Alfred onları ayağıyla ya da eliyle yavaşça kenara itiyordu.</p>

    <p class="paragraf">Kadını Ethel’in, Henry adında bir adama ait olan kardeşi Margaret’le birlikte oturduğu evine gitti. Doğruca oturma odasına girdi. Henry de, Margaret de evde yoktu. Belki de kadın yatak odalarından birindeydi. Ethel oradaydı; durgun, mutsuz ve kötü görünüyordu. Yeni doğan bebek ortalarda yoktu. Ethel, Alfred’i görünce halsizce ayağa kalktı, önünde eğildi, yatak odasına yöneldi. Alfred konuşmadan o konuşamazdı.</p>

    <p class="paragraf">“Otur şuraya Ethel,” dedi Alfred. “İstemiyorum.”</p>

    <p class="paragraf">Kadın ağlamaya başladı.</p>

    <p class="paragraf">“Çok utanıyorum, sahip,” dedi. Bir kadının olabileceği kadar mutsuzdu. Ona bir kız çocuk doğurarak Alfred’i küstürmüştü. Ethel’in ceketinin kolundaki, bir adamın mülkiyetinde olduğunu gösteren beyaz kolluğu çıkaracaktı Alfred. Böylece başka bir erkek alabilirdi onu. Alfred ona asla kabalık etmemiş, vurmamış, onu dövmemiş, tokat bile atmamıştı. Ethel çok daha kötü durumda olabilirdi. Hatta Nazilerin gittiği büyük eve gidebilir ve bu da çocuk doğurmaktan uzun süre muaf olmak anlamına da gelirdi; Almanlar ırksal felaketlerin nasıl engelleneceğini öğrettikleri için bu olasılık kadınları hiç mutlu etmezdi. Kadınların milli duyguları yoktu, bütün erkekler aynı derecede efendileriydi ama Nazilerin ve Almanların fiziksel olarak zorbalığa kendi erkeklerinden daha meyilli olmalarını anlayamıyorlardı. Ethel, Nazi evine gönderilmemek için ölene kadar Alfred’e, seve seve her yıl bir çocuk doğurabilirdi ama bunları, zayıflığını ve belinin çekilmesini hissettiği gibi belli belirsiz, anlayışı kıt bir şekilde hissetti. Perişan durumdaydı, hastaydı ama bunu ancak bir hayvanın anlayabileceği kadar anlıyordu.</p>

    <p class="paragraf">Onun titrediğini, ağlamaya başladığını görünce, “Otur, Ethel,” dedi Alfred. “Daha iyileşmedin.”</p>

    <p class="paragraf">Ethel oturdu. Alfred ona baktı, fotoğraftaki Alman kızı düşündü.</p>

    <p class="paragraf">“Gücünü toplayana kadar seni rahat bırakacağım,” dedi. Ethel’den çok kendi kendine konuşur gibiydi.</p>

    <p class="paragraf">“Çok mahcubum, sahip,” diye hıçkırdı Ethel.</p>

    <p class="paragraf">“Senin utancın değil bu,” dedi Alfred. “İkimizin.”</p>

    <p class="paragraf">Ethel bunu anlamaya bile çalışmadı ama biraz daha mutluydu. Alfred henüz kolluğuna dokunmamıştı.</p>

    <p class="paragraf">Uzun bir sessizlikten sonra Alfred, “Kızım nerede, kadın?” diye sordu.</p>

    <p class="paragraf">Ethel bakakaldı. Kutsal erkek çocuğuyla göğsü kabaran babalar gibi konuşmuştu Alfred ve bu sözleri bir kız için sarf etmişti!</p>

    <p class="paragraf">“Evet, nerede? Boğup atmadın umarım?”</p>

    <p class="paragraf">“Hayır, sahip. Yatak odasında uyuyor.”</p>

    <p class="paragraf">“Git getir.”</p>

    <p class="paragraf">“Siz… Siz onu görmek mi istiyorsunuz, sahip?”</p>

    <p class="paragraf">“Ethel, hemen gidip getirmezsen kafana bir tane indireceğim şimdi. Ben getirirsem bir tarafını kırabilirim.”</p>

    <p class="paragraf">Ethel kendini onun önüne atıp ellerini kenetledi.</p>

    <p class="paragraf">“Ah, sahip, ben rezil bir kadınım ama iki oğlan doğurdum. Kıza bir şey yapmayın, ona zarar vermeyin!”</p>

    <p class="paragraf">“Yanında kalsın istiyorsun, ha? Bebeğe bir şey yapmayacağım. Sadece görmek istiyorum.”</p>

    <p class="paragraf">Son derece şaşırmış ama itaatkâr olan Ethel bebeği getirmeye gitti. Oturma odasının kapısında, kundaktaki bebeği kucağında, bir an tereddüde kapıldı.</p>

    <p class="paragraf">“Buraya getir,” dedi Alfred.</p>

    <p class="paragraf">Ethel biraz daha yaklaştı.</p>

    <p class="paragraf">“Kucağıma ver.”</p>

    <p class="paragraf">“Ah, n’olur, sahip…”</p>

    <p class="paragraf">“Ona zarar vermeyeceğim. Tamam, işte böyle. Böyle mi tutuluyor? Ne kadar da uslu. Güçlü bir bebek mi?”</p>

    <p class="paragraf">Ethel, yavruları elinden alınan bir dişi köpek gibi, gözlerinde son derece endişeli bir bakışla duraksadı.</p>

    <p class="paragraf">“Evet, sahip. Biz kıza göre epey güçlü. Lütfen, artık alabilir miyim?”</p>

    <p class="paragraf">“Hayır, otur. Kucağımda çok rahat.”</p>

    <p class="paragraf">Ethel oturdu. Endişesi hafiflemeye başlamıştı. Alfred’in davranışları anlaşılır gibi değildi ama sonunda onun çocuğa zarar vermeyeceğini anlamıştı. Alfred kucağında yeni doğmuş çirkin şeyle beraber oturdu, tuhaf şeyler düşünüyordu. Bebeğin koyu kahverengi saçları vardı, ama bu saçlar elbette dökülecek, yenileri çıkacaktı. Biraz büyüyünce gerçek saçlarına kavuşacak, sonra bu saçlar tıraş edilecek ve Ethel’in çirkin kafası gibi hep tıraşlı olacaktı. Kadınların öğrenmesine izin verilen tek beceri buydu: birbirlerinin kafalarını tıraş makinesiyle tıraş etmek. Çünkü hiçbir erkek bu aşağılayıcı işi üstüne almayacaktı. Ama bu işin gözetim altında yapılması gerekiyordu ve kadınların jilet bulundurmaları yasaktı. Bu jiletleri kavga sırasında kullanabilirlerdi. Alfred’in aklından şunlar geçiyordu: Bu bebeği Ethel’den ve diğer kadınlardan ayırsam, hiçbir erkekle ya da oğlanla karşılaşmasına izin vermeden kendim büyütsem, bana saygı duyduğundan çok kendisine saygı duymayı öğretsem, onu gerçek bir kadına dönüştürebilirim. Son derece tuhaf bir düşünce. Hatta belki o Nazi kızı gibi güzel ama güzel olmanın da ötesinde bir şey. Yeni bir insan türü yaratabilirim, daha önce hiç var olmamış bir tür. Beni sevebilir. Ben de onu sevebilirim. Yoksa genetik yoluyla Ethel’e mi benzer? Hayır, çünkü Jim ve Robert, Ethel gibi ağır ve aptal değil. Hasar anne rahminde olmuyor. Ethel bebeğini karnındayken aşağılayamaz çünkü cinsiyetini bilmiyor. Bu minik şey bir kadına dönüşebilir ama büyüyünce tıpkı Ethel gibi olacak.</p>

    <p class="paragraf">“Ethel,” dedi Alfred. “Bu çocuğu alsam, ben büyütsem ve senden çok daha farklı bir şeye dönüştürsem?”</p>

    <p class="paragraf">Ethel’in bu sözlerden anladığı tek şey, Alfred’in anlaşılması imkânsız olan erkek mantığıyla, kızı ondan almakla tehdit ettiğiydi.</p>

    <p class="paragraf">“Hayır, sahip, hayır,” diye ağladı. “Ben rezil bir kadınım ama ahlaksız değilim. Yemin ederim, o sadece bir kız çocuğu. Değersiz olsun varsın, ben bakarım ona.”</p>

    <p class="paragraf">“Senden daha değersiz değil,” dedi Alfred sertçe ve elbette aptalca. Ama üzülmüştü. Kucağındaki bebeğinin minik bedeninin ağırlığını, uysallığını (mışıl mışıl uyuyordu) duyması ve ona, onun cinsindekilerin tümünden farklı bir hayat vermek için tuhaf bir şekilde can atması, Alfred’in kızıyla bir olduğunu, birbirlerine ait olduklarını -Ethel bir yabancıyken- hissetmesine sebep olmuştu.</p>

    <p class="paragraf">“Elbette sahip, benden daha değersiz değil,” dedi Ethel, ezik bir tavırla özür dileyerek. “Hepimiz değersiziz.”</p>

    <p class="paragraf">“Evet, aslında onu alamam,” dedi Alfred üzüntüyle.</p>

    <p class="paragraf">Sessizce, kaba saba ahşap sandalyede kımıldamadan oturdu, kollarını hareket ettirip bebeği uyandırmak istemiyordu. Aile hayatını düşünüyordu. Eski zamanlarda şu anki gibi, kucağında bu minik şeyle oturabilirdi.</p>

    <p class="paragraf">“Adını koydun mu?”</p>

    <p class="paragraf">“Edith, sahip.”</p>

    <p class="paragraf">Fred, Jim ve Robert’la beraber küçük Edith ve Ethel’le birlikte, Hıristiyanlar gibi oturma odasında oturabilirlerdi. Alfred bunu hayal edemedi. Şu anda bile, bebeği kucağına almaktan hoşlanmış olmasına rağmen, Ethel’le aynı odada bu kadar uzun süre oturmaktan rahatsız olmuştu. Bir erkek köpeğiyle istediği kadar oturabilirdi ama bir kadınla, doğal ihtiyaçları karşılamanın dışında birlikte vakit geçiremezdi. Oğlanlar onu tanıyacak kadar büyüdüğü ve onu dikkate almaya başladıkları zaman Alfred onlarla oynamak için ya dışarı çıkar ya da Ethel’i dışarı gönderirdi. Bir kadının oğullarıyla geçireceği kısacık saatleri çalmanın nasıl bir haksızlık olduğunu hiç düşünmemişti. Kadınların erkekleri neden huzursuz ettiklerini merak ediyordu. Bir köpekten daha fazla eleştiride bulunmuyorlardı. Erkek konuşmadan asla konuşmazlardı. Ama yine de insan dayanamıyordu; ya dışarı çıkmak ya da erkek arkadaşlarının yanına dönmek istiyordu. “Hepimiz rezil insanlarız,” diye düşündü. “Bunu bilmiyoruz ama en azından Şövalye biliyor; ben de biliyorum. Ama hepimiz, kadınlar yaşasın diye tasarlanmış bu aşağılık, bu rezil yapıdan utanç duyuyoruz. Sırf görünüşleri ve davranışlarıyla bile haykırarak bizi eleştiriyorlar ve buna dayanamıyoruz. Belki erkekler kaçıp uzaklaşma isteği duymaksızın o Nazi kızıyla oturmuşlardı. Ama o bile sadece bir şablondu, kadınların kendileri değildi. Biraz büyüyünce Edith’le vakit geçirebilirim. Oğlanlarla oynadığım gibi onunla da oynarım. O zaman Ethel onu o kadar aşağılamaz, böylece o da kendini o kadar aşağılamaz ve farklı yetişmiş olur. <span class="CharOverride-13">Farklı</span>. Kadınlar Bölgesi’ne uymayan. Kafese sığmayan. Tanrım, keşke kadınları hiç düşünmek zorunda olmasaydım! Onun için hiçbir şey yapamam; onunla vakit geçirirsem, bu onu sadece mutsuz edecek. Onu böyle kucağıma almamın bir önemi yok çünkü hiç hatırlamayacak. Oğlanlar için de aynı şey geçerli. Kadınlar onları sadece unutabilecekleri kadar küçük oldukları sürece sevebilirler. Edith’i sevebilirim –Edith’i sevmek. Küçük bir kızı sevebilir miyim? Ne garip! Bilmediği sürece sevebilirim. Ethel’i ise sevemem. Hayır. Kadınları oldukları halleriyle sevmek imkânsız. Ama bu minik henüz hiçbir şey değil. O sadece Edith, benim çocuğum. Ah, von Wied, Hıristiyanların ateşten gölünde milyon yıl da geçirsen, sana az gelir.” Alfred, o Nazi kızı gibi kızların dünya yüzünden silinmesine ve bir erkeğin kendi kızını sevmesinin imkânsız hale gelmesine sebep olan von Wied’i düşününce, farkında olmadan bebeği daha sıkı kucakladı. Edith kıpırdandı, sonra sabırsız bir kedi miyavlaması gibi kızgınlıkla ağlamaya başladı.</p>

    <p class="paragraf">“Sahip!” Zayıflığına rağmen Ethel hemen yerinden fırladı.</p>

    <p class="paragraf">“Otur!” dedi Alfred sertçe. “Bir şeyi yok. Şimdi susar.”</p>

    <p class="paragraf">Ama Edith susmadı. Miyavlamaya, minik kollarını güçsüzce savura savura protesto etmeye devam etti. Alfred, Ethel’in oğlanları salladığı gibi onu hafif hafif salladı. Edith ağlamayı sürdürdü.</p>

    <p class="paragraf">Ethel sabredebildiği kadar sessizliğini korudu, sonra insanı kahreden bir cesaretle, “Affedin, sahip, ama galiba karnı acıktı,” dedi. “Ne zamandır uyuyordu. Birazcık alabilir miyim –kısa bir süre için. Aç kalamıyor.”</p>

    <p class="paragraf">Alfred bebeği verdi. Ethel onu beslerken odada bir aşağı bir yukarı dolandı durdu. Bu doğal süreci görmeye katlanamıyordu. Aklı karmakarışık olmuştu. Edith’i umursamaması, onun cinsiyetinden nefret etmesi gerekirdi. Sabah bir kızı olduğunu öğrendiğinde hayal kırıklığına uğramış ama bütün gün onu görmek istemişti. Şu anda ise ona duyduğu kadınsı düşkünlük daha da artmıştı çünkü Ethel’in bebek için, onun yapamadığı bir şeyi yapmasına çok öfkelenmişti. Edith tamamen onundu, kimse ona dokunamazdı. Edith’in ne olduğunu artık sadece o biliyordu; Edith değersiz değil, hayal edilemeyecek kadar muhteşem bir şeyin embriyosuydu. Ethel ise ona dokunabilecek bir değildi.</p>

    <p class="paragraf">“Sahip,” dedi Ethel. “Yine kucağınıza almak ister misiniz?”</p>

    <p class="paragraf">Ama Alfred’in hisleri yine değişmişti. Kapkaranlık bir umutsuzluk çökmüştü üstüne ve uzaklaşmak istedi. Parmağını Edith’in avucuna koydu, bebek bu parmağı zayıf ama hissedilir bir baskıyla avuçladı.</p>

    <p class="paragraf">“Artık sende kalsın. Ona iyi bak, Ethel.”</p>

    <p class="paragraf">“Elbette, sahip. Kolluğumu sökmeyecek misiniz?”</p>

    <p class="paragraf">“Ne?” diye düşündü Alfred. “Başka bir adam gelip de sürekli Ethel’le birlikte olsun, o da bebeği ihmal etsin diye mi? Asla!”</p>

    <p class="paragraf">“Hayır,” dedi. “Şikâyetim yok.”</p>

    <p class="paragraf">“Teşekkür ederim, sahip. Ben değersizim ama yemin ederim, bir sonraki çocuğunuz erkek olacak.”</p>

    <p class="paragraf">“Olmayacak!” diye tersledi onu Alfred. “Edith üç yaşına gelene kadar çocuk doğurmayacaksın. Oğlan doğunca kızların nasıl itilip kakıldığını, nasıl ihmal edildiğini biliyorum.”</p>

    <p class="paragraf">“Başka ne olacaktı ki, sahip?” Ethel o kadar afallamıştı ki, onunla tartışmaya bile cüret edebilmişti.</p>

    <p class="paragraf">“Bilmiyorum!” diye bağırdı Alfred. “Günün birinde her şey değişecek. Ona iyi bakmazsan, seni öyle bir döverim ki, yerinden kalkamazsın.”</p>

    <p class="paragraf">“Bakacağım, sahip. Ona… Ona bir oğlan çocuğuymuş gibi özen göstereceğim,” dedi Ethel büyük bir cesaretle.</p>

    <p class="paragraf">“Pekala,” dedi Alfred. “Yakında yine gelirim.”</p>

    <p class="paragraf">Dışarı çıktı, artık karanlığa gömülmüş bomboş oyun parkından geçip çıkış kapısına yöneldi. Yanan birkaç ışık vardı ama oyun parkından değil, sıra sıra dizilmiş evlerden süzülüyordu bu ışıklar. Küçük bir sokaktan ya da bir meydandan geçerken –evler meydanın etrafını saracak şekilde yapılmıştı- bir Şövalye’nin bir evden çıktığını, karşıya geçip kendisine doğru geldiğini gördü. Ordu Şövalyelerinden biriydi bu. En zinde ve genç kızlar Şövalyelere ayrılır, Şövalye kadını olurlardı. Şövalyeler onlardan sıkılınca İngilizler alabilir ya da Nazi Evlerine gönderilirlerdi. Şövalye kadınları kolluklarında beyaz bir Swastika işareti taşırlardı; İngilizlerin ya da Nazilerin bu kadınlara dokunması yasaktı. Kızların pek azı Şövalyeler meydanına gitmeyi severdi. Çocuk sahibi olamamışlardı ve o ihtişamlı asillerden, sıradan Alman ve İngilizlere nazaran daha çok korkuyorlardı. Maddi ve manevi bir korku içindeydiler çünkü akşamları beraber yattıkları Şövalyeler, ibadet günüyse eğer, ertesi sabah kilisede onlara bağırabilir, kızabilirdi.</p>

    <p class="paragraf">Alfred, Şövalye meydanından geçip kendisine doğru yaklaşmakta olan bu adamı görünce öyle öfkelendi ki, tir tir titremeye başladı; kulakları uğulduyordu. Ona ve Edith’e bunları yapan, iğrenç planını gerçekleştirmesi için von Wied’e yardım eden aşağılık insan, Almanya’dan nefret etmek için bir sebep daha üreten, bir kadını gerçekten sevmeyi düşünmemesinin ve kendi kızını kucağına almayı daha önce aklına getirmeyişinin sorumlusu. Şövalye yaklaştı, Alfred asık suratla onu bekledi. Hatta ona doğru, Şövalye meydanına doğru ilerledi. Kitabı ve İngiltere’de hiç kimseye ondan bahsetmediğini unutmuştu. Yaşlı von Hess’in aptallık ve şiddetin kötülükleri hakkındaki kesin uyarılarını unutmuştu. Zorla güzellik olmayacağına dair inancını bile unutmuştu. Aklından geçen tek şey Şövalye’nin o anda yalnız olduğu, hızlı ve akıllıca davranırsa onu bir güzel dövebileceği, hatta yardım gelmeden önce öldürebileceğiydi. Bastonuna tutunup bekledi. Ama Ordu Şövalyesi ona doğru gelirken Alfred acınacak derecede zayıflatıcı bir etkiyle, bu Şövalye gibi yakasında gümüş Swastikalar parlayan bir ceket giyen, keman çalarken pelerini zarafetle omuzlarından dökülen diğer Şövalye’yi hatırladı. İçten içe acıyla inledi. “Hiç sevmediğim o kıyafetleri bile bana onu hatırlatıyor.” Alfred bastonunu yere vurdu. Sanki von Hess arkasında durmuş, en sevimli haliyle, “Alfred, bu kadar sinirlenme,” diyordu. Kafası çok meşgul görünen Ordu Şövalyesi aniden başını kaldırdı, yanı başında, Şövalye meydanında dikilmekte olan Alfred’i gördü.</p>

    <p class="paragraf">“Ne işin var senin burada?” dedi sertçe. “Yabancı mısın?”</p>

    <p class="paragraf">“Hayır, asilzadeleri.”</p>

    <p class="paragraf">“Çek git,” dedi Şövalye ve yoluna devam etti. Alfred’in mutlak itaatinden o kadar emindi ki, peşinden geliyor mu diye dönüp bakmadı bile. Alfred şiddet duygularından arınmış olarak onun peşine düştü, geri dönüşü olmayan bir çılgınlık yapmaktan son anda kurtulduğu için rahatlamıştı. “İşte burası,” diye düşündü. “Kadınlar ve ne kadar çekilmez oldukları hakkında düşünmeye başladığın yer. Leş gibi kokan pis bir bataklığa benziyor. Ve Edith hayatı boyunca burada yaşamak zorunda. Umarım ölür.” Ama çıkış kapısından geçip erkeklerin dünyasına girince daha iyi hissetmeye başladı. Bebekle ilgili kişisel duygularının, von Hess’in ona verdiği görevle karşılaştırılınca ne kadar küçük ve önemsiz olduğunu gördü. Gerçeği önce korumak, sonra da yaymak her şeyden önce gelmeliydi. “Alman düşüncesi, baskı düşüncesi ortadan kalkınca kadınların sorunları da çözülecek. Oraya gittiğimde artık daha dikkatli olmalı ve sağlıklı düşünmeliyim.” Hermann’ı düşünerek evin yolunu tuttu.</p>

    <p class="paragraf">Eve vardığından on üç yaşındaki Jim çoktan yatmıştı. Teknisyenlik Okulu’nda çok çalışıyor, akşamları yorgun düşüyordu. Thomas dışarıdaydı. Kadınlar Bölgesi’ne hiç gitmemişti daha. Bütün cinsel ve duygusal hayatını erkeklerle yaşamıştı. Bunda utanılacak bir şey yoktu, Alman hükümeti İngilizlerin homoseksüel yaşantısına karşı çıkmıyordu. Böyle bir toplumda mümkün olduğu kadarıyla normal olan Alfred, Thomas’ı hayat tarzı yüzünden hiç suçlamamış, ona hiç imrenmemişti ama şimdi eve gelip de Fred’i mutfakta, tek başına kitap okurken bulunca, Thomas gibi yetişmiş olmayı diledi birden. Kadınlar Bölgesi’nin insanı hasta eden o atmosferinde bulunmak, yeni doğan kızı için endişelenmek, Ordu Şövalyelerine saldırmaya niyetlenmek zorunda kalmazdı o zaman. Önüne gelenle istediğini yapar, geceleri istediği yere giderdi. Ama sonra çalışkan, dikkatli ve sabırlı, zekâsının ardında ne kadar dayanıklı bir karakterinin olduğunu sadece babasının bildiği Fred’e bakınca, Thomas’a imrenmekten vazgeçti.</p>

    <p class="paragraf">“Ben dışardayken bir Kızıl Alman gelmedi herhalde?” dedi Alfred otururken.</p>

    <p class="paragraf">“Hayır. Bir sigara yak, baba.” Fred babasına sigarayı uzattı.</p>

    <p class="paragraf">“Nereden buldun bunu?”</p>

    <p class="paragraf">“Bir arkadaş verdi.”</p>

    <p class="paragraf">“Nazi mi?”</p>

    <p class="paragraf">“Hayır, İngiliz.”</p>

    <p class="paragraf">“Kendin iç, oğlum.”</p>

    <p class="paragraf">“Yo, alsana baba. Sana da alacaktım ama param yetmedi. Thomas yiyecekleri senin gibi idare edemiyor. Sıkıntı çektik. Ama Jim’in beslenmesine hep dikkat ettik. Haydi, iç artık, baba. Benim için fark etmez.”</p>

    <p class="paragraf">“Teşekkür ederim, Fred. Arada bir tüttürmek iyi geliyor.”</p>

    <p class="paragraf">“Kızıl Alman derken neyi kast ettin?”</p>

    <p class="paragraf">“Kızıl üniformalı bir Alman. Kalıcı Sürgün.”</p>

    <p class="paragraf">“Hiç görmedim.”</p>

    <p class="paragraf">“Eh, yakında görürsün. Hermann. Hani bir Nazi vardı, genç bir asker, beş altı yıl önce gelmişti?”</p>

    <p class="paragraf">“Hermann’ı hatırlıyorum elbette. Ne yapmış?”</p>

    <p class="paragraf">“Aslında hiçbir şey ama yapmış gibi davranacağız, çünkü hiçbir saygın İngiliz’in, bir oğlanın canını alan bir adamla işi olamaz.”</p>

    <p class="paragraf">“İyi de, ne yapmış?”</p>

    <p class="paragraf">“Ha, işin aslı, bir oğlanı öldürdü. En iyisi baştan başlayayım. Kapıyı kapat.”</p>

    <p class="paragraf">Alfred oğluna Hermann’ı, koro şarkıcısını, von Hess’i, uçakla uçuşunu ve kitabı anlattı. Fred dikkatle dinliyordu. Hiç yorum yapmadı ama arada bir sorular sordu.</p>

    <p class="paragraf">Alfred yaşadığı maceraların kısa bir özetini geçip su içmek için ara verince, “Kitabı ne zaman göstereceksin?” diye sordu.</p>

    <p class="paragraf">“Yarın Long Barrow çiftliğinin kâhyası Andrew’e gideceğim. Elinden gelirse bana yardım etmekten memnun olacaktır. Hermann’ı işe almasını istiyorum. Hermann’ın o oğlan üzerinden bir anlaşması var. İki İngiliz’in yaptığı işi yapabilir. Biri bana acır da bir zamanlar arkadaşım olan, itibarı elinden alınmış bir Nazi’ye, yaşlı kadınlara ayrılan istihkak kadar yemek yiyerek açlıktan ölmesin diye yardım etmeme izin verirse de, onunla herkesin içinde görüşemeyiz. Onunla elbette görüşeceğiz. Bunu yarın halletmek zorundayım çünkü Hermann her an gelebilir. Ancak yarından sonraki gece Stonehenge’e gidebiliriz, sen de kitabı görürsün. Yalnız şimdilik sana benim okumam gerekecek; çevirisini yaptıkça peyderpey okuyacağım çünkü sen matbaa harflerini ve Almanca dilbilgisini henüz öğrenmedin. Tembellikten kaçınmam gerekiyor bu konuda. Henüz üzerinde doğru düzgün çalışamadığım bir sürü bilgi var Hıristiyanlar konusunda. Bu konuya ilgi duyuyordum eski masalların ilkel, batıl saçmalıklar olduğunu düşünürdüm hep. Ama artık Hıristiyan efsaneleriyle von Hess’in yazdıklarını karşılaştırabileceğiz. Bir akşam Amesbury’e gidip eski dostum Joseph Black’i görelim. Ailesi çok pis olduğu için onlara “black” dendiğini sanırdım, söylemiştim değil mi? Ama öyle değilmiş, Şövalyelerinki gibi bir soyadıymış meğer. Eskiden hepimizin bir soyadı varmış. Artık sadece Şövalyelerin ve Hıristiyanların var. Hey, Thomas mı şu?”</p>

    <p class="paragraf">Alfred bir an duraladı, evden çıkıp yola indi, Hermann’ın gelmiş olabileceğini düşünerek etrafa bakındı.</p>

    <p class="paragraf">“Bir şey yok. Adamın biri adres arıyor,” dedi geri gelince. “Bundan Thomas’a bahsetmek istemiyorum daha. Almanlara karşı bizim yanımızda olmadığından ya da sağlam bir inançsız olmadığından değil, ama von Hess acele etmememi söyledi. Önce senin her şeyi anlamanı istiyorum. Jim’e tek kelime etme. O da senin ve benim kadar sadık olacaktır mutlaka, ama daha çok küçük ve çok heyecanlı. Ağzından bir şey kaçırabilir. Bu yüzden, şimdilik benden başka kimseye bir şey söyleme ve çok dikkatli ol. Hermann’la da fazla konuşma. Eminim ruh hali bir garip olacaktır.”</p>

    <p class="paragraf">Uzun bir sessizlikten sonra, “Orası güvenli bir yer değil, baba,” dedi Fred. “Hiç güvenli değil.”</p>

    <p class="paragraf">“Oradaki o yükseltinin altında bir siper olduğundan haberin var mıydı?”</p>

    <p class="paragraf">“Hayır, kimsenin de yoktur herhalde ve hiç de olmayacak. Ama yine de güvenli değil işte. Çünkü biri bulabilir. Ayrıca, Nazilerin Stonehenge ve hayaletlerden korkmasına da bel bağlayamazsın.”</p>

    <p class="paragraf">“Sen olsan ne yapardın, Fred? Bütün İngiltere’de, Almanların bulamayacağı nereye koyardın kitabı?”</p>

    <p class="paragraf">“Bilmiyorum,” dedi Fred. “Öyle bir yer yok. Sadece bu işi tesadüflere bırakmamız çok korkunç, onu diyorum.”</p>

    <p class="paragraf">“Endişe edece bir şey yok,” dedi Alfred. “Von Hess kitabı saklayamazdı, bu yüzden biz saklamak zorundayız. Elimizden geleni yaptığımız sürece Tanrı yardımcımız olacaktır.”</p>

    <p class="paragraf">“Tanrı’ya inanıyor musun ki sen?” dedi Fred şüpheyle.</p>

    <p class="paragraf">“Gittikçe inanmaya başlıyorum. Ama Tanrı Alman’dır, şöyledir, böyledir diyemem. Artık yatıyorum. Zaman varken biraz uyuyalım.”</p>
  </div>
</body>
</html>
