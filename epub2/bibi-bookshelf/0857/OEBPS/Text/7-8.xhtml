<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-8</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-9"><a id="B-l-m-Dokuz"></a>BÖLÜM DOKUZ</p>

    <p class="paragraf">Long Barrow çiftliğinin kâhyası işini bilen bir adamdı. Ertesi akşam Alfred ona teklifini götürdüğünde, dört iblis çiftlik işinden anlıyorsa, ikisini işe alacağını söyledi.</p>

    <p class="paragraf">“Eleman açığımız var, nereye koşacağımı bilemiyorum,” dedi. “Şövalye’nin Polis Müdürü’ne şikâyete gittim, Doğu’dan işçi getirileceğini söyledi, orada fazlalık varmış biraz, ama daha gelen kimse olmadı. Birkaç haftayı bulacakmış. Hükümet karar almış, ama hızlı hareket edemiyorlar işte. Bu yüzden, sen o hain Nazi arkadaşını, gelir gelmez bana gönder. Ter atsın da pisliklerinden arınsın biraz. Gençlerin çoğunu Teknisyenlik Okullarına gönderdiler Alfred, şimdi hepsinin açlıktan nefesi kokuyor.”</p>

    <p class="paragraf">Alfred sürekli şikâyet edilen bu konu yine gündeme gelince üzgün üzgün başını salladı.</p>

    <p class="paragraf">“Bana uyar,” dedi. “Bu arkadaşımın açlık çekmesini istemem. İri yarı, güçlü kuvvetlidir, yaşlı kadınların yiyecek istihkakıyla yaşayamaz. Öbür elemanlarına da çıtlat istersen, kendisi şu sıralar gözünü karartmış durumda; yaşamakmış, ölmekmiş, umurunda değil ve çok güçlü. Ona sataşacak olurlarsa, can vermeden önce birkaçını mutlaka indirecektir.”</p>

    <p class="paragraf">“Kimse ona bulaşmaz,” dedi Andrew. “Onunla kavga etmekten utanç duyarlar. Medeni insanlar Hıristiyanlara karşı birlik olmalıdır. Olmak istemeyen olursa… eh, o zaman,” Andrew küçümser bir tavırla yere tükürdü. “İşe gelince! Bir işi olacak, merak etme.”</p>

    <p class="paragraf">Üç gün sonra Hermann geldi. Akşam yemeğine eve gelen Alfred onu mutfakta, Fred’le otururken buldu. İkisi de konuşmuyordu. Hermann başını kaldırıp baktı. Hâlâ konuşmuyordu. Kızıl üniformasının içinde çok iri görünüyordu –kızıl pantolonu, kızıl ceketi, kızıl kasketi- ama yaşlı ve hasta gibiydi. Geniş omuzları umutsuzluk içinde çökmüştü, gözlerinin feri kaçmış, ruhsuzlaşmıştı.</p>

    <p class="paragraf">“Düşündüğümden daha kötü şeyler yaşamış,” diye düşündü Alfred. “Ah, benim zavallı, ahmak Nazim. Başına gelenler hep benim yüzümden.”</p>

    <p class="paragraf">Elini Hermann’ın omzuna koydu.</p>

    <p class="paragraf">“Sana iş buldum, Hermann.”</p>

    <p class="paragraf">Hermann’ın gözlerinde bir pırıltı olmadı. Alfred’in duyamadığı bir şeyler mırıldandı. Fred babasına çorba koydu, Alfred sessizce çorbasını içti. Tabağını bitirince kalktı.</p>

    <p class="paragraf">“Haydi Hermann. Çiftliğe gidiyoruz.”</p>

    <p class="paragraf">“Bu gece burada kalamaz mı, baba?” dedi Fred.</p>

    <p class="paragraf">“Hayır. Onunla aynı evde kalmamız yasak.”</p>

    <p class="paragraf">Hermann kalktı, tek kelime etmeden Alfred’in peşine düştü. Kafası neredeyse kapının kasasına çarpıyordu. Onun gibi iri yarı bir adam hiç geçmemişti bu kapıdan. Ama devasa biri de değildi. Hitler’den on beş santim kadar uzundu. Kasabadan çıkmış, Long Barrow çiftliğine doğru gidiyorlardı, her zamanki gibi adımları birbirine uymuyordu. Çiftliğe giden sakin yollardan geçerlerken Alfred onu kolundan tuttu.</p>

    <p class="paragraf">“Bunları sana yaşattığım için çok üzgünüm, Hermann.”</p>

    <p class="paragraf">Hermann cevap vermedi.</p>

    <p class="paragraf">Ama çiftliğe yaklaştıklarında, “Seninle nasıl görüşeceğiz?” diye sordu alçak sesle.</p>

    <p class="paragraf">“Yarın akşam yemekten sonra, hava kararınca yolun sonuna kadar git, biz de oraya geleceğiz. Kitabı sakladığım sipere gideceğiz. Sadece Fred’le ben. Diğerleri bir işler çevirdiğimizi bilirler ama ne olduğunu anlamazlar. Haydi, topla kendini bakayım. Sen yanlış olduğuna inandığın bir şey yapmadın, von Hess de bize yardım edeceğine inanıyor.”</p>

    <p class="paragraf">“Düzelirim,” dedi Hermann yine alçak sesle. “Çalışırsam iyi olur. Sen gelme artık. Buradan sonrasını kendim hallederim.”</p>

    <p class="paragraf">Alfred, onun çiftliğin giriş kapısına gidişini, kapıyı açıp girdikten sonra dikkatle kapatışını ve ahırların köşesini dönüp gözden kayboluşunu izledi.</p>

    <p class="paragraf">“İtibarsızlaşmanın rengi neden kızıl acaba?” diye merak etti. “Hıristiyan haçları da kızıl, Kalıcı Sürgünlerin kıyafetleri de. Kendilerinin bile bilmediği çok eski sebepler olmalı. Belki bulurum.”</p>

    <p class="paragraf">Alfred yaz, sonbahar ve kış boyunca, İç Onlu Şövalyesi von Hess’le yaptığı görüşmelerde bunu ve daha pek çok şeyi bulmuştu. O, Fred ve Hermann, üç gecede bir siperin oraya gidiyorlardı. Sonbahar gelince daha erken gidiyorlar ama siper çok soğuk olduğu için uzun saatler geçiremiyorlardı. Üçü de biriktirdikleri her kuruşu muma harcıyordu, kitabı okuyabilen diğerleri kadar Hermann da bu konuda çok gayretliydi. Alfred üçüne birer tabure, Fred de üstüne kitabı ve mumları koydukları küçük katlanır bir masa bulmuştu. Hermann genellikle, fırsatını buldukça çiftlikten aşırıp getirdiği eski çuvalların üstüne uzanıyor, uykuya dalıyordu. Akşama kadar beden işçiliği yaptığı için yorgun düşüyordu; hem öbür ikisi gibi, onu uyanık tutacak kadar yoğun bir ilgisi de yoktu. Bazen Almanca bir sözcük ya da deyimin anlamını sormak ya da ülkesiyle ilgili çok ilginç bir bilgiyi paylaşmak için onu uyandırıyorlardı.</p>

    <p class="paragraf">“Uyan bakalım, Hermann. Buna ne diyeceksin? Almanya Şövalyelerinin aslında ne olduklarını biliyor musun?”</p>

    <p class="paragraf">“Hitler’in Şövalyeleri.”</p>

    <p class="paragraf">“Hayır. Çok daha eskiye dayanıyorlarmış. Kâfir Prusyalı Slavları Hıristiyanlığa döndürmeye giden Alman Şövalyeleriymiş bunlar. Ne diyorsun bu işe?”</p>

    <p class="paragraf">Ama Hermann düşünemeyecek kadar yorgundu. Alfred’le düşmanların gelebileceği girişin arasında uygun bir yerde uzandığı sürece mutluydu Hermann. Gündüzleri mutsuz oluyordu çünkü çiftlikteki diğer adamlar onu yalnız bıraksalar da, saklamaya bile gerek görmeden onu aşağılıyorlardı ve bazen göründüğü gibi biri, Kızıl üniforma giymiş, kısacası Kızıl bir Kalıcı Sürgün olmadığına inanması çok zor oluyordu. Ama üç gecede bir mutlu oluyordu çünkü arada bir uykusundan uyanıp Alfred’in kahverengi ve Fred’in sarı saçlarını, kitabın üstüne eğilmiş kafalarını görüyor, Alfred’in Almanca ve İngilizce mırıltılarını dinliyordu. Dışarıdan ise, arada sırada esen rüzgârdan başka bir ses gelmiyordu. Çok tedbirli davranıyorlardı. Ayrı ayrı gidiyorlar, her seferinde farklı yerlerde buluşuyorlardı. Ayak izi kalmasın diye, girişten iki yüz metre ötesine kadar postallarını giymiyorlardı. İçlerinden biri bir dikene bastığında, fısıltıyla küfür ediyordu. Buralarda çayır çimenden çok diken vardı sanki. Bazen okuma grubunun bir üyesi zamanında gelemiyordu. Bunun anlamı o kişinin, yasak bölgeye bir Hıristiyan girmiş olması ya da Stonehenge’e birinin fazlaca yaklaşması yüzünden yolunu değiştirip eve dönmek zorunda kalmasıydı. Ama bir felaket yaşanmadı ve soğuğa, bitkinliğe, göz yorgunluğuna -mumlar konusunda çok dikkatli olmaları gerekiyordu- rağmen Alfred, edindiği bilgileri Fred’e tercüme etti. Çok geçmeden Fred kitabın büyük çoğunluğunu kendi için okumaya başlamıştı. Sonra Alfred, Fred onu durdurana kadar Almanca okumaya başladı. Kitap okuyarak, her cümleyi dikkatle irdeleyerek en derin anlamını çıkarmaya çalıştıkları çok güzel bir geceydi. Alfred okuma bittikten sonra biraz dinlenmeleri gerektiğini ve Amesbury Hıristiyan topluluğunun lideri olan yaşlı Joseph Black’le daha çok zaman geçirmeleri gerektiğini söyledi.</p>

    <p class="paragraf">“Hayır, bunu yapma,” dedi Hermann. “O zaman seni göremem.”</p>

    <p class="paragraf">Alfred, Hermann’ı Joseph Black’in evine götürmemenin daha uygun olacağını düşünmüştü. Ama Almanya’daki aydınlanmayı anlattığı Fred’i iki üç kez Joseph’e götürmüştü. Son dört aydır, Alfred’in pek boş vakti olmuyordu. Von Hess’in yazdıklarını anlamaya çalışmaktan arta kalan zamanında arkadaşlarıyla görüşmek, küçük Robert’ı Oğlanlar Kreşi’nde ziyaret etmek, Ethel’i görmeye gitmek, Edith hakkında kara kara düşünmek ve çok sevdiği ikinci oğlu Jim’e zaman ayırmak zorundaydı. İşine gitmesi ve uykuya da zaman ayırması gerekiyordu. Bu yüzden ilginç fakat en güvenilmez bilgilere sahip olan Joseph’i ihmal etmeye başladı. Alfred’in bu Hıristiyan’la tanışıklığı, daha doğrusu arkadaşlığı tamamen tesadüf eseriydi. Bir akşam, Hitler karşıtı gizli bir dernek olan İngiliz Kâfirler Kardeşliği toplantısından dönüyordu. Derneğin İngiltere, İskoçya, İrlanda ve Galler’in her yanında şubeleri vardı. Üyeler haberlerin diğer şubelere yayılması konusunda özgür davranamıyorlardı, bu yüzden liderin, derneğin büyümesi hakkında bir fikri vardı. Alfred iki arkadaşıyla, Amesbury’den en az üç mil uzaktaki bu müfsit kumpastan dönerlerken bir çığlık duydular ve beş yaşlarında donmak üzere olan bir Hıristiyan oğlan çocuğu buldular. Hitler karşıtı hislerle dolu olan diğer iki adamın başka dinlere karşı hoşgörüsü yoktu ve Hıristiyanları aşağılayıp onların bir gübreden bile daha pis yaratıklar olduğunu düşünürlerdi. Alfred’e veledi orada bırakmasını, nasıl olsa ölmeyecek kadar güçlü olduğunu, ailesinin sonunda onu bulacağını ve zaten tüm bunların hiçbir öneminin olmadığını söylediler. Ama Alfred, karşıtlarına bile sirayet eden Hitlerci kan dökme, zalimlik ve zorbalık değerlerine karşı güçlü ve mantıklı bir duruş sergiledi. Çocuğu orada bırakamazdı, iki adamdan ayrılıp oğlanı Amesbury’e taşıdı. Babası Joseph Black sonunda ferahlamış, çok sevinmişti ve bunu göstermekten hiç çekinmedi. En küçük oğlunu aldı, Alfred’e çocuğun bütün gece, hatta ertesi güne kadar buzun altında dayanabileceğini söyledi. Bir yanlış anlaşılma yüzünden çocuğu hep başka yerlerde aramışlardı. Joseph minnettardı, ama bir yandan da uzak ve ulaşılmaz duruyordu. Önemsiz, hatta iğrenç biri olarak görülen Alfred Hıristiyanlara karşı büyük bir ilgi duymaya başlamıştı, ama onları konuşturamadı. Ama oğlan zatürre olduğunda tekrar geldi ve Joseph onun Alman karşıtı olduğunu, Hitler’in Tanrı olduğuna inanmadığını anladı. O zaman Joseph ona açıldı, dininin derin gizemleri dışında her şeyi anlattı ama Alfred’i uyarmayı da ihmal etmedi: “Son Gün geldiğinde o iğrenç iblis Hitler’e inanıp inanmaman bir şeyi değiştirmeyecek. Tanrı sana bu şeytana inanıp inanmadığını ve inancını kaybedip kaybetmediğini sormayacak, sana İsa’ya inanıp inanmadığını soracak ve yalan söyleyerek bundan sıyrılamayacaksın çünkü Tanrı bütün kalpleri okur.” Ama Alfred’in derdi Son Gün değildi, Joseph’in davranışlarının değişmesine çok sevinmişti. Artık hepsi çok gerilerde kalmıştı, karda bulduğu o oğlan on altı yaşında gürbüz bir delikanlı olmuştu; Joseph yaşlanmış, yerleşim yerinin başına geçmişti.</p>

    <p class="paragraf">Alfred, Hermann’a dedi ki: “Okumaya bir süre ara vermemiz gerek, eski dostum. Fred’in gözleri ağrıyor, ertesi gün işlerini yapamıyor. Dinlenmemiz şart oldu. Yoldan gitmeyecek olursak bizimle geceleri Amesbury’e kadar yürüyebilirsin.”</p>

    <p class="paragraf">“Okumaya ne zaman devam edeceksiniz?”</p>

    <p class="paragraf">“On beş gün sonra tekrar başlayacağız, oğlanın gözleri iyileşirse daha erken de olabilir. Hermann, kitabı koruyacağım diye buraya tek başına gelmemelisin.”</p>

    <p class="paragraf">“Ya da Nazi kızına bakmak için,” dedi Fred hüzünlü bir sesle.</p>

    <p class="paragraf">“Senin kafanı patlatırım, Prusya asilzadesi seni,” dedi Hermann. “On yedi yaşında, sakalı bile çıkmamış oğlanlar bana öğüt versin diye terk etmedim ben Almanya’yı. Peki Alfred, on beş gün ara verelim.”</p>

    <p class="paragraf">“Soğuktan kaskatı kesilip yürüyemeyecek hale gelmektense her gece sıcacık yatağında rahat rahat uyursun.”</p>

    <p class="paragraf">“Üşümeyi tercih ederim,” dedi Hermann.</p>

    <p class="paragraf">Böylece Alfred’le oğlu, Joseph’e bir iki kez gizlice ziyarette bulundular, geceleri dikkatlice gidip geldiler. Normal İngilizler olarak itibarlarını kaybetmek istemiyorlardı.</p>

    <p class="paragraf">Joseph ahırdan bozma evinde onları hep sevinçle karşıladı, onlar gelince kadınları hemen dışarı gönderdi çünkü kadınlar erkek sohbetini dinleyemezlerdi, o erkeklerden ikisi inançsız da olsa. Joseph’in yaşlı, sağır babası genellikle onlarla kalıyor, yeni yapılmış bir düdüğü cilalıyor ya da yaşlı adamların yaptığı diğer işleri yapıyordu. Oğlanlar ise pek ortalarda görünmüyorlar, tuzaklar kuruyor, tarlalardan sebze aşırıyor, kümesinden kaçmış bir tavuğu tutup getiriyorlardı. Alfred, Joseph Black’e gittiğinde, maaşıyla alabileceğinden çok daha iyi yemekler yiyordu. Hıristiyanlara hükümet tarafından istihkak verilmiyordu ve çalışmaları da yasaktı. Köylerde yaşarlar ya da yasadışı ufak tefek satışlarla hayatta kalmaya çalışırlar ama çoğunlukla oldukça iyi koşullarda yaşarlardı.</p>

    <p class="paragraf">Joseph taburesine oturup, dünya ve cennet hakkında dogmatik tarzıyla saatlerce konuşurdu. Yüzünde dindar bir fanatizmle şakacı bir kurnazlığın karışımından oluşan bir ifade belirirdi konuşurken. Pasaklı bir adamdı; yağlanmış, ak düşmüş uzun saçlarını hiç yıkamaz, nadiren tarardı. Dişleri ise sağlıklı ve bembeyazdı; siyah gözleri, Alfred’in gökyüzünde göremediği yıldızları görürdü.</p>

    <p class="paragraf">Alfred ona, “Kadınlar neden kafalarını tıraş ederler Joseph?” diye sorardı.</p>

    <p class="paragraf">“Sizin kızışmış dişi köpekler gibi kümeslere hapsettiğiniz namahrem kadınlarınız neden kafalarını tıraş ederler, bilmiyorum. Efendimizin kutlu kardeşi Paul’ü yarım yamalak takip etmek mahşer gününde sizi kurtarmayacak çünkü. Bizim kadınlarımız, kutlu Paul’ün şu sözü yüzünden kafalarını tıraş ederler: ‘Kadının saçı onun utancıdır, bu yüzden kesilmelidir.’ Bu sözün doğruluğu, erkeğin zaferi ve gücünü saçlarından aldığı gerçeğiyle kanıtlanmıştır, tıpkı aslanların kafesine düşen Samson gibi.”</p>

    <p class="paragraf">“Erkekler saçlarını kesse ya da tıraş etse ne olur?”</p>

    <p class="paragraf">“Çocukları olmaz ve nesilleri tükenir.”</p>

    <p class="paragraf">Alfred, Fred’in genç, vakur yüzüne baktı, gözlerinde belli belirsiz bir pırıltı gördü. İkisi de kadınların kafalarını tıraş etmeleriyle ilgili gerçeği ve erkeklerin saçları ve sakallarıyla neden gurur duyduklarını biliyordu.</p>

    <p class="paragraf">“Kadınlar saçlarını uzatabildikleri kadar uzatırlarsa kısır mı olurlar?” dedi Fred.</p>

    <p class="paragraf">“Kadınların kulak hizasından fazla saç uzatmaları yasaktır,” diye cevap verdi Joseph. “O bile utanılacak bir şeydir. Kadınlar tüysüz olur. Kafalarında saç çıkmasına izin verilirse, yüzlerinde de tüy çıkması gerekir. Hiç benimki gibi sakalı olan bir kadın gördünüz mü siz? Bazen biraz saç uzatıyorlar, ama sadece lohusayken. Bunlar erkek arasında konuşulmayacak kadar önemsiz konular, hatta kaderi kadınlardan daha kötü olan Hıristiyanlar ve inançsızlar için bile. Çünkü kadınlar ayrılıp dağılmazlar; acısız tek bir parça halindedirler. Kadın hiçtir ve hiç kalacaktır.”</p>

    <p class="paragraf">“Ama erkekler ateşten gölde sonsuza kadar yanacaklar.”</p>

    <p class="paragraf">“Değil mi ya, Alfred? O gün geldiğinde hayatta kalan müminlerin ve ölmüş olan Hıristiyanların görkemli mihmandarlarının gözleri önünde iğrenç pislik Hitler ve günahkâr müritlerinin kafasındaki diğer bütün yalancı tanrılar ateş gölüne dökülecekler.”</p>

    <p class="paragraf">“Joseph, elinden gelse, Almanları şiddet yoluyla devirir miydin?”</p>

    <p class="paragraf">“Şiddet yoluyla Yahudiler Efendimizi öldürdü. Şiddet yoluyla biz asiler Yahudilere eziyet edip onları öldürdük. ‘Hıristiyanlar, onları affedin, ne yaptıklarını bilmezler,’ buyruğunu unuttuk. Şiddet yoluyla Almanlar ve Hitler’in diğer takipçileri bize eziyet etti. Günaha günah, felakete felaket mi ekleyelim?”</p>

    <p class="paragraf">“Peki ama,” dedi Alfred, “ne yaptıklarını bilmedikleri için Yahudileri affetmeniz gerektiyse, Almanları da affetmeniz gerekmez mi? Sadece Hıristiyanlara eziyet etmek Tanrı’nın oğlunu öldürmek kadar büyük bir suç olamaz.”</p>

    <p class="paragraf">“Onları affetmek bize düşmez. Onları affetmemiz ve onlara itaat etmemiz söylenmedi. Almanlara eziyet etmedik, onlara şiddet göstermedik. Onları affetmek Tanrı’nın işidir ama affetmeyecektir,” dedi Joseph sert bir sesle. “Biz kirlendik, onlarsa bize verilen cezanın araçlarıdır. Ama çok hevesli, zalim ve hain araçlar.”</p>

    <p class="paragraf">“Çok hainlerdi, evet,” diye mırıldandı Alfred. “Joseph, Almanlardan önce ne vardı dünyada?”</p>

    <p class="paragraf">“Yahudiler ve Hıristiyanlar vardı. Ama önceleri sadece Yahudiler. Dünyanın bütün insanları kutlu Yahudi ırkından türedi. Başka türlüsü olabilir mi zaten?”</p>

    <p class="paragraf">“Ama Japonlar sarı, Amerikalılar esmer, biz beyazız,” dedi Fred, Joseph’in bozarmış ve kirli tenine baktı.</p>

    <p class="paragraf">“Yahudiler ve onların soyları farklı renklerde olabilirler. Senin saçların sarıya çalıyor, Fred. Alfred’inki ise kahverengi. Sen onun oğlu değil misin?”</p>

    <p class="paragraf">“Sanırım öyleyim.”</p>

    <p class="paragraf">“O halde sorun yok. Gözler ve akıl inançsızlıkla kirlenip kararmadıkça sorun yoktur.”</p>

    <p class="paragraf">“Joseph, Hıristiyanlar okur mu?” dedi Alfred</p>

    <p class="paragraf">“Hayır. Okumak ve yazmak kâfir işidir. Gerçekler daima ağızdan ağıza geçmelidir. Tanrı isteklerini bize yazarak mı gönderdi? Son Gün’de Tanrı lanetlendiğinizi küçük notlarla mı haber verecek? Size söyleyecek, en şiddetli gök gürültüsünden bile daha yüksek sesle hem de. İşin gücün alay etmek, Alfred. Buraya neden geldiğini bilmiyorum sanki. Bu yaşlı Hıristiyan’la alay etmeye geldin.”</p>

    <p class="paragraf">“Joseph, sen de çok iyi biliyorsun ki, buraya seni sevdiğim için geldim. Fred de öyle.”</p>

    <p class="paragraf">Joseph o şakacı, kurnaz gülüşüyle gülümsedi. “Biliyorum, Alfred. Sen benim çocuğumu kurtardın, çok iyi bir adamsın, lanet olasıca seni. Son Gün geldiğinde bahçedeki en iyi horozmuş gibi öteceğim senin için…” Joseph bir an duraksadı, kafası karışmış gibiydi.</p>

    <p class="paragraf">“Ne önemi var? Ben umursamıyorum, Joseph. Haklıysan haklısındır, seni suçlamam.”</p>

    <p class="paragraf">“Mesele o değil. Kutsal şeylerden söz etmek yerine onlara yakın şeylerden bahsediyorum.”</p>

    <p class="paragraf">“Aman,” dedi Alfred, kendi kendine. “Artık bahçedeki en iyi horozun ne menem bir şey olduğunu hiç öğrenemeyeceğiz. Ama önemli bir şey olduğunu sanmam. Joseph, bu dünyanın dışında ne var?”</p>

    <p class="paragraf">“Bu dünya gökyüzü kabuğuyla çevrelenmiş yuvarlak bir toptur. Yıldızlarsa öbür dünyalardır.”</p>

    <p class="paragraf">“Orada ne var? Hıristiyanlar mı? Almanlar mı?”</p>

    <p class="paragraf">“Melekler, ruhlar ve yanan ateşin nazırları.”</p>

    <p class="paragraf">Joseph duvarın kenarında duran bir kutudan simsiyah, dışı leş gibi olmuş bir şişe çıkardı. Darmadağın odanın içinde biraz arandıktan sonra dört toprak kupa buldu. Şişenin içindekini kupalara doldurdu, birini alıp babasına verdi. Alfred’in anlayamadığı bir şeyler mırıldanan Joseph masaya geldi, göğsünde haç işareti yaptı, kupasını kaldırdı.</p>

    <p class="paragraf">“İç bakalım Alfred ve Alfred’in oğlu.”</p>

    <p class="paragraf">İçtiler. Çok etkili bir şeydi içtikleri, Fred’in başı dönmüştü. Sudan başka bir şey içmemişti o güne kadar. Sık sık bira içen Alfred bile kupasının yarısını ancak içebilmişti.</p>

    <p class="paragraf">“Nedir bu?” dedi Alfred. “Çok sertmiş, Joseph.”</p>

    <p class="paragraf">“Yaban eriği ve yaban balından yapılmış bir şarap ama sertliği, fıçıda bekletilmesinden ileri geliyor. Güzel mi?”</p>

    <p class="paragraf">“Çok.”</p>

    <p class="paragraf">“Dünyanın bütün meyveleri ve bütün yaratıkları insanların kullanması içindir,” dedi Joseph. Şarabından bir yudum aldı. “İsa Efendimiz yemeye ve içmeye gelmiştir, dünyanın lezzetli ve kutsal yiyeceklerini öğürerek çıkaran, o pis midesinde tutamayan iğrenç Hitler gibi değildir. Çünkü Hitler o kadar zalimdi ki, ölü hayvanların etleri, tahıl ve meyve şarapları ondan kaçar, ona yakın olmak istemezdi. Kâfirler der ki, insan Tanrı’yı mutlu etmek istiyorsa çok az et yemeli –ya da hiç yememeli- ve sulu bira içmelidir. Bunlar Tanrı’nın Son Gün’de soracağı sorular değildir.”</p>

    <p class="paragraf">“Ama Almanlar sarhoş olsalardı çok daha kötü olurlardı, değil mi?” dedi Alfred.</p>

    <p class="paragraf">Joseph bir yudum daha içti.</p>

    <p class="paragraf">“Hiçbir şey onları daha kötü hale getiremez,” dedi. “Hiçbir şey onları daha iyi hale de getiremez. Tanrı’nın inayeti onlara ulaşmıyor. Sen, Alfred, günaha, Efendimiz İsa’ya, Tanrı’nın oğluna inansaydın seni Hıristiyan cemaatine alabilirdim ve Son Gün geldiğinde kurtulmuş olurdun.” Joseph masanın karşı tarafından efkârla ona baktı. “Ama hiç umudum yok çünkü aptal değilim. Almanlar ve Japonlara gelince, onlar zaten lanetlendiler. En üst mertebedeki adamları, Führer dedikleri kişi (onları bir yere götürdüğü yok ya…) bütün samimiyetiyle ve tevazu içinde bana gelse, affedilmek, kutsanmak ve kendini İsa’nın kollarına bırakmak istediğini söylese, bunu yapmazdım. Tanrı’nın hükümlerini tersine döndürme gücümüz yoktur.”</p>

    <p class="paragraf">“Bu sıra dışı bir şey, Joseph. Sen onu aşağılıyorsun, o da seni. Hayır, sıra dışı değil, doğru bir şey.”</p>

    <p class="paragraf">“Doğru, evet. Onun beni aşağılaması bizim kefaretimizin bir parçası ve Tanrı’nın isteğidir. Benim onu aşağılamam ise, lanetlenmiş olan o iken, acı çekmemize ve günahkâr olmamıza rağmen, Tanrı’nın ümmetinden olmamızdandır.”</p>

    <p class="paragraf">“Joseph, İsa öldürülmeden önce ne oldu? Dünya nasıl başladı?”</p>

    <p class="paragraf">“Tanrı dünyayı Yahudiler yaşasın diye yarattı. Binlerce yıl günahsız yaşadılar. Sonra Kabil, kardeşi Habil’i öldürdü.”</p>

    <p class="paragraf">“Neden?”</p>

    <p class="paragraf">“Çünkü ikisi de Yahudilerin kralı olmak istiyordu. Günah buradaydı, gurur ve gücün günahı… Ve diğer bütün günahlar bundan doğdu ve Yahudiler binlerce yıl günah içinde yaşadılar.”</p>

    <p class="paragraf">“Daha önce hiç günah yoktu diyorsun, peki günahı nasıl öğrendiler?” dedi Fred. Bu konuyla çok ilgilenmişti.</p>

    <p class="paragraf">“Bu bir muamma,” dedi Joseph başını iki yana sallayarak.</p>

    <p class="paragraf">“Yani dini bir muamma mı? Kâfirlere söyleyemeyeceğin bir şey mi?”</p>

    <p class="paragraf">“Hayır. Demek istediğim, bu kimsenin anlayamadığı bir şey. Tanrı o kadar iyiyken neden günah ortaya çıktı? Son Gün geldiğinde bu muamma da anlaşılacak, ama siz anlayamayacaksınız elbette. İşte günah böyle başladı, öldürmekle. İki insan arasındaki şiddetle. Sonra binlerce yıl günah içinde yaşadılar ve onları günahlarından kurtarmak ve dünyayı Habil ile Kabil’den önceki haline döndürmek için İsa doğdu. Ama dünyanın ancak yarısı günahlarından arınmak istiyordu çünkü günah işlemeyi sevmişlerdi. Yahudilerin yarısı günahsız yaşamak istediler, yarısı da günah işlemeye devam etmek. Yahudilerin, onlara katılmak istemeyen yarısı, “Kibirli Öncü” –bu kutsal bir gizem değil, gerçek bir isimdir- dedikleri liderleri vasıtasıyla İsa’yı çarmıha gerdi,” dedi Joseph endişeli bakışlarla. “Ama İsa’yı kabul eden ve günahın yok olmasını dileyenlere Hıristiyan dendi. Böylece İkinci Büyük Günah işlendi ve İsa öldürüldü. Hıristiyanlar bu dürüst adamın öldürülmesine çok kızdılar.” Joseph bir an duraladı. Gözlerinde ne fanatizmin ne de kurnazlığın pırıltıları vardı. Yüzü sakin, asil bir ifadeye bürünmüştü. Rüyadaydı ve kendisinden daha iyi ama ulaşılmaz bir şey görmüştü. “Eminim Joseph bu Hıristiyanlık meselesini yüzüne gözüne bulaştırmıştır,” diye düşündü Alfred. “Eminim. Yüzeysel, cahil, yaşlı bir Hıristiyan ve yine de gerçek İsa’dan bir şeyler hâlâ ona ulaşıyor. Ah, bir Adam vardı.”</p>

    <p class="paragraf">“Evet,” dedi Joseph toparlanarak. “Yahudileri dünyanın öbür ucuna kadar kovaladılar, nereye gitseler, nereye yerleşseler, hayvan tuzaklarını nereye kursalar, Hıristiyanlar peşlerinden gelip onları kovdu, suratlarına tükürdü, öldürdü, onlara işkence etti. Bunları hep İtaatsizlik içinde yaptılar, çünkü onlara Yahudileri affetmeleri söylenmişti. Bu binlerce yıl böyle devam etti. Ve sonra Ceza geldi. Hıristiyanlar, en az yürekli olan Yahudilerin had safhada pisliğe batmış Alman ya da Japon, biraz daha cesaretli olanlarının da Fransız, İngiliz ya da Rus -artık ne dersen- olmasıyla cezalandırıldı. Ama yılanın ısırığı köpeğinkinden daha zehirli olduğu için, sizin aranızda doğan ve daha cesur olan bu aşağılık Yahudiler bizim baş zalimlerimiz oldular, pek de korkak olmayan Yahudilerin soylarından gelenler –yani siz, Alfred- kuralları çiğnememiz karşısında Almanlar gibi pek akıllı davranmadılar. Son Gün’de seni kurtaracak değil bu.”</p>

    <p class="paragraf">“Ve bu da bin yıl boyunca aşağılandığınız zamana denk geliyor.”</p>

    <p class="paragraf">“Evet,” dedi Joseph. “Cezanın dolmasına üç yüz beş yıl daha var.”</p>

    <p class="paragraf">“Ama Hitler’den bu yana 721 yıl geçti.”</p>

    <p class="paragraf">“Sizin takviminiz yanlış. Üç yüz beş yıl daha var.”</p>

    <p class="paragraf">“O halde dünya sadece dört bin yıl mı var oldu?”</p>

    <p class="paragraf">“Evet. Üçüncü bin yıl en kötü ve en mutsuz geçen dönemdi. İtaatsizliğin yanında, o zamanki Hıristiyanlar korkunç günahlar işliyorlardı, eski Yahudilerin işlediği günahlardan bile daha kötü. Cadılık, büyücülük, putperestlik, nifak almış başını gitmişti, birbirlerini paramparça ediyorlardı.”</p>

    <p class="paragraf">“Sen muska satıyorsun, değil mi, Joseph?”</p>

    <p class="paragraf">“Hayır. Bu kadar cahil olmasan senin bile yapabileceğin bitkisel ilaçlar satarız biz. Büyü gibi işe yaramasının sebebi, kâfirin gerçekten hasta olduğuna inanması, bu yüzden ilacın iyi gelmesidir, aksi halde çatlak bir kafadan çıkmış bütün hastalıkları tedavi edeceğine inancı olurdu. Bunu anlayamazsın ama kâfir hastalıklarının yarısı Tanrı’dan uzaklaştırıldığın için perişan olman ve günahların yüzünden ortaya çıkar. Hıristiyan tedavisinde inancın kendine has bir gücü vardır; öyle ki bazıları bizi aşağılamaktan vazgeçer, üzüntüyle yönlendirilir, sağlam bir inançla daha iyi birisi olmamızı sağlar. Ama Tanrı, ‘Hıristiyan ilaçlarına inandın mı?’ diye sormayacak, ‘Sadece patates mi kaynattın yoksa tavşan da yedin mi?’ diye soracak.”</p>

    <p class="paragraf">“Hıristiyanların putperestliği neydi?” dedi Alfred.</p>

    <p class="paragraf">“Resimlere, Hitlerciler gibi değersiz putlara taparlardı. İnanması çok zor,” dedi Joseph dalgın dalgın. “Putların karşısında göbeklerinin üstünde sürünecek kadar aşağı seviyelere düşmeleri inanılacak gibi değil. Ama yapmışlar.”</p>

    <p class="paragraf">“Hünerleri neydi peki?”</p>

    <p class="paragraf">“O daha da kötü. Çünkü sadece taklit. Seni Hıristiyanlığa alabileceğimi söylersem, Alfred, bunu Amesbury Yerleşkesi’nde sadece ben yapabilirim demek istemiyorum. Yerleşkenin başıyım çünkü uygulamalı konularda son sözü söyleyecek birinin olması gerek. Ama çocukluk çağını geçmiş olan ve zavallı genç William Whibblefuss gibi bedensel engeli olmayan herkes gizemleri anabilir ve seni aramıza kabul edebilir. Güç, İsa’nın gücüdür ve hiçbir insan diğerinden daha kutsal değildir. Almanların kendilerini İngilizlerden daha kutsal saymaları ve Şövalyelerin kibirli bir şekilde, sıradan Nazilerden farklı bir hamurdan yoğrulduklarını iddia etmeleri kâfirliktir. Ama binlerce yıllık Yanılgı’da bazı Hıristiyanlar gizemli konularda daha çok öne çıkmış ve ‘Sadece bizim gücümüz geçerlidir, İsa Efendimiz sadece bizim vasıtamızla sizi bulabilir,’ deme cüretini bile göstermişlerdir. Hıristiyanlar arasındaki kardeşlik ve sevgiyi bitiren bu yanılgı, aralarındaki en kanlı ve en vahşi kavgalara sebep olmuştur.”</p>

    <p class="paragraf">“Yani Yahudileri öldürdükleri gibi birbirlerini de öldürdüler, öyle mi?”</p>

    <p class="paragraf">“Bin yıllık Yanılgı döneminde, evet. O zamandan sonra hiçbir Hıristiyan bir diğerini öldürmedi.”</p>

    <p class="paragraf">“Kişisel kavgalarda da mı?”</p>

    <p class="paragraf">“Biz asla kavga etmeyiz,” dedi Joseph.</p>

    <p class="paragraf">“Peki nasıl başarıyorsunuz bunu?”</p>

    <p class="paragraf">“Hiç kavga etmeyiz çünkü birbirimizi severiz. Sen Alfred, Fred’le anlaşmazlığa düştüğünde kavga mı edersin? Tartışırsınız, sonunda anlaşırsınız ya da konuyu olduğu haliyle bırakır, her biriniz kendi düşüncenizle yola devam edersiniz. Kediler gibi birbirinize atlamaz, birbirinizin gözünü çıkarmazsınız. Bütün Hıristiyanlar baba ile oğul gibidir, kardeş gibidir çünkü; Ceza çekiyor olsalar da arındırıldılar, Yanılgı içinde değiller ve artık birbirlerine öfkelenmiyorlar diye cezaları hafifleyecek değil. Öldürmek, tıpkı okuyup yazmak gibi kâfirlere göre bir iştir ve eskiden Hıristiyan âdetleri olan şeyler bugün bizim utancımızdır.”</p>

    <p class="paragraf">“Tanıdığım yaşlı bir Alman’ı getirebilseydim keşke buraya,” dedi Alfred. “Birçok ortak yanınız var.”</p>

    <p class="paragraf">“Mümkün değil,” dedi Joseph. Üstüne alınmamıştı ama acımasızdı. “Almanya’da tanıştığın bir Hıristiyan değilse elbette. Ama o zaman da ona Alman dememen gerekirdi.”</p>

    <p class="paragraf">“Hayır, gerçek bir Alman o. Ama Almanya’da doğup büyümüş bir Hıristiyan’la tanışsaydın, Amesbury’dekiler kadar kardeşin sayar mıydın onu?”</p>

    <p class="paragraf">“Elbette. Haç takan herkes benim kardeşimdir ve o İngilizce ya da ben Almanca konuşana kadar, ikimizin de bildiği kutsal sözleri sevgiyle paylaşırız.”</p>

    <p class="paragraf">“O sözler ikinizin de bildiği bir dilde mi?”</p>

    <p class="paragraf">“Evet.”</p>

    <p class="paragraf">“Biz biliyor muyuz bu dili?”</p>

    <p class="paragraf">“Tanrı saklasın! O Mesih’in kendi dilidir. Kutsal sözleri Hıristiyanlardan başka kimse bilmez.”</p>

    <p class="paragraf">“Birkaçını söylesene,” dedi Alfred çekinerek.</p>

    <p class="paragraf">“Hayır. O sözleri kâfirlerin önünde söylemek dine hakarettir.”</p>

    <p class="paragraf">“Özür dilerim, Joseph. Kırıcı olmak istememiştim. Peki dilinizin geri kalanına ne oldu? Neden birkaç sözcük kaldı?”</p>

    <p class="paragraf">“Unutuldu,” dedi Joseph üzüntüyle. “Büyük günahımız yüzünden İsa’nın kutlu dili unutuldu. Son Gün gelip bizi aydınlatana kadar da hatırlayamayacağız. O zaman şimdi kullandığımız bu kâfir dilleri kadınlar gibi yok olacak ve birbirimizi Tanrı’nın diliyle selamlayıp O’nun diliyle dua edeceğiz. Ah!” diye bağırdı Joseph. Coşkuyla kendinden geçmişti. “Ah, ölüm, nerede zehrin; ah, makber, nerede zaferin? İşte o zaman <span class="CharOverride-13">Laus Deo</span>’yu ve daha pek çok şarkıyı söyleyeceğiz. Şey…” Dine hakaret ettiğini fark edince hafifçe öksürdü.</p>

    <p class="paragraf">Alfred hemen başka bir konuya geçti.</p>

    <p class="paragraf">“Joseph, İsa’nın annesi de mi yok oldu?”</p>

    <p class="paragraf">“Bin altı yüz elli yıl önce yok oldu. Kadınlar,” dedi Joseph sertçe. “Kuş yuvasından farksızdır. Kuş yuvası ne işe yarar ki? Kim değer verir? Kim korur? Kuşların kendileri bile önemsemez. Meryem hakkında, kutsal bir yumurta üstünde kuluçkaya yattığından başka ne denebilir? Meryem cennette yalnız olabilir mi? Öyle ise eğer, diğer bütün kadınların da oraya gitmiş olması gerekir.”</p>

    <p class="paragraf">“Evet, anlıyorum. Kuş yuvası demekle neyi kast ettin? Çocuğun meydana gelişinde hiçbir katkıları yok mu?”</p>

    <p class="paragraf">“Yok. Erkek ya da dişi, bütün çocuklar erkeğin tohumlarıyla vücut bulur. Kadın ise doğacak olgunluğa erene kadar çocuğu içinde besler.”</p>

    <p class="paragraf">Alfred çok ilgilenmişti çünkü von Hess bu çok eski biyolojik yanılgının, kadınlara dayatılan davranış kalıplarının bir sonucu olduğunu söylemişti.</p>

    <p class="paragraf">“Buna inanmayız biz,” dedi. “Hitler’e inanıp inanmamakla bir ilgisi yok bunun. Anne çocuğun oluşumunda katkı sağlar.”</p>

    <p class="paragraf">“Asla sağlamaz,” dedi Joseph. “Yanılıyorsun, ama neden yanılmayasın ki? Çocuk erkek olacaksa başlangıç anında babanın ruhunu alır, kız olacaksa ruhu yoktur; diğer kadınlar, hatta Meryem gibi bir hiç olarak doğar. Hıristiyan ailelerde en büyük kızlarımıza Meryem adını koyarız onu anmak için, ama hiçbiri de diğer kadınlardan daha üstün olduğunu düşünecek kadar küstah değildir.”</p>

    <p class="paragraf">“Oğlanlardan bazıları neden büyüyünce annelerine benzerler?”</p>

    <p class="paragraf">“Çünkü annelerinin verdikleri yiyecekler onların fiziksel görünüşlerini etkiler.”</p>

    <p class="paragraf">“Anladım.”</p>

    <p class="paragraf">Tartışmayı başlatan tarafın ülkesine hücuma geçen Joseph, “Madem kadınların çocukların meydana gelmesinde katkısı olduğuna inanıyorsunuz, o halde neden onlara o kadar kötü davranıyorsunuz?” diye sordu. “Onları kafeslere kapatıp oğullarını çalıyorsunuz. Bu bir erkeğin kadına yapabileceği en büyük zulümdür.”</p>

    <p class="paragraf">“Bana kalırsa bu yanlış, Joseph. Sizin hiçlerinize bizden daha iyi davrandığınızı görüyorum. Kadınları dışarı göndermeden önce onların gülüştüklerini ve seninle konuştuklarını gördüm. Sadece küçük kızlar da değil. Bizim yetişkin kadınlarımız asla gülmezler.”</p>

    <p class="paragraf">“Biz kadınlarımıza iyi ve sevilen köpekler gibi davranırız. Onları severiz, bizimle oynaşırlar ve bizimleyken mutludurlar. Yiyeceğimiz varsa, biz tokken onlar asla aç kalmazlar. Bize itaat eder, bizi severler. Karşı gelmedikleri sürece onlara asla el kaldırmayız ve bütün saygılı ve güvenilir köpekler gibi, çalışmadıkları zamanlarda istedikleri yere gidip gelmekte özgürdürler. Onlara bakmamızın karşılığında ot toplarlar, ilaçlarımızı ve şarabımızı yaparlar, odun toplayıp yemek pişirirler, hatta çok zeki olan birkaç tanesi düdük yapımı için ahşabın hazırlığını bile yapar. Ama sizin kadınlarınız yetersiz, zayıf ve yarım akıllı yavru köpekler gibidir.”</p>

    <p class="paragraf">“Bizim kadınlarımızla hiç karşılaşmadın, değil mi Joseph?”</p>

    <p class="paragraf">“Bulfort’ta tarladan tarlaya sürülen sığırlar gibi kâfir tapınaklarınıza götürülen kadınları görmüştüm. Hiçbir şey yapamayacaklarını ve mutlu olmadıklarını anlamıştım. Kadınlara Hıristiyan yöntemleriyle yaklaşmak en doğrusudur. Bu böyledir ve Tanrımızın kardeşi Aziz Paul, hatta binlerce yıl Yanılgı içinde yaşamış Hıristiyanlar bile bundan ayrılmamışlardır.”</p>

    <p class="paragraf">“Öyle mi?”</p>

    <p class="paragraf">“Asla.”</p>

    <p class="paragraf">“Bu çok ilginç.”</p>

    <p class="paragraf">“Neden, Alfred? Yanılgı ve İtaatsizlik erkekler arasında hasıl olmuştu. Böyle konular Tanrı’ya değil, sadece sahibine karşı günah işleyen bir köpek gibi olan kadınlar için çok karmaşıktır. O halde, Yanılgı onların hatası olmadığına göre, neden bu yüzden cezalandırılsınlar ki? Tanrı bu kadar adaletsiz olamaz.”</p>

    <p class="paragraf">“Peki, bizim kadınlarımız, hataları olmayan şeyler yüzünden neden ceza çekiyorlar?”</p>

    <p class="paragraf">Joseph ilk kez şaşırdı. “Kötü yürekli bir sahibi olan köpeğin çektiği kadar acı çekiyorlar ama köpeklere eziyet eden, döven, aç bırakan kişinin Tanrı olduğunu söyleyemezsin. Bunu yapan erkektir. Kadınlarınız eziyet çekiyor çünkü hepiniz pis kâfirlersiniz, ama onların acılarının bir sonu var. Ölümleriyle sona eriyor acıları, Son Gün geldiğinde hayatta kalanlar için bile geçerlidir bu. Sizin acılarınızın sonu yoktur çünkü Son Gün geldiğinde hepiniz mezarlarınızdan çıkıp yargılanacaksınız.”</p>

    <p class="paragraf">“Eh, epey geç oldu,” dedi Alfred iç geçirerek. “Gitmemiz gerek, Joseph. Seninle saatlerce konuşabilirim.”</p>

    <p class="paragraf">“Bir daha ne zaman gelirsin?”</p>

    <p class="paragraf">“Yakında gelemem sanırım. Belki üç ay sonra.”</p>

    <p class="paragraf">Joseph başını salladı, zeki ve kurnaz gözlerinde fanatizmin ışığı yoktu.</p>

    <p class="paragraf">“İstediğin gibi gelip gidebilirsin, Alfred. Kapım sana daima açıktır, gece gündüz fark etmez. Ama elbette gece senin için daha uygun, buraya geldiğinin görülmesinden utanıyorsun çünkü.”</p>

    <p class="paragraf">“Özür dilerim, Joseph. İstediğimi yapmakta özgür olsaydım gündüz vakti gelir, İngilizlerin ve Nazilerin önünde Yerleşkene girerdim.”</p>

    <p class="paragraf">“Anlıyorum.”</p>

    <p class="paragraf">Joseph ikisini uğurladı, sonra Fred’i geri çağırdı.</p>

    <p class="paragraf">“Fred, baban tehlikeli işler yapıyor.”</p>

    <p class="paragraf">“Nereden anladın Joseph?”</p>

    <p class="paragraf">“Ben Tanrı’nın adamıyım, aynı zamanda da idrak yeteneğim var ve doğal yeteneklerimi okuyup yazarak köreltmem. Bir Hıristiyan çocuğu, zekâ düzeyi ne olursa olsun, bunu doğuştan bilir. Sana söylemek isterim ki Fred, Alfred’i bir kâfiri sevmem ne kadar mümkünse o kadar çok seviyorum. O benim oğlumu kurtardı, bizi aşağılamaktan vazgeçti, kızlarımıza yan gözle bakmadı. Etimizi, ekmeğimizi yedi, şarabımızı içti; kendimi onun düşmanlarına siper ederim, savaşacak silahı bile olsa korumak istediği bir şey varsa canım pahasına korurum. Onun ve benim ailem arasında bir dostluk vardır, buna Tanrı huzurunda yemin ederim. Nankörlük bir Hıristiyan günahı değildir, Fred, ama babana bunları söylersem gülüp geçecektir çünkü hiçbir şeyi ciddiye almaz. Artık beni anlamışsındır.”</p>

    <p class="paragraf">“Evet, Joseph. Bunu unutmam.”</p>

    <p class="paragraf">Fred Alfredi’n peşinden koşup ona yetişti.</p>

    <p class="paragraf">“Ne istiyormuş?” dedi Alfred.</p>

    <p class="paragraf">“Seni sevdiğini ve minnettar olduğunu söyledi.”</p>

    <p class="paragraf">“Joseph iyi adamdır.”</p>

    <p class="paragraf">“Ona güveniyor musun, baba?”</p>

    <p class="paragraf">“Beni <span class="CharOverride-13">anlayabildiği</span> kadarıyla,” dedi Alfred gülerek. “Bu zahmetli bir yol ama dünyanın çevresinde tur atmak demek de değil.”</p>

    <p class="paragraf">“Ona güvenebileceğini sanıyorum.”</p>

    <p class="paragraf">“Dindar birine güvenemezsin. Çıkarların dinle çatışırsa dindar kişi sözünden cayar, sana ihanet eder ve haklı olduğuna inanır. Ama Joseph yine de iyi adamdır.”</p>

    <p class="paragraf">Fred sustu, düşüncelere daldı ve Joseph’ten bir daha bahsetmedi.</p>

    <p class="paragraf">“Unuttukları o dil, Romalıların dili Latince olmalı,” dedi Alfred. Von Hess bu dilin Hitler’den çok önce kaybolduğunu, sadece Hıristiyan Kilisesi’nde yazı dili olarak var olduğunu söylüyor. Geçmişten bugüne kadar ağızdan ağıza ulaşan eski kiliseden parçalar olmalı. Rahipleri ve din savaşlarını biliyor olması çok ilginç. Fred, bir iki gün içinde von Hess’e gitmemiz gerekecek. Eminim ikinci seferde daha çok şey öğreneceğim. Ve zavallı eski dostum Hermann da nöbet tutmaktan memnun olacaktır.”</p>

    <p class="paragraf">“Umarım uyumaktan başka bir şey yapmak zorunda kalmaz,” dedi Fred. “Baba…” diye söze başladı ama sonra vazgeçip fikrini kendine sakladı.</p>
  </div>
</body>
</html>
