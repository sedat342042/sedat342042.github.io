<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-5</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-6"><a id="B-l-m-Alt-"></a>BÖLÜM ALTI</p>

    <p class="paragraf">Ertesi akşam saat tam altıda, Alfred ile Hermann, Şövalye’nin huzuruna çıktılar. Von Hess, Heinrich’e daha önce verdiği talimatları tekrarladı, kapı uşağın ardından kapandıktan sonra Alfred ve Hermann’a oturmalarını söyledi. Ama ikisi de oturmadılar. Hermann konuşmaya başladı ama çekinerek sustu. Alfred ona yardımcı oldu.</p>

    <p class="paragraf">“Size söylemek istediği bir şey var, efendim.”</p>

    <p class="paragraf">“Peki, devam et, Hermann.”</p>

    <p class="paragraf">“Efendimiz,” dedi Hermann. Ona değil, doğruca önüne bakıyordu. “Merhamet eder de çiftlikte çalışmama ve asil atanızın yazdığı kitabı dinlemememe izin verir misiniz? Ben korkak değilim ama Alfred’le sizin konuşmalarınızı anlamıyorum. Alfred’in bana anlatmasını tercih ederim. Bu yüzden asilzadeleri, beni affetmenizi rica ediyorum.”</p>

    <p class="paragraf">“Elbette,” dedi Şövalye. Gizliden gizliye rahatlamıştı, ama zarafetle bunu saklamayı bildi. “Her şeyin çok zor olduğunu biliyorum ve dinlemek istemiyorsan, en iyisi dinlememendir.”</p>

    <p class="paragraf">“Dinlemekten korkmuyorum, efendim. Sadece anlayamıyorum ve işimi yapmayı tercih ederim.”</p>

    <p class="paragraf">“O halde gidebilirsin. Ha, Hermann, pancar sinekleri ne durumda?”</p>

    <p class="paragraf">“İyi değil, efendim. Aynı büyüme seviyesinde, Wiltshire’dakilerin ancak yarısı kadar.”</p>

    <p class="paragraf">“Çapalamadan sonra daha iyi olacak,” dedi Şövalye umutla. “Gidebilirsin.”</p>

    <p class="paragraf">Hermann selam verdi, sertçe döndü ve çıktı. Alfred, Şövalye’nin isteğiyle oturdu..</p>

    <p class="paragraf">“Hermann nasıl, Alfred?”</p>

    <p class="paragraf">“Çökmüş durumda.”</p>

    <p class="paragraf">“İyi görünüyor.”</p>

    <p class="paragraf">“Fiziksel durumunu kast etmemiştim. Dinamo gibi çalışıyor. Ama beklediğimiz gibi davranmıyor. Hitler’e inanırken yeterince saldırgandı zaten ve şimdi onun bütün güvenini alt üst ettiniz. Bana ve size duyduğu bağımlılık tamamen çöktü. Artık Almanya’nın değil, bizim köpeğimiz oldu. Hermann’ın çok zayıf bir ruhu var, bebek ruhlu. Sizi babası, tanrısı, otoritesi olarak görmesine rağmen, ben gittiğim zaman Almanya’da kalamayacağını size iletmemi istedi. Yoksa kendini öldürecekmiş. Devam edemezmiş.”</p>

    <p class="paragraf">“Ona kendini öldürmemesini söylesem bile mi?”</p>

    <p class="paragraf">“Yine de yapacağını düşünüyorum. Çok büyük bir endişe. Hac seyahatimi uzatırsam beni kelepçeleyip götürürler, mimlenirim. Tabii beni özel teknisyeniniz olarak atamazsanız.”</p>

    <p class="paragraf">“Bunu yapmak istemem. Sen bir ordu teknisyenisin ve başarılısın. Her tür soru sorulabilir. Ayrıca bu kitabın ben ölmeden önce Almanya dışına çıkarılmasını istiyorum. Ne zaman ölürüm, bilmiyorum. Yaşlandım, bronşitim var, kışın azıyor. Hayır, zamanında geri dönmelisin, Alfred. Hermann’ın asıl demek istediği artık sensiz yaşayamayacak olmasıdır.”</p>

    <p class="paragraf">“Evet, sizinle konuşamıyor, efendim. Siz ondan çok üstünsünüz. Tamamen yalnız durumda.”</p>

    <p class="paragraf">“O hep mutsuzdu, İngiltere’ye gittiğinden beri. Ona destek olduğum halde. Hermann gibi bir işçi hiç görmedim. Son beş yıldır onu ayakta tutan tek şey bu çiftlik. Sen gitmeden önce bir şeyler düşüneceğim. Onu İngiltere’ye göndermenin bir yolunu bulmaya çalışacağım. Belki orduya geri gönderirim. Ama hayır, bu işe yaramaz. Bu konuda çok fazla soru sorarlar. İmparatorluk o kadar iyi işliyor ki, kimse gizli bir şey yapamaz.”</p>

    <p class="paragraf">Alfred karasız bir tavırla, “Almanya’da bensiz kalmaktansa, Kalıcı Sürgün olmayı tercih ettiğini <span class="CharOverride-13">söyledi</span>. Bunun ne anlama geldiğini siz daha iyi bilirsiniz tabii,” dedi.</p>

    <p class="paragraf">“Demek öyle dedi. Hım...”</p>

    <p class="paragraf">Kalıcı Sürgün, ölümden bile daha kötü olan korkunç bir cezaydı. Pek az Nazi, seçenek sunulduğunda Sürgün olmayı tercih ederdi. Führer’e, dine ya da Almanya’ya karşı ayaklanma suçuna verilen bir cezaydı bu. Tek bir Şövalye tarafından verilemeyen bir ceza. Şövalyeler Mahkemesi’nde alınan kararla verilebilirdi ancak. Suçlunun Alman statüsünü tamamen kaybedeceği, Kan Soyu’nun lekeli ve değersiz olduğunun kanıtlandığı, Kutsal Topraklardan kalıcı olarak kovulduğu ve bu yüzden aşağı seviyede ve fethedilmiş bir ırk gibi davranılacağı anlamına geliyordu. Alfred bu zavallı dışlanmışlara hiç rastlamamıştı zaten. Almanların İngilizlerle konuşması yasaktı.</p>

    <p class="paragraf">“Kutsal Uçak’a hakaret etmesi ya da çok korkunç bir şey yapması gerekiyor, değil mi?”</p>

    <p class="paragraf">“Aslında, umutsuzluktan tamamen kayıtsızlaştı diye, öyle bir şey yapan herkesi öldürürler. Bu bir tür vatana ihanettir. Kalıcı Sürgün’le cezalandırılan tek bir suç vardır.”</p>

    <p class="paragraf">“Nedir o? Bir Şövalye’yi öldürmek mi?”</p>

    <p class="paragraf">“Hayır. Bir Alman’a, Hıristiyan bir kadınla cinsel ilişkiye girdiği şeklinde bir iftira atmak. Bu bir Alman’ın diğerine yapacağı en büyük kötülük olarak nitelendirilir. Onu dövmek ya da öldürmekten de kötü. Bu suçlama yanlışlıkla yapılmışsa eğer çok ağır ceza verilir, bu yüzden suçlayan kişinin kendinden emin olması gerekir. Hermann bu işte kesin kararlıysa…” Şövalye bir an duraksadı, kaşlarını çattı. “Buna göğüs gerebileceğini sanmıyorum.”</p>

    <p class="paragraf">“Oğlanlar da suçlanabilir mi?”</p>

    <p class="paragraf">“Şövalyeler Konseyi, bir oğlanın suçlanmasının daha da kötü olduğunu düşünür. Alman erkekliğinin baharında, genç, tertemiz bir yaratık. Yanlış suçlamalarla onu hayatı boyunca lekelemeye kalkışmak.”</p>

    <p class="paragraf">“Peki ya oğlan? Hermann yanılmış bile olsa ki sanmıyorum, bunun yanlış bir suçlama olmadığından eminim.”</p>

    <p class="paragraf">“O oğlan öldü. Dün iç kanamadan öldü.”</p>

    <p class="paragraf">“Zavallı aptal, küçük hödük,” dedi Alfred üzüntüyle. “Onu yürütmeyecektik. Ama iyiymiş gibi duruyordu.”</p>

    <p class="paragraf">“Hoşgörülü ve insancıl bir çağda yaşamıyoruz,” dedi Şövalye. “Münih’tekiler oğlanın ölümünden çok huzursuz oldular, sadece altı ay daha şarkı söyleyebileceği için. Ama yine de, karakteri nasıl olursa olsun, Hermann’ın Kalıcı Sürgün’e gönderilmesine sebep olmaz çünkü kanıt yok. Hermann bir ifade daha verip oğlanın ölümüyle nedamet getirdiğini, aslında ortada bir kız falan olmadığını söylemeli (çünkü bir kız varsa eğer, Hıristiyan olma ihtimali çok yüksek). Öfkeyle oğlanı suçladığını, çünkü ondan hoşlandığını, oğlanınsa onu reddettiğini söylesin. Bu işe kişisel duyguların da karıştığını sanıyorum. Hermann durup dururken onu dövmemiştir.”</p>

    <p class="paragraf">“Hayır,” dedi Alfred. “Şiddet, gaddarlık ve askeri değerlerle yaptı bunu. Ben durdurmasaydım, ormanda onu öldürene kadar dövecekti.”</p>

    <p class="paragraf">“Bunun bir önemi yok,” dedi Şövalye umarsızca. “Oğlanın da hayatı çok daha iyi olmazdı. Hermann o kızın Hıristiyan olduğunda ısrar eder, oğlan da itiraf ederdi. Sonra da cezası verilirdi.”</p>

    <p class="paragraf">“Sürgün mü?”</p>

    <p class="paragraf">“Hayır. Daha on dört yaşında olduğu için şiddetli dayakla cezalandırılırdı. Ve hayatı boyunca taşıyacağı bir işareti olurdu. Hermann’a gelince, verdiği iki ifade de Şövalyeler Konseyi’ne gidecek. O ifadeleri aldığımı söylemek için oraya gideceğim; Hermann sözlü olarak yeniden itiraf edecek ve kesinlikle Kalıcı Sürgün’le cezalandırılacak. Yani, eğer buna dayanacak gücü varsa ve bunu gerçekten istiyorsa. Masum birini ülke dışına çıkarmak için bir hayli karmaşık ve hileli bir yol gibi görünüyor ama dediğim gibi, bu İmparatorluk kusursuz işliyor. Otorite herkesin nerede olduğunu biliyor ve sadece Şövalyelerle Hıristiyanlar istedikleri gibi hareket edebiliyorlar.”</p>

    <p class="paragraf">“Bir de hacılar, bir süreliğine de olsa. Efendim, kadınlar hakkında bir şeyler düşündüm. Cesaretlerinin kırıldığını ve üremeyeceklerini söylüyorsunuz.”</p>

    <p class="paragraf">“Bundan emin değilim. Kız çocuk doğmamasının tuhaf, fiziksel bir sebebi de olabilir. Von Hess’in dediği gibi, cinsiyet biyolojisi araştırmaları onun zamanında bile teşvik edilmiyordu.”</p>

    <p class="paragraf">“Neden?”</p>

    <p class="paragraf">“Biyologların, doğacak çocuğun cinsiyetini erkeğin belirlediğini kanıtlamalarından korkuyorlardı. Böylece kimse kadınları erkek doğurmadı diye suçlayamayacaktı. Bu hiç yakışık almayan bir durumdu. Ayrıca, daha karmaşık ve gelişmiş fiziksel bir makine olan kadınların gebe kalma ve gebelik sürecinde daha canlı ve zinde olduklarının anlaşılmasından da endişeleniyorlardı. Bu da kadınların fiziksel olarak daha iyi bir cins olmaları ve yorgun ebeveynlerin oğlan doğurmaları demek oluyordu.”</p>

    <p class="paragraf">“Bunu destekleyecek bir kanıt var mı?”</p>

    <p class="paragraf">“Kıtlık, kuşatma ve savaş zamanlarında oran olarak daha çok erkek çocuk doğar; ebeveynler stresli ve yorgundur, yeterince beslenememişlerdir. Bunun resmi açıklaması, doğanın erkeklerin yok olmasından endişe ettiği ve dengeyi yeniden kurduğudur. Ben doğanın böyle hemencecik müdahale ettiğine ya da erkeklerin azalmasından endişe duyduğuna inanmıyorum. Bir erkek yüzlerce kadını dölleyebilir. Kadınların azalması <span class="CharOverride-13">doğal olarak</span> ciddi bir sorundur.”</p>

    <p class="paragraf">“Şu anda olan da bu mudur? Ebeveynler yorgun değil, yetersiz beslenme yok, stres altında da değiller.”</p>

    <p class="paragraf">“Evet.”</p>

    <p class="paragraf">“Ve kadınların her nedense mutsuz olduklarını biliyorsunuz.”</p>

    <p class="paragraf">“Biliyorum. Şövalye olsaydın sen de anlardın. İbadet için toplanana kadar idare edebiliyorlar ve derin acıları, çaresiz haykırışlarla su yüzüne çıkıyor.”</p>

    <p class="paragraf">“Ama madem kadın rahim, göğüs ve ciğerlerden ibaret bir hayvandan başka bir şey değil, sonunda hayvandan başka bir şey olmalarının istenmediği şu anda <span class="CharOverride-13">neden</span> mutsuzlar?”</p>

    <p class="paragraf">“Altından buzağıyı aldığında inek bile feryat eder.”</p>

    <p class="paragraf">“Evet, ama birkaç gün, sonra unutur. O zaman yaşlı kadınlar çok mutludur, değil mi? Hiç ağlamıyorlar mı?”</p>

    <p class="paragraf">“Daima ağlarlar. Marta denen son derece yaşlı ve çirkin olanın dışında.”</p>

    <p class="paragraf">“Sadece hayvansa onlar, neden yaşlılar da ağlıyor? Ya da neden gençlerin ağlaması gerekiyor?”</p>

    <p class="paragraf">“Nereye varmaya çalışıyorsun, Alfred? Kadınların büyük bir cesaretsizliğe kapılmış olduklarını biliyorum. Bunu inkâr edemem.”</p>

    <p class="paragraf">“Bu durumun kadınların hayvanlardan öte, doğuştan gelen efendisine iyi bir orospu olarak erkeği memnun etme arzusundan azade varlıklar olduklarını <span class="CharOverride-13">kanıtladığını</span> görmüyor musunuz? Onlar birer hayvan ve erkekleri memnun ediyorlar, yoksa şablon değişik olurdu. Yani size göre, tarihte ilk kez kendileri oluyorlar. Ama aslında vazgeçiyorlar. Neden?”</p>

    <p class="paragraf">“Bilmiyorum,” dedi Şövalye. “Hepimiz bunu öğrenmek istiyoruz.”</p>

    <p class="paragraf">“Kadınların hayvandan ve erkeklerin isteklerinin yansımasından öte varlıklar oldukları Swastika kadar açık.”</p>

    <p class="paragraf">“Ama Alfred, kadınları düşün. Eskiden yaşamış olan o kızı düşün. Güzeldi elbette, ama uysal ve uyumluydu. Kadınlar <span class="CharOverride-13">daima</span> bir modeli örnek almışlardır; içlerinde nasıl bir şey olabilir ki?”</p>

    <p class="paragraf">“Çocukken Almanlardan farklı olduğumu ve bunu asla değiştiremeyeceğimi öğrettiler bana. Çünkü farklı ve aşağı seviyedendim. Büyüyünce fark ettim ki, öyle değilmişim. Sonra bu Kan Soyu meselesinin dini bir saçmalık olduğunu, bütün erkeklerin eşit olduğunu, bazılarının ise özel <span class="CharOverride-13">yetenekleri</span> olduğunu düşündüm. Almanların müzik yetenekleri vardı mesela. Ve savaş yetenekleri. Ancak yine de bunları kimseyle konuşmadım, elbette. Almanlarsa bana aşağı seviyeden olduğumu söyleyip durdular. Bir gün dükkânda aklı başında ama korkunç derecede kan bilincine sahip bir Nazi’yle çalışırken, bu büyük farklılıkta <span class="CharOverride-13">haklıysa</span> eğer, benim ona eşit değil, ondan üstün olmam gerektiğini fark ettim.”</p>

    <p class="paragraf">“Ama neden, Alfred? Üstün olduğundan eminim, ama ya o Nazi Kan Soyu meselesinde haklıysa?”</p>

    <p class="paragraf">“Çünkü ortada gerçek bir fark varsa, kendiniz olmanız en iyisidir. Bir erkek, fil ya da tavşan olmak istemez. Düşünebilseydi fil de bir tavşan ya da bir erkek olmak istemezdi. Kendisi olmak isterdi çünkü dünyadaki en iyi şeyin kendisi olduğuna inanırdı. Bir bakıma kendisinin dünya ve tüm bir hayat olduğuna. Kendiniz olduğunuz hayat saf hayattır. Başka bir hayata imrenerek, özlemle bakıyorsanız, hayatınızı, kendinizi kaybetmişsiniz demektir. O halde, bir Alman başka bir hayatsa, gerçekten farklı türden bir hayatsa, kendini üstün hissedecektir; <span class="CharOverride-13">ben de</span> öyle. Temel değersizliğimin bir bölümündeki <span class="CharOverride-13">kabulleniş</span>, sadece erkekliğime değil, hayatın kendisine karşı da işlenmiş bir günahtır. Alman olduğu sanılsın diye çabalayan ve kendi dilini hiç konuşmayan İngilizlere rastladınız mı?”</p>

    <p class="paragraf">“Evet.”</p>

    <p class="paragraf">“Rol yapmaya çalışmayan İngilizlerden daha çok aşağılamadınız mı onları?”</p>

    <p class="paragraf">“Evet, elbette.”</p>

    <p class="paragraf">“Siz bilmeseniz de, Almanların çoğu da böyle yapar. Almanlar bilinçli olarak değersizliğimizi kabul etmemizi isterler; <span class="CharOverride-13">bilinçsiz olarak</span> ise, bu kabulleniş yüzünden bizi aşağılarlar. Bilinçsiz olarak hayatla temas halindedirler ve bu kabullenişin hayata karşı işlenmiş bir suç olduğunu bilirler. Kadınların asla <span class="CharOverride-13">kendileri</span> olamamalarının sebebi, hayata karşı bir suç işlemiş olmalarıdır. Başka bir hayat formu görürler, kendi hayatlarından <span class="CharOverride-13">tamamen</span> farklıdır bu, Kan Soyu kadar belirsizdir ama cinsiyette farklılık gösterir ve derler ki: ‘Bu bizim formumuzdan daha iyi bir form.’ İşte bu yüzden erkekler onları bilinçsizce aşağılarlar, bilinçli olarak ise değersizliklerini kabul etmelerini isterler. Ne Alman ne de İngiliz olan, korkak birer geri zekâlıdan başka bir şey olmayan o faydasız İngilizler gibi, kadınlar da ne erkek ne de kadındır; karışık bir türdürler sadece.”</p>

    <p class="paragraf">“Ama Alfred, Alfred, kadınların kendilerini <span class="CharOverride-13">bizden</span> üstünmüş gibi düşünmeleri gerektiğini söyleyemezsin. Bu çılgınca bir düşünce.”</p>

    <p class="paragraf">“Mantıklı bir düşünce,” dedi Alfred. “Kadınları şu anki halleriyle düşünmeyin, bu insanın kafasını karıştırabilir. Önermeyi düşünün. Bir şey olan her şey, başka bir hayat formundan önce kendi gibi olmalıdır. Kadınlar bir şeydir – dişidir, öyle olmak istemelidirler; bunun en üstün, insan hayatının mümkün olan en yüce formu olduğunu düşünmek zorundadırlar. Ama elbette biz bunu düşünmemeliyiz. Aksi takdirde yine suç işlemiş olur ve dağılırız. Kadınlar kız çocuk doğurmaktan gurur duymalı; biz de erkek çocuk sahibi olmaktan gurur duymalıyız. Bir kadın on tane kızı ve hiç oğlu olmadığı için, on tane oğlu ve hiç kızı olmayan bir erkek kadar gurur duymuş mudur?”</p>

    <p class="paragraf">“Hayır!” dedi Şövalye güçlükle soluyarak. “Elbette hayır. Bildiğim kadarıyla duymamıştır.”</p>

    <p class="paragraf">“O halde suç, tarih başlamadan önce, gerçek kabile karanlıklarında işlenmiştir. Ve işte buradayız,” dedi Alfred memnuniyetle.</p>

    <p class="paragraf">“Neredeyiz?” diye sordu Şövalye.</p>

    <p class="paragraf">“Kadınların daima onlara dayatılmış bir model üzerinden yaşamalarının bir açıklaması var, çünkü hiç de kadın değiller ve hiçbir zaman da olmadılar. <span class="CharOverride-13">Kendileri</span> değiller. Her şeyden üstün olduğunu <span class="CharOverride-13">bilmeyen</span> hiçbir şey kendi olamaz. Hiçbir erkek Tanrı’nın dişi olduğuna inanmaz. Hiçbir <span class="CharOverride-13">kadın</span> Tanrı’nın erkek olduğuna inanmaz. Bu Tanrı’yı aşağılamak demektir.”</p>

    <p class="paragraf">“Tanrı bir yana, kadınlar -her neye dönüşmüşlerse- asker olamazken, kendilerini nasıl üstün görebilirler? Diyelim ki olabilirler, von Hess’in kitabında da okuyacağın gibi sadece Doğa’nın verdiği yeteneklerle olmuşlardır da. Bir kanunu desteklemek için daima bir kuvvet olmak zorundadır. Kadınlar kuvvet uygulayamazlar.”</p>

    <p class="paragraf">“Bu dünyanın insani değerleri erildir. Dişil değerler yoktur çünkü kadınlar yoktur. Yarı-kadınlar yerine kadınlar olsaydı, kimse bize neye hayran olmamız, ne yapmamız, nasıl davranmamız gerektiğini söyleyemezdi. Bu durum tasavvur edilemez.”</p>

    <p class="paragraf">“Tüm bu önermelerin hayal ürünü.”</p>

    <p class="paragraf">“Önermelerim silindir bloklar kadar geçerli ve sağlamdır. Hayal ürünü olduğu düşünülebilir. Ama bu önermenin eksik bir yanını bulamazsınız. Bunun nasıl düzeltileceğini ve suçun nasıl durdurulacağını düşündüm. Erkeklerin sahip olup da kadınların hiç sahip olmadığı, doğayı geliştirip teşvik eden iki şey var. Birincisi cinsel tutarlılık, ikincisi ise cinsiyetle gurur duymaktır. Bunlar en basit bir oğlan çocuğunun bile doğuştan hakkıdır. Kadınlar suç işleyerek erkeklerin dayattığı değersizleştirmeyi kabul ettiklerinde, kaybettikleri bu iki şeyi geri alana kadar kendileri olma duygusundan arta kalan kıvılcımları ve hayatı asla geliştiremeyebilirler. Bunun hâlâ içlerinde olduğunu biliyoruz, yoksa bugün bu kadar mutsuz olmazlardı.”</p>

    <p class="paragraf">“Kesin bir cinsel tutarlılığa asla sahip olamazlar,” dedi Şövalye. “Nasıl kanunlar çıkarırsan çıkar. Kanunlar daima çiğnenebilir.”</p>

    <p class="paragraf">“Ben kanunları kastetmiyorum. Kişisel zarar görmezlikten bahsediyorum; vahşi hayvanların, dişi hayvanların sahip olduğu şeyden. Çiftleşme mevsimleri var ve diğer zamanlarda erkekleri kendilerinden uzak tutuyorlar. Onları istemiyorlar ve bunun ceremesini çekmek zorunda da değiller. Ama kadınların buna dönebileceklerini kastetmiyorum. Kendileri olmaktan, kadın olmaktan gelen ruhsal güçten bahsediyorum. Erkekler asla onları zorlamak istemezlerdi. Düşünülmeyecek, imkânsız bir şey olurdu bu.”</p>

    <p class="paragraf">“Erkekler için hiçbir şey düşünülmeyecek ya da imkânsız değildir ve olmamıştır, diyor von Hess.”</p>

    <p class="paragraf">“Kargaşa için doğan erkeklere göre hiçbir şey düşünülmeyecek değildir. Pek çok kötülük erkek ve kadınların oğullarına göre düşünülmeyecek olabilir.”</p>

    <p class="paragraf">“Senin çözümün nedir, Alfred?” dedi Şövalye kinayeli bir tavırla.</p>

    <p class="paragraf">“Teorik olarak çözüm, önermenin kendisi kadar basittir. Mümkün olabilecek en yüksek eril yaşam biçimi kadınlara dayatılmalı ve biraz anlayış sahibi olduklarında, onlara bir zamanlar işlemiş oldukları suç anlatılmalıdır. Erkeklerin bu yüzden onlara hayran olmadıkları, içten içe bu yüzden kendilerinden nefret ettikleri, artık kendilerini üstün görebilecekleri, görmeleri gerektiği ve kızlarını da böyle yetiştirmek zorunda oldukları anlatılmalıdır. Kadınlara, kendileri olmayı öğretmeden okumayı öğretebilir miyiz? Olabilecekleri ya da sonrasında yapabilecekleri şeylerin bir sınırı yoktur.”</p>

    <p class="paragraf">Şövalye biraz da isterik bir tavırla güldü.</p>

    <p class="paragraf">“Alfred, sen gerçekten akıl almaz bir düşünürsün. Kadınların okuyabildiklerini bile bilmiyorsun daha. Okur, yazar, kitap yazar, müzik ve resim yapar, evler inşa eder (erkeklerden daha kötü, elbette), avukat, doktor, vali, asker olur, uçak uçururlardı…”</p>

    <p class="paragraf">“Tanrım, öyle mi!” Alfred şaşkına dönmüş, bir anda kıskançlığa kapılmıştı. “Ve bize izin vermiyorsunuz! Çok güzel!”</p>

    <p class="paragraf">“Anladığım kadarıyla, tüm bu günahların telafisi için, kadınların kendilerini <span class="CharOverride-13">bizden</span> üstün görmeleri gerektiğini söylüyorsun.”</p>

    <p class="paragraf">“Diğer bütün yaşam formlarından da,” dedi Alfred, teselli eder gibi.</p>

    <p class="paragraf">“Bu yargıya mantığınla vardın elbette. Tüm bunları yapabilen kadınlar kendilerini asla <span class="CharOverride-13">üstün</span> görmediler. Sadece eşitlik istediler; makul, küçük şeyler.”</p>

    <p class="paragraf">Alfred iç geçirdi.</p>

    <p class="paragraf">“Kadınları düşüneceksin, önermeyi değil. <span class="CharOverride-13">Elbette</span> kendilerini üstün görmediler. Kendileri değildiler. Onlara dayatılan eril bir hayat tarzını yaşıyorlardı, şu anda olduğu gibi. Bizim kadınlarımızdan daha fazla <span class="CharOverride-13">kadın</span> değillerdi, sadece öyle olmak için daha iyi bir konumdaydılar. Keşke aklı başında bir erkek sorunun ne olduğunu görse ve onlara anlatsaydı.”</p>

    <p class="paragraf">“Ortada bir sorun olduğunu düşünmüyorlardı.”</p>

    <p class="paragraf">“Ama <span class="CharOverride-13">siz</span> düşünüyorsunuz. Kadının uysallığının insan ırkının bir trajedisi olduğunu söylediniz, size neyin buna yol açığını söylediğimde ise anlamadınız ya da ciddiye almadınız. Bu olaya kişiselliği bir yana bırakarak bakmayacaksınız asla, Almanların sorunu da bu işte. Ama şimdi kadınları bir kenara bırakalım. O konuda bir şey yapamayız. Japon İmparatorluğu’nda hiç kitap var mı?”</p>

    <p class="paragraf">“Hayır,” dedi Şövalye. “Bir kenara bırakmayacağım. Kadınların erkeklerden değersiz bir tür olduğunu, Sosyalist Rusya’daki gibi eril şablonlarla biçimlendirildikleri ve erkek gibi davranabildikleri zaman kendileri olacaklarını varsayarsak, senin önermene ne olacak? Rus kadınlar verimsiz kızlar değildi.”</p>

    <p class="paragraf">“Kadınlar <span class="CharOverride-13">gerçekten</span> kendileri olduklarında o şablon asla değişmez. Erkeklerin şablonu değiştirmesine izin vermezler. Kadınların, aleyhlerine bile olsa, şablonun değişmesini umursamadıklarını kendiniz söylediniz. Almanya’da hiç kadın doktor, avukat, yazar var mıydı?”</p>

    <p class="paragraf">“Evet.”</p>

    <p class="paragraf">“Ne oldu peki?”</p>

    <p class="paragraf">“Hitler onların heveslerini kırdı. Ama tümden kara cahil, çirkin, hayvan gibi olmalarını, milliyetlerini, sınıflarını ve reddetme haklarını kaybetmelerini istememişti.”</p>

    <p class="paragraf">“Ama şablonu biraz da olsa değiştirdi. Peki kadınlar ne dediler bu işe?”</p>

    <p class="paragraf">“Onu ve yaptığı her şeyi çılgınca, coşkuyla destekliyorlardı.”</p>

    <p class="paragraf">“İşte cevabı kendiniz verdiniz. Kadınlar bir erkeği neden çılgınca, coşkuyla destekler? İnsanın, kendisininkinden tamamen farklı bir yaşam biçiminin dayatılmasına izin vermesi doğaya aykırı bir suçtur. Belki şaşıracaksınız ama sıradan bir Nazi benden nefret etmez. İngiltere’de sevdiğim pek çok Nazi arkadaşım, tanıdığım var; onlar da beni severler. Dışarıdan bakıldığında Alman yaşam biçimini ve inancını kabul etmek zorunda kalsam da, içimden kabul etmem. Bilinçsiz olarak, kendim olduğumu, farklı olduğumu (İngiliz ve Almanlar arasında gerçek bir fark varsa eğer) ve bu yüzden üstün hissettiğimi anlarlar. Bundan hoşlanırlar. Almanlaşan İngilizleri bilinçli ve bilinçsiz olarak aşağılarlar, ama beni sadece bilinçli olarak aşağılarlar ve çoğu zaman bu konuyu unuturlar.”</p>

    <p class="paragraf">“Üstün olduğunu orada burada söyleseydin, seni hiç sevmezlerdi.”</p>

    <p class="paragraf">“Hayır. Çünkü o zaman din, gelenek ve diğer bilinçli konular gündeme gelirdi. Ayrıca bir Alman’ın dünyadaki herkesi aşağılamadan da üstün hissedebileceğini fark edebilmesi için uzun uzun, kişisellikten arınmış olarak ve tarafsızca düşünmesi gerek. Ne demek istediğimi anladınız mı?”</p>

    <p class="paragraf">“Kendini bize uyarladığında önermeni anlayabiliyorum. Ama sonuçta hepimiz <span class="CharOverride-13">erkeğiz</span>.”</p>

    <p class="paragraf">“Ve bu yüzden çok farklı değiliz. Muhtemelen aramızda <span class="CharOverride-13">temel</span> üstünlük hislerine yer yok.”</p>

    <p class="paragraf">“Ama kadınlar konusunda sana katılmıyorum. Değersizliklerinin derinliği, çok farklı oldukları gerçeğinde yatar.”</p>

    <p class="paragraf">“Neden?”</p>

    <p class="paragraf">“Çünkü fiziksel ve zihinsel oluşumları değerli, düzgün ve iyi şeyler yapmalarını engeller, çocuk doğurmak gibi hayvani görevlerinin dışında.”</p>

    <p class="paragraf">“Değerli olan şeylerin standardını hangi cinsiyet belirler?”</p>

    <p class="paragraf">“Erkek cinsi,” diye kabul etti Şövalye.</p>

    <p class="paragraf">“İtaatkâr olmaktan, kendilerini aşağılamaktan vazgeçip bir insanlık trajedisine son verdiklerinde kadınların ne yapacaklarını zannediyorsunuz?”</p>

    <p class="paragraf">Şövalye başını iki yana salladı.</p>

    <p class="paragraf">“İşte yine aynı yere döndük. Dediklerini düşüneceğim ve anlamaya çalışacağım. Ama ben de kişisellikten arınamayan o erkeklerden biriyim.”</p>

    <p class="paragraf">“Evet, elbette düşünceleriniz von Hess tarafından şartlandırılmıştır. Kişisellikten arınarak düşünmenin tek yolu, kendi kendinize düşünmek olabilir. Herhangi bir geleneğe takılırsanız kişisellikten arınamazsınız.”</p>

    <p class="paragraf">“Sen neden kadınlar hakkında daha önce hiç düşünmedin? Hep vardı onlar. Onları ben yaratmadım, von Hess de yaratmadı.”</p>

    <p class="paragraf">“Önemli olduklarını bilmiyordum. Beni pirelerin önemli olduklarına inandırabilirseniz, pireler hakkında ciddiyetle, kişisellikten arınmış olarak, mümkün olduğunca önyargısız düşünebilirim. <span class="CharOverride-13">Altı üstü bir pire</span> dememem gerekir. Aşağılık, adi pireler.”</p>

    <p class="paragraf">“Ama ya biri sana bir pirenin kendini her şeyden üstün gördüğünü ve hayatın tümünü…”</p>

    <p class="paragraf">“Görür zaten!” diye bağırdı Alfred. “Ve Tanrı da böyle düşünür! Evet, Tanrı her ne ise, kadınların kendilerini üstün görmelerini istemiş olmalı; pirelerin, bitlerin ve erkeklerin de. Sağlıklı bir hayatın şartı budur. Şimdi, Japon İmparatorluğu’nda hiç kitap var mı? Eski kitaplardan yani. Haydi, asilzadeleri, kadınlar konusunu bırakalım artık. Öğrenmek istediğim çok şey var.”</p>

    <p class="paragraf">Şövalye keskin bir tavırla kadınlar meselesini bir kenara bıraktı. Alfred bu konuya iğrenç ve tuhaf bir şeymiş gibi yaklaşsa da, onun için kutsal olmayan bir cazibesi olan bir konuydu bu ve ne kadar büyük ve tehlikeli de görünse, nispeten daha uygun olan Japon İmparatorluğu meselesine odaklanmıştı.</p>

    <p class="paragraf">“Orada da imparatorluk öncesi döneme ait kayıtlar kalmadı, sanıyorum,” dedi Şövalye. “Bilmiyoruz, elbette. Asya ve Amerika büyük yerler ve Japonlar bizi taklit etmeye çalışsalar da, yıkımda ve yok etmede bizim kadar sabırlı ve etkin olamamış olabilirler. Ancak von Hess bu konuda kuramsal bir söz söylemiştir: ‘Zamanı geldiğinde Japonya’yı da fethedeceğiz ve böylece tüm dünya ve bütün kayıtlar kontrolümüz altına girecek ya da maymun gibi taklitçi bir millet olan Japonlar bizi taklit ederek fethettikleri bütün ülkelerdeki kayıtları kendileri yok edeceklerdir.’ Tek bildiğim, Japon Samuray sınıfının kendisini Asya, Amerika ve Avustralasya’daki medeniyetlerin kurucusu olarak gördüğü. Batılılaşma öncesi kültürlerini, buna yerel kültür de denebilir, Çinlilerden aldıkları düşünülürse, bu oldukça eğlenceli bir konudur. Japonlar sarı suratlı bebekler yapmak dışında herhangi bir şey kurma, başlatma konularında yetenekli değildir. Neyse ki yaratılışın düşük formları bile onları yüzüstü bırakıyor.”</p>

    <p class="paragraf">“Japonlara karşı önyargılı olabilirsiniz,” dedi Alfred. “Bir Japon’la karşılaştınız mı hiç?”</p>

    <p class="paragraf">“Acemistan’da beş yıl boyunca Doğu Cephesi’nde görev yaptım. Ateşkes, amacına uygun şekilde kalıcı barış getirdikten sonra (İmparatorlukların bir ya da ikisinde farklı bir şeyler olana dek) Samuraylar ile aramızda dostane olmasa da saygılı temaslar kuruldu. Japonlarla temas kurma amaçlı göreve talip oldum ve bu görevi hayal edebileceğin her şeyden çok daha yavan buldum. Son derece sıkıcı insanlar. Savaş makinelerinden, onurlarından ve imparatorluklarından başka <span class="CharOverride-13">hiçbir şey</span> düşünmüyorlar.”</p>

    <p class="paragraf">“Alman Şövalyelerden farkları ne o halde? Sizinle aynı yaşam fikrine sahip, eleştirebileceğiniz insanlar gördüğünüzde, o fikrin ne kadar kötü ama sıkıcı olduğunu görmüyor musunuz?”</p>

    <p class="paragraf">“Kötü bir fikir olduğunu hep biliyordum ve diğer Şövalyeleri eleştirebilmişimdir. Ve seni temin ederim, Japonlar bizden çok daha sıkıcı ve aptaldır. Bizde kendimize has büyük bir kültürün, örneğin müziğimizin kalıntıları vardır; kaybettiğimiz ama yaşadığı zamanda Alman olan bir şeyi ifade eder. Japonlarınsa diğer milletlerden kesip biçtikleri birkaç kirli paçavradan başka bir şeyleri yoktur. Dünyayı onlar fethetseydi, yeni bir kültür hiç başlamaz, insan faaliyetleri tamamen yok olurdu.”</p>

    <p class="paragraf">“Japon kadınları da bizimkiler gibi mi?”</p>

    <p class="paragraf">“Hiç görmedim. Japonlar da kadınlar konusunda, milliyetsiz varlıklar olarak, bizimle aynı yöntemi uyguluyorlar <span class="CharOverride-13">elbette</span>. Von Wied’in fikrini kopyalıyorlar, yani Asya’daki, Amerika’daki –İmparatorluk’un her yanındaki kadınlar– aynıdır; çirkin, hayvansı ve sefildir. Keşke Doğu’yu başka bir millet fethetseydi – Çinliler, Sibiryalılar ya da Amerikalılar. O zaman her şey bambaşka olabilirdi.”</p>

    <p class="paragraf">“Avrupa’yı da Almanlardan başka bir millet fethetseydi, yine her şey bambaşka olurdu, değil mi? Yoksa asıl yanlış olan fethetmek mi? Hangisinin önce geldiğini söylemek çok zor. Sıkıcı, aptal, ruhsuz milletler mi fatihler çıkarır, yoksa fetihler mi milletleri sıkıcı, aptal ve ruhsuz yapar? İmparatorluk kurduklarında İngilizler nasıldı? Von Hess bu konuda bir şey söylemiş mi?”</p>

    <p class="paragraf">“O bir fetih imparatorluğu değilmiş aslında. Tez canlılıkla kurulmuş. İngilizler, İskoçlar, İrlandalılar ve Galler, denizde başıboş dolaşırken diğer Avrupalılar varmadan önce topraklara yerleşmiş, kimsenin istemediği yerleri almışlar. Orada yaşayan silahsız yerlileri bastırıp hüküm sürmeye başlamışlar. Düşünebileceğin en özensiz şekilde yönetilen bir imparatorlukmuş; herkes İngiliz Hükümeti’ne danışmaksızın aklına eseni yaparmış. Sadece koyu renklilere belli bir miktar otorite uygulanırmış. Askeri yönden hiç güçlü olmamış ve büyük ve güçlü bir deniz kuvvetleri olmayınca (von Hess deniz savaşlarında yetenekli olduğunuzu söylüyor) İmparatorluk parçalanmış. Büyük bölümünü Japonlar almış, kalanını da biz.”</p>

    <p class="paragraf">“İnsanların karakteri hakkında neler diyor von Hess? Sıkıcı, aptal ve ruhsuzlar mıymış? Yoksa düzensiz bir İmparatorluk, askeri İmparatorluk’tan daha mı iyiymiş?”</p>

    <p class="paragraf">“Bu konuda bir şey söylemiyor. Almanlar delilikle, kayıtları yok ederek büyük bir suç işlediler ama bu deliliği orduya ya da fetihlere bulaştırmadılar; o kötü şeyleri kendi içlerinde düşündüler. Von Hess, Alman karakterindeki bir eksiklikte buluyor suçu: manevi korkaklığa, delice ruhsal paniğe temayül. Bunu tek bir yerde arıyor. İngiliz karakteri hakkındaki birkaç açıklaması, adaların kuzey nüfusu dediği İngilizler ve güney İskoçyalılar arasındaki Almanların bu zayıflığına atıfta bulunuyor, bunlarda tam tersi bir temayül görüyor. Atalarınızın asker ya da yönetici olmadıklarını, genel kültürünüzün Fransa’yla karşılaştırıldığında bir hiç olduğunu, müziğe dair elinizde hiçbir şey olmadığını, tek kazanımınızın iki şiire dayanan edebiyat olduğunu, bunun da ona göre (bana göre, diye yazmış) büyük Almanlardan ve Hıristiyan İncili’nin muhteşem tercümesinden daha değersiz olduğunu söylüyor. Ama İngilizlerin tek büyüklükleri, ahlak yapısının sertliğinde yatarmış. İnandıkları şeye sarsılmaz şekilde bağlı olurlar, büyük çoğunluklar karşısında bile eğilmezlermiş ve von Hess de buna hayran kalmış. Diyor ki, ‘Çok dayanıklı kâfirler bunlar. En iyileri ruhsal paniğe kapılamıyor, aralarındaki sıradan insanlar bile ruhsal baskı uygulanarak ahlaksız yollara saptırılamıyor. Belli bir şeyin doğru olduğuna dair bir düşünceleri varsa sonsuz bir inatla buna bağlı kalıyorlar. Prensiplerine karşı besledikleri azimli bağlılıkla, sayıca az olmalarına rağmen, Dostlar Derneği denen bir Hıristiyan tarikat güç kazanmış. İngiltere 1914’te ve Son Avrupa Savaşı’nda büyük tehlikedeyken, bu insanların çoğu onlara yapılan fiziksel ve duygusal baskıya rağmen savaşmayı reddetmişlerdir. Bundan daha da çarpıcı olan şey, 1914 savaşında İngilizlerin barış yanlısı olmaları değil, ahlaki tavırları sempati kazanmıştır. Gerçek bir dostun (tarikatın ardına saklanmayan) savaşmamaya hakkı vardı, çünkü savaşmanın yanlış olduğuna inanırdı. İnsan doğru bildiği şeyi yapmalı ve ben bunun ne olduğunun tek yargıcıyım.’ Von Hess şöyle devam ediyor: ‘Almanlarda bu kadar güçlü ahlaki duygulara rastlamazsınız ya da savaş zamanında barışçı prensiplere bu kadar saygı duymazlar ama insanın iğrenç bulduğu fikirlerdeki <span class="CharOverride-13">içtenliğin</span> toleransı, kendi halkımız adına imrenmekten geri duramadığım bir ruhsal güç gösterir. Bu her yaştan İngiliz ve İskoç kâfirler ve sempati duyulan sıradan adamlar İngiltere’nin gerçek büyüklüğünü oluştururlar. Onlar, kayıtlarının fiziksel olarak yok edilmesine değil -çünkü bu imkânsızdır- karakterlerinin Almanlaştırılmasına ve bir şekilde uğrayacakları aldatmacalara direnebilirlerse, bu karanlık kötü günlerden sonra acı çekecekler ama Avrupa’da ruhsal güç olacak, kendileri olarak kalacaklardır.’ İşte, Alfred. Kâfirlerin bu nitelikleri sende de var mı? Karakterinin Almanlaştırılmasına direndin mi? Bence çoğu İngiliz bunu başardı. Bu yüzden sürekli Şövalyeleri oraya gönderiyorlar.”</p>

    <p class="paragraf">“Olduğunu sanmıyorum,” dedi Alfred kuşkuyla. Diğer İngilizler çarpışırken benim çarpışmamak için yeterince kahraman olmam gerekmezdi. Savaşa tümden karşıyım, ama onlara katılmam gerekirdi. Bir kişinin kendi insanlarıyla birlikte savaşa gitmeyi reddedebilmesi benim için yeni bir fikir.”</p>

    <p class="paragraf">“Bunun onlar için dini bir vecibe olduğunu unutma. Çocukluğunun dini bizimkiydi, şimdi elbette bir dinin yok.”</p>

    <p class="paragraf">“Orası pek belli değil. Kan dökmeye, şiddet ve barbarlığa karşı çıktım çünkü bu sizin dininiz, ama kimsenin bana korkak demesine izin vermem. Von Hess benden daha iyi bir İngiliz’di.”</p>

    <p class="paragraf">“Gerçekler uğruna korkak damgası yemeyi göze aldı.”</p>

    <p class="paragraf">“Ben de bunu yapabilirim, elbette,” dedi Alfred. “Evet, mesele kitabı korumaksa, en iyi arkadaşlarımın bana korkak demesine razı olabilirim. Neden bir iki kitap daha toplayıp onları da Arnold’a bırakmadı; Hıristiyan İncili gibi mesela?”</p>

    <p class="paragraf">“Bir açıklama yapmamış. Ama sanırım, o zamanlar Almanya’da teknik kitaplardan başka bir kitap almak <span class="CharOverride-13">herkes</span> için tehlikeliydi. Arnold ya da bir başkası üzerinden bu tehlikeyi göze almamış olabilir. Kendi kitapları zaten mühürlenmişti. Ucuz kâğıtlara basılan kitaplarsa uzun süre dayanamazdı. Von Hess, kitabını binlerce yıl dayanacak şekilde yaptığını söylüyor. Gitmeden önce sana, bozulma görecek olursan harflere fırçayla nasıl rötuş yapacağını göstereceğim.”</p>

    <p class="paragraf">“Johann Leder’i İngiltere’nin ücra bir köşesine, İncil almaya göndermiş olabilirdi ve ben de edebi büyüklüğümüze dair iddiaları okuyabilirdim.”</p>

    <p class="paragraf">“Mümkün olsaydı başka kitaplar da alırdı mutlaka. Ama yakalansaydı, şu anda elimizde olana bile erişemeyebilirdik.”</p>

    <p class="paragraf">“Tüm bunlar nasıl yok edildi? Çok fazla kitap yok muydu?”</p>

    <p class="paragraf">“Milyonlarca. Taşa, resme ve mimariye yazılmış kayıtlar da vardı.”</p>

    <p class="paragraf">“Yine de yok mu edildi? Yirmi yıl sürmüştür herhalde.”</p>

    <p class="paragraf">“Elli ya da yüz yıl sürmüş ve küçük bir savaşa mal olmuş olmalı. Nasıl yapıldığını bilmiyorum.”</p>

    <p class="paragraf">“Von Hess anlatmıyor mu?”</p>

    <p class="paragraf">“O zamanlar yapılmamış. Sadece başlangıca şahit olmuş. Bu konudan bahsederek parşömen harcamak istememiş.”</p>

    <p class="paragraf">“Ama birileri biliyor olmalı. Führer’de ya da İç Halka’da kayıtlar vardır mutlaka.”</p>

    <p class="paragraf">“Alfred, aptallaşma. Bir Şövalye’yi öldürürsen, başına senin öldürdüğünü yazan bir mezar taşı dikip Kutsal Tarla’ya gömmezsin. Cesedi saklarsın ve herkesin, onun kaybolduğuna, bir buzul yarığından düştüğüne ya da boğulduğuna inanmasını beklersin. O dönemin Almanları gelecek nesillerin, Şövalyelerin, Führer’in ve diğer herkesin cahil, başka medeniyetlerin varlığından tamamen habersiz olmalarını istediler.”</p>

    <p class="paragraf">“Anlıyorum. Ama efsaneler olmalı. Bizim her konuda efsanelerimiz vardır.”</p>

    <p class="paragraf">“Almanya’da bu konuda hiç efsane yoktur, ben hiç duymadım. Yirmi bir yaşındayken bu kitabı ilk kez okuduğum günden beri efsaneleri araştırıyorum. Almanlar bundan utanç duyuyorlar aslında. Mümkün olan en kısa sürede unutmak istemişler.”</p>

    <p class="paragraf">“Sanırım İngiltere’de özgürlüğümüzün kaybıyla ilişkisi var,” dedi Alfred. “Kitapların yakılmasıyla ilgili net bir şey bilmiyorum. Manchester-Middletonlular, Salisbury’de şu anki Kutsal Swastika Baraka Kilisesi’nin yerinde, eskiden sivri kuleli büyük bir bina olduğunu söyler. Ama Almanlar bize, onlar öğretmeden önce harç yapmayı bilmediğimizi, sadece Stonehenge gibi ilkel anıtlar yapabildiğimizi söylemişlerdi.”</p>

    <p class="paragraf">“Sivri kuleli bina büyük ihtimalle bir Hıristiyan kilisesiydi. Binlerce kilise vardı; von Hess bazılarının çok güzel olduklarını söylüyor.”</p>

    <p class="paragraf">“Neden onları Hitler kilisesi olarak kullanmamışlar?”</p>

    <p class="paragraf">“Çünkü haç biçiminde inşa edilmiş ve eski medeniyetlerin kayıtları taşlara kazınmış. Ama Stonehenge sizin Salisbury Kilisesi’nden çok daha eskidir.”</p>

    <p class="paragraf">“Von Hess Stonehenge’den bahsetmiş mi?” dedi Alfred, heyecan ve şaşkınlıkla.</p>

    <p class="paragraf">“Evet, çünkü Avrupa’da çok meşhurmuş. Almanya’da bu kadar güzel bir şey yoktur.”</p>

    <p class="paragraf">“Ne kadar eski?”</p>

    <p class="paragraf">“Kesin bir şey söylemiyor. Hıristiyanlık, Roma ve hatta rahiplik öncesi dönemlerden kalma olabilir.”</p>

    <p class="paragraf">“Almanlar neden onu yok etmemişler?”</p>

    <p class="paragraf">“Çünkü medeniyetle ilgisi olan bir şey değil ve karanlık kabile günlerinizi hatırlatıyor.”</p>

    <p class="paragraf">“Çok acayip bir yer,” diye kabul etti Alfred. “Sık sık gider düşüncelere dalarım orada. O koca taşlar etrafa dağılmış, ikisi hâlâ ayakta. İyi ki Stonehenge’i bırakmışlar.”</p>

    <p class="paragraf">“O <span class="CharOverride-13">senin</span> değil,” dedi Şövalye. “İnsanlar Stonehenge’e taparlarken, ataların Jutland’a ya da başka yerlere koşturuyordu.”</p>

    <p class="paragraf">“Şimdi benim ama. Benim olmasını sağladınız. Sizin halkınız sürekli, bunun <span class="CharOverride-13">bizim</span> ilkel vahşi anıtımız olduğunu söyledi. Artık onu benden alamazsınız. Almanya’da böyle bir şeyiniz olmadığı için memnunum. Von Hess o kızın fotoğrafını nasıl ele geçirmiş?”</p>

    <p class="paragraf">Şövalye gülümsedi.</p>

    <p class="paragraf">“O fotoğrafı gören herkesin Hitler’e değil de kıza dikkat etmesi (bir kız olduğunu anlayınca) çok ilginç. Tanrı olduğu varsayılan Hitler’i gördükleri halde.”</p>

    <p class="paragraf">“Ben onun Hitler olduğuna inanmadım. Siz de inanmamışsınızdır herhalde.”</p>

    <p class="paragraf">“Yirmi bir yaşındayken inanmıştım elbette. Çocuklara tehlikeli gizli sapkınlıklar öğretemezsin, çünkü bunları bir yerlerde anlatmayacaklarından emin olamazsın. Von Hess’in çocukları da diğer Şövalye çocukları gibi yetiştirildi ve yirmi bir yaşında ya da babaları kişiliğinin oturduğuna kanaat getirdiğinde bu şiddetli şokla karşılaştı.”</p>

    <p class="paragraf">“Ve baba ezelden beri inançsızdı, değil mi?”</p>

    <p class="paragraf">“Evet. Bu bir sorun, babayla oğul arasında bir uçurum yaratır ama oğul sonunda bunu anlar ve dost olabilirler. Babamla ve sonrasında oğullarımla dostluk içinde geçirdiğim yıllardan daha mutlu olduğum pek az şey vardır.”</p>

    <p class="paragraf">Şövalye devam etmeyince, “Lütfen,” dedi Alfred huzursuzca. “Fotoğraf eline nasıl geçmiş, efendim?”</p>

    <p class="paragraf">“Hep ondaymış zaten. Hitler’den geriye kalan resmi olmayan pek az fotoğraftan biri, ailesinin en değerli varlığıymış. Ona çok iyi bakmışlar ve von Hess Almanya’yı terk ederken yanında götürmüş. Tanrı olacaksa eğer, Hitler’in bütün fotoğraf ve resimlerinin toplatılacağını ve bütün heykellerinin yıkılacağını biliyormuş. Her ne kadar heykellerindeki gibi son derece yüceltilmiş de olsa, Tanrı olacak kadar etkileyici ve Alman değildi. Gök Gürültüsü’nden infilak etmesiyle birlikte daha iri, daha sarışın, daha asil bir hale gelmişti. Von Hess, Hitler’den bahsederken bu fotoğrafın ona ait olduğundan emin olduğunu söyleyerek tam da bu fotoğrafı tarif ediyor ki, hangi fotoğrafı kastettiğine dair bir şüphe olmasın. Kişilerin yerleşimi, kıyafetleri, Hitler’in ellerinin tuhaf pozisyonu ve bütün yüzlerin detaylı bir tarifi veriliyor. Kızın Hitler Kızları üyesi olduğunu, bir tür lider konumunda bulunduğunu, arkada duran ikisinin de Hitler’in koruması olduğunu yazıyor. Kitabı aldığında fotoğraf da Arnold’a geçmiş tabii. O zamandan beri de kitapla beraber saklamışlar. Artık senindir.”</p>

    <p class="paragraf">“Ah, muhteşem bir şey bu,” dedi Alfred.</p>

    <p class="paragraf">“Yaşlı olmanı dilerdim – hayır, dilemezdim. Ama o kız, dinimizin ne kadar zayıf temellere dayandığının bir göstergesinden başka bir şey değil. Tek bir fotoğrafla bile ne çok yalan çıkıyor ortaya.”</p>

    <p class="paragraf">“Ve von Wied’in yaşam tarzını kadınlar açısından nasıl değiştirdiği. Von Hess bunun önemli olduğunu düşünmemiş mi?”</p>

    <p class="paragraf">“Evet, düşünmüş. Von Wied’in fikirlerini iğrenç ve insanlık dışı bulduğu, kadınların tarihiyle ilgili uzun bir yazı yazmış (uzun olduğu için ayrıca özür diliyor). Evet, o kızın önemli olduğunu düşünüyorum, ama ona bakıp durursan sadece mutsuz olursun.”</p>

    <p class="paragraf">“Mutsuz olmayı tercih ederim. Alman olduğunu söylediğiniz bütün besteciler gerçekten Alman mıymış?”</p>

    <p class="paragraf">“Beethoven, Bach, Brahms, Mozart, Wagner, Schumann, Meyerbeer, Gluck, Mendelsshon, Schubert, Handel, Haydn, Bruckner, Strauss ve daha onlarcası. Vonn Hess’in verdiği listeyi rastgele veremem. Hepsi ya Alman ya da Avusturyalı. Bestelerini yaparlarken Avusturyalılar kendilerine Alman demiyorlardı, ama elbette Alman’dı hepsi. Ancak çalınan büyük besteler arasında Alman olduğuna inanmadıklarım var; bunların Rus besteleri olduklarına inanıyorum. Von Hess, Çaykovski adında büyük bir Rus besteciden ve daha az tanınan birkaç kişiden bahsediyor ve elbette, önemsiz Alman besteciler olduklarına inanılan oldukça fazla sayıda Fransız, İtalyan ve İspanyol besteci de var. Belli birinin eseri olduğuna inandığın, ama diğer eserleriyle uyuşmayan besteler sık sık duyarsın.”</p>

    <p class="paragraf">“İngiliz besteciler yok muymuş?”</p>

    <p class="paragraf">“Olabilir,” dedi Şövalye şüpheyle. “Ancak kalıcı olacak kadar iyi olduklarından şüpheliyim. Müziğin çok ilginç bir yanı vardır, Alfred.” Konunun heyecanıyla gözleri parladı. “Wagner’in o muhteşem eserleri aslında sadece çalınmak için değildir, operadır aynı zamanda. Çalınırken rol yaparak şarkı da söylenmelidir.”</p>

    <p class="paragraf">“Hitler ve kahramanların mucizeleri oyunu gibi mi?”</p>

    <p class="paragraf">“Evet.”</p>

    <p class="paragraf">“O halde neden şarkılarını söylemiyorlar?”</p>

    <p class="paragraf">“Çünkü operalar güzel, görkemli ve cinsel yönden çekici kadınlar tarafından söylenir. Von Hess, operaların kadınlar gibi yok olacaklarını bildiğini söylüyor.”</p>

    <p class="paragraf">“Bana kalırsa bu saçma bir şey. Kadınların yerine güzel, çekici oğlanları koyabilirler ve erkeklerin oğlanları sevmesine izin verebilirlerdi. Erkekler, hemen hemen hepsi, hayatlarının bir anında, bir şekilde oğlanları severler.”</p>

    <p class="paragraf">“Bu konudaki tek şanssızlık, oğlanların opera söylemeyi becerememesidir.”</p>

    <p class="paragraf">“Ha, zor bir şey yani. O zamanlar kadınlar şarkı söyleyebiliyor muymuş gerçekten?”</p>

    <p class="paragraf">“İpucunu ele geçirince bütün şarkıları takip edebileceğin Wagner bestelerine bakarsak, kadınların muazzam bir erimde ve çok güçlü sesleri varmış. Ne kadar uğraşsam da, seslerini hayal bile edemiyorum. O şarkıların soprano kısımlarının bile birazını söyleyebilecek bir oğlan yoktur. Wagner’in bestelerine karşı özel bir ilgim yok, ama sık sık zamanda geriye gidip o operalardan birini dinlemeyi çok istemişimdir. Kendi içlerinde büyüleyici olmalılar.”</p>

    <p class="paragraf">“Neden erkek ve oğlanların söyleyebileceği operalar yazılmamış? Fazla zor olmayan soprano şarkılarla?”</p>

    <p class="paragraf">Şövalye iç geçirdi, gözlerinin feri söndü.</p>

    <p class="paragraf">“Artık kimse beste yapamaz, marş bile yazamaz. Yüzlerce yıldır kimse, insanın kulağını tırmalayan ucuz şeylerden ve çalıntı eserlerden başka bir şey yazmadı. Kültürü kökünden kesip sonra da çiçek açmasını bekleyemezsin. Çoğumuz müziği sever. Pek çoğumuz çalgı çalan mükemmel müzisyenlerdir ve yine çoğumuz detone olmadan, içten gelerek şarkı söyleyebilir. Ama müzik <span class="CharOverride-13">yapamayız</span>. Müzik yapacak bir şeyimiz kalmadı. Sağlam bir kültürün nasıl oluşturulacağını ya da erkeklerin yaratıcı ruhunun nasıl işlediğini kimse bilmiyordu ve bilemeyecek de. Ancak von Hess bir kültürün diğerinden doğduğunu, biri yok olunca diğerinin ortaya çıktığını, yeni çıkan kültürde ise, gübre misali eskisinden izler bulunduğunu söylüyor; tıpkı o bir türlü büyümeyen ama önceden toprağa bir şey koymasam daha da büyüyecek olan pancar sinekleri gibi. Artık toprakta hiçbir şey kalmadı. Artık müziğimizde bize ait anılardan başka bir şey yok. Kendimize ait parçaları bile öldürdük, edebiyatımız yok oldu. Hitler İncili ve efsanelerden başka bir şeyimiz kalmadı. Bir de Almanya tarihi dediğimiz şeyden başka. Ruhsuzlaştık. Tam olarak barbar değiliz; teknik bilgi ve becerimiz var, doğadan korkmuyoruz, açlık çekmiyoruz. Ama bir yerlere gidip aptalca da olsa kendilerinden ötede bir şeyi hedeflediklerinde, erkeklerin yaşadığı zengin zihinsel ve duygusal hayata bir katkımız olmuyor. Hiçbir şey yaratamayız, hiçbir şey icat edemeyiz –yaratıcı olmaktan hoşlanmıyoruz, yeni şeyler icat etmeye ihtiyacımız yok. Biz Almanız. Biz kutsalız. Biz kusursuzuz ve ölüyüz.”</p>

    <p class="paragraf">“Her şeyin bir anda durması görülmüş şey değil,” dedi Alfred.</p>

    <p class="paragraf">“Sert çelik çubuğa çarpınca burnumun kanamasından daha sıra dışı bir şey değil bu. Olaylar birbirini takip eder. Diğer sanatlarda da aynı. Resim yapabilen, çizim yapabilen, ahşabı ve taşı oyabilenler var. Tek yaptıklarıysa kopya çekmek. Teknikleri var, perspektif biliyorlar ama hiçbir şey yaratamıyorlar. Hitler’in ve kahramanların heykel ve resimleri hep birbirinin aynısı; hepsi de zayıf ve yavan. Bir kedinin resmini yapsalar, o bir kedidir. Adam zekiyse, resim kedi fotoğrafına benzer; zeki değilse de kedinin kötü bir fotoğrafına benzer. Sanat yoktur içinde, yapmaya bile değmez. Gerçek resmin neye benzediğini bilmiyorum ama çok farklı olması gerektiğini biliyorum. Hayır, artık dünyada uygar bir kültür yok, sadece eskisinin artıkları var. Müziğimiz, tabi ırkların geleneksel tınıları ve bütün o efsaneler. Gerçek efsaneler, Hitler efsaneleri değil.”</p>

    <p class="paragraf">“Bunun gibi tınılar,” dedi Alfred. Highland dolaylarından Skye Adası ezgisi çaldı ıslıkla.</p>

    <p class="paragraf">“Bu bir Kelt ağıtıdır,” dedi Şövalye. “Gerçek Kelt hüznünü taşır. İskandinav ezgileri birbirine daha çok benzer. Sanırım uzun, karanlık, güneşin olmadığı kış günlerinden geliyor. Doğru çalabilseydin daha güzel olurdu. Çok hoş bir melodi.”</p>

    <p class="paragraf">“Doğru çalamamış olabilirim ama notası bu. Angus’u duyabiliyorum artık.”</p>

    <p class="paragraf">“Yanlış nota,” dedi Şövalye. Köşede duran kemanı aldı ve çalmaya başladı. Öyle güçlü arpejler ve akorlar çaldı ki, Alfred ağzı bir karış açık, hayran hayran bakakaldı. Sonra da Alfred’in ıslıkla çaldığı Skye ezgisini çaldı.</p>

    <p class="paragraf">“Duydun mu?”</p>

    <p class="paragraf">“Evet, doğru. Şu notadan başlıyor.”</p>

    <p class="paragraf">“Bir de bunu dinle.”</p>

    <p class="paragraf">Şövalye faklı bir notadan çalmaya başladı; daha pesti.</p>

    <p class="paragraf">“İşte anahtar bu. Farkı anlayamayacak kadar sağır mısın, müzikten anlamayan İngiliz köpeği? En basitinden en karmaşığına kadar bütün müzik parçalarının, forma ve kompozisyonun düşüncesine uyan kendi anahtarı dışında çalınabildiğini sanacak kadar akılsız mısın? Beethoven’in senfonilerinin perdesini değiştirip de yine aynı kaldığını söyleyebilir misin? Evet, muhtemelen söylersin sen.”</p>

    <p class="paragraf">“İlk anahtar Angus’un çaldığıydı,” dedi Alfred inatla.</p>

    <p class="paragraf">“Neyle çalmış?”</p>

    <p class="paragraf">“Düdükle.”</p>

    <p class="paragraf">“Elbette. Islığın anahtarı re bemoldür. O ahşap düdüklerle yanlış yapabilirsin, bütün delikleri kapatabilirsin. Ama küçük aralığı yüzünden düdüğün kendi anahtarı dışında düzgün bir şey çalamazsın. Angus melodiyi mırıldansaydı ya da kemanla çalsaydı, doğru anahtardan çalacaktı elbette. Bu da başka bir Kelt ezgisi, İrlanda ya da İskoç kökenli. İlk kez bir Japon’dan duymuştum.”</p>

    <p class="paragraf">Şövalye kemanla basit, tatlı ve çok hüzünlü bir melodi çaldı. Önce tek nota, ardından çift ses çaldı. Alfred mest olmuştu.</p>

    <p class="paragraf">“Hoşuna gitti mi?” dedi Şövalye alaycı bir sesle. “Siz İngilizler, Alfred! Kelt melodileri çift seslerle çalınmamalıdır. Buna göre yazılmamıştır, kendi başlarına çok hoştur. Armoni aşırı yüklenir, insanın içini bayıltır. Tam da senin seveceğin gibi. Tekrar çalayım mı?”</p>

    <p class="paragraf">“Evet, lütfen,” dedi Alfred, utanmadan.</p>

    <p class="paragraf">Şövalye muazzam duygularla tekrar çaldı, yayını hareket ettirdikçe pelerini zarifçe sallanıyordu; büyük burnunu kemana doğru eğmiş, gözleri minnetle dinleyen Alfred’deydi. Bach’ın bir aryasını, çok soğuk bir müzik parçasını çaldı sonra.</p>

    <p class="paragraf">“Kulağımızın pası silinsin,” dedi bitirdiğinde.</p>

    <p class="paragraf">“Çok güzel çalıyorsunuz, efendim,” dedi Alfred. “Bir İngiliz köpeği bile anlayabilir bunu.”</p>

    <p class="paragraf">“Eskiden biraz çalardım,” dedi Şövalye, iç geçirerek. Kemanı kutusuna koydu. “Çok iyi değilim aslında. Artık parmaklarım katılaştı. Gerçekten bir şey çalmak istersem üç ay boyunca günde üç saat çalışmam gerekirdi ama yine de istediğim gibi olmazdı.”</p>

    <p class="paragraf">“Bu güzel melodiyi bir Japon’dan mı duymuştunuz?”</p>

    <p class="paragraf">“Evet. Ama o bestelemedi. Japonlar müzikten ancak bir kedi kadar anlar ve kedi gibi şarkı söylerler. Bu eski bir Amerikan şarkısı, eski bir ezgi. Japon adını biliyordu ama sözlerini bilmiyordu. Adı ‘Shenandoah’, Kuzey Amerika’daki bir nehrin adı. O Samuray, küçük bir zeka ve zevk kıvılcımı taşıyan ender Japonlardan biriydi.”</p>

    <p class="paragraf">“Amerikan şarkısıysa, nasıl Kelt olabiliyor?”</p>

    <p class="paragraf">“Amerika’da güçlü bir Kelt etkisi vardır. Ne dersen de, Alfred, bu şarkıyı yapan İskoç ya da İrlandalı değilse ya da Kelt’in o hipnotik etkisi altında kalmamışsa, kemanımı kırarım. Bu bir Kelt şarkısıdır. Şimdi bana bir İngiliz şarkısı söyle ya da ıslıkla çal. Sanırım kemanımı yeniden çıkarmam gerekecek. Sen çalarken dinleyebilirim.”</p>

    <p class="paragraf">“Sizden başka hiçbir Alman bu şarkıyı duymamıştır,” dedi Alfred. “Gizli bir şarkıdır.”</p>

    <p class="paragraf">Alfred ıslıkla bir şarkı çaldı, Şövalye kemanla eşlik etti. Gülümsedi.</p>

    <p class="paragraf">“Sözleri nasıl bu şarkının? Gizli isyankâr sözler mi?”</p>

    <p class="paragraf">“Evet. Şöyle:</p>

    <p class="paragraf ParaOverride-9">“<span class="CharOverride-13">Tanrı gönderdi savaşçı kralı<br />
    Tanrı gönderdi yiğit kralı<br />
    Tanrı gönderdi kralımızı<br />
    Savaş yorgunu, ama şanlı<br />
    Hükmedecek bize uzun yıllar<br />
    Tanrı gönderdi bize onu</span></p>

    <p class="paragraf ParaOverride-9"><span class="CharOverride-13">En seçkin ordular hazır</span></p>

    <p class="paragraf ParaOverride-9"><span class="CharOverride-13">Bize ve köylülere ve baronlara</span></p>

    <p class="paragraf ParaOverride-9"><span class="CharOverride-13">Yağacak</span></p>

    <p class="paragraf ParaOverride-9"><span class="CharOverride-13">Düşmanı savuracak!</span></p>

    <p class="paragraf ParaOverride-9"><span class="CharOverride-13">Almanya’ya ölüm!</span></p>

    <p class="paragraf ParaOverride-9"><span class="CharOverride-13">Özgür olacak İngiltere</span></p>

    <p class="paragraf ParaOverride-9"><span class="CharOverride-13">Bu büyük devirde.”</span></p>

    <p class="paragraf ParaOverride-10">“Ne?” diye bağırdı Şövalye. “Bütün o iyi İngiliz Hitlerciler bu şarkıyı mı söylüyor?”</p>

    <p class="paragraf">“Hayır. Bu kâfirlerin şarkısıdır ama herkes bilir. <span class="CharOverride-13">Bazılarımız</span> da bazen söyler. Büyük bir lider gelecek ve bizi silahlandıracak. Almanların bıraktığı savaştan kalma hazırda bekleyen silah stokları var, nerede olduklarını bulabilirsek tabii. Uçak, tank ve diğer şeylerin parçaları da.”</p>

    <p class="paragraf">“Altı yüz yıl geçmiş aradan, pek bir işe yaramazlar, değil mi?”</p>

    <p class="paragraf">“Evet, biliyorum. Saçmalık işte.”</p>

    <p class="paragraf">“Köylüler ve baronlar ne demek?”</p>

    <p class="paragraf">“Kimse bilmez. Silahlı adamlar anlamına geliyor aslında.”</p>

    <p class="paragraf">“<span class="CharOverride-13">Kerl</span>, elbette,” dedi Şövalye. “Eski Anglosakson sözcüklerinden biri olmalı; sıradan kişi anlamına geliyor, <span class="CharOverride-13">Kerl</span> ve subay. Naziler ve Şövalyeler gibi.”</p>

    <p class="paragraf">“Kral da lider demek. Führer. Bizim lider için iki sözcüğümüz var, sizinse bir.”</p>

    <p class="paragraf">“Aksine, kral Almanca bir sözcüktür. Von Hess bahsediyor. <span class="CharOverride-13">Koenig</span>. Geç dönem tarihte kral, Führer’le aynı şey değildi. Miras yoluyla geçen bir makam oldu. Führerler seçilir. Krallar ise kral olarak doğarlar. Almanya’daki hanedan kralları tükendiğinde ve tarih silindiğinde bu sözcük de ortadan kalktı. Sizde hâlâ var, çünkü siz hâlâ esasen dinsiz ve hainsiniz. Bundan memnunum. Ancak ordu gücüyle Almanya’yı asla yenemeyecek ve özgür olamayacaksınız. Gizli şarkılarla kendinizi aptallaştırıp saldırganlaştırmayın.”</p>

    <p class="paragraf">“Öyle yapmıyoruz aslında. Sadece İngiliz ezgileri bizi bir arada tutuyor – bizim de istediğimiz bu.”</p>

    <p class="paragraf">“Ama o zaman bu İngiliz ezgisi değil,” dedi Şövalye.</p>

    <p class="paragraf">“Hayır, öyle!” dedi Alfred sinirlenerek. “Çok eski, kutsal bir İngiliz ezgisi. Eminim eski imparatorlukta farklı sözlerle söyleniyordur.”</p>

    <p class="paragraf">“Olabilir ama İngiliz ezgisi değil. Bu bir Alman şarkısı. Saksonya’da duymuştum. Ayrıca, Saksonya’da duymasaydım da Alman şarkısı olduğunu bilirdim. Tipik olarak güzel, hoş ama yavan bir Alman melodisi.”</p>

    <p class="paragraf">“Her şeyi almak istiyorsunuz, şarkılarımızı bile! Bize bir şey bırakmıyorsunuz! Yiyecek ya da giyecek de bırakmayacaksınız yakında!”</p>

    <p class="paragraf">“Alfred, alevlenme hemen. Sana biraz daha çift sesli şarkılardan çalayım. Ne dersen de, beni öldürürsen de bu şarkının Alman şarkısı olmadığına beni inandıramazsın. Başka bir şarkı söyle.”</p>

    <p class="paragraf">Alfred ıslıkla başka bir hüzünlü melodi çaldı. Şövalye önce tek notalarla, sonra Alfred’in gözlerini dolduran ve Şövalye’nin kutsal İngiliz şarkılarını küçümseyişini unutturan armonilerle eşlik etti.</p>

    <p class="paragraf">“Çift sesler bu melodiye uygun,” dedi. “Highland ezgisinden daha karmaşık, onun kadar <span class="CharOverride-13">saf</span> bir güzelliği yok ama çift sese müsait. Yakışıyor. Ganz gut!”</p>

    <p class="paragraf">Şövalye yeniden çaldı. Alfred ona teşekkür etti, gözyaşları görülmesin diye başını eğdi. Bu kadar derinden etkilendiği için utanmıştı; ya yaşlı Alman’ın çalışında ya da şarkının kendisinde bir şeyler vardı.</p>

    <p class="paragraf">“Bu şarkıyı almana izin verildi,” dedi Şövalye, kemanı kutusuna koyarken. “Kelt ya da Alman değil. Kesinlikle Rus da değil; Fransız ya da İspanyol halk türkülerine de benzemiyor. Kendine has bir niteliği var. Sözleri nasıl?”</p>

    <p class="paragraf">“Güzel bir gence âşık olan bir adamın şarkısı. ‘Gözlerinle iç beni,’ diye başlıyor.”</p>

    <p class="paragraf">Şövalye detone bir sesle, ama doğru ve net bir şekilde yavaşça şarkıyı söyledi.</p>

    <p class="paragraf">“Ah, evet,” dedi. “Elbette bir aşk şarkısı. Ama bir oğlana yazılmamış. Senin şu isyan şarkın gibi, sözleri değiştirilmiş. Kadınların güzel olduğu, erkeklerin onlara kur yaptığı, flört ettiği, belki de reddedildiği zamanlarda yazılmış. Ah, evet. Şimdi fotoğraftaki Alman kızı düşünürsen şarkıyı biraz anlayabilirsin –müzikal olarak değil, orası çok kolay, duygusal olarak. Erkekler kadınlara âşık olmaktan vazgeçeli beri böyle şarkılar yazılmadı. Bu küçük İngiliz şarkısının dörtte biri kadar güzeli yazılmadı. Ama Alfred, artık gitmelisin. Zamanı boş şeylerle geçirdik, sana hiçbir şey açıklayamadım. Bu gece Münih’e gitmem gerekiyor.”</p>

    <p class="paragraf">“Uçakla mı? Yenisiyle mi?”</p>

    <p class="paragraf">“Arabamla gideceğim. Daha dikkatli olacağım bu sefer, risk almayacağım. Yemeğini yedin mi?”</p>

    <p class="paragraf">“Hayır, efendim.”</p>

    <p class="paragraf">“O zaman mutfağa git de Şövalye’nin özel uşakları ne yiyormuş, bak. Sparta İmparatoru’ndan daha iyi yaşıyorlar, ama Şövalyeler gönüllü olmadıkları sürece Spartalı değildirler ve yiyecek her zaman vardır, doğal olarak uşakların yemesi için.”</p>

    <p class="paragraf">“Sparta nedir?”</p>

    <p class="paragraf">“Bizimkine benzeyen başka bir askeri yarı medeniyet. Şimdi sessiz ol, Alfred. Esas duruşa geç. Seni mutfağa götürmesi için Heinrich’i çağıracağım. Yarın daha erken gel, dörtte. Hermann’ı da getir. Gerçekte ne istediğini öğrenmem gerek. Ve başka şarkılar da düşün. Ama hayır, çok az vaktimiz var. Sadece sana göstermem gereken… Ah, işte Heinrich de geldi!</p>
  </div>
</body>
</html>
