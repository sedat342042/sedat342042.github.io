<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-2</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x7" xml:lang="tr-TR">
  <div class="Basic-Text-Frame">
    <p class="anabaslik" id="_idParaDest-3"><a id="B-l-m---"></a>BÖLÜM ÜÇ</p>

    <p class="paragraf">Hermann uyumadı. Alfred’i seyretti. Göğsünün inip kalkışını, gözkapaklarının oynayışını, küçük ama güçlü ellerinin gevşemiş halini… Tüm bunlar genç adama sakinlik ve huzur veriyordu. Başlangıçta Alfred’in ne söylediğini hiç düşünmemişti. Onunla beraber olmak, son beş yıldır hayalinde canlandırdığı ve giderek bulanıklaşan görüntüsünün yerine kanlı canlı yanında olması harika bir şeydi. Ama bir süre sonra, uzunca bir süre sonra, duygular yerini düşüncelere bırakmış ve düşünceleri artık Alfred’in etkisi altında değildi. Alfred uyanıkken Hermann neredeyse bir birey gibi, ama kişisel bağımsızlığına özlem duyan çok zayıf bir birey gibi düşünüyordu, ama şimdi Alfred uyuyunca onun güçlü etkisinden sıyrılmış, yeniden bir Nazi gibi düşünmeye başlamıştı. Aklında korkunç bir fikir şekillenmeye başladı. Alfred kendini ihbar eden bir haindi, bir kâfirdi, dine küfretmişti, Japonlardan çok daha kötü ve müzmin bir düşmandı. Ve daha tehlikeli. İngiltere’de onun gibi düşünenler varsa gerçekten eğer –bir şey yapamazlardı elbette, ama böyle şeyler olabilirdi- o zaman Alfred Almanya’ya, Hitler’e karşı yapılan bu gülünç, ama korkunç zihin komplosunun başı olmalıydı –evet, onun lider olduğuna şüphe yoktu. Hermann bir an için Nazi düşüncesini bırakıp kendi duygularına döndü. Keşke Alfred bir mucize eseri Alman olarak ve Şövalye sınıfında doğmuş olsaydı;Hermann ona hizmet etmekten nasıl da memnuniyet duyardı, onun kölesi olurdu, Şövalye Alfred’e bir zarar gelmesin diye güçlü kemikleri ve taş gibi kaslarıyla kendini siper eder, onun uğruna ölebilirdi. Hermann’ın hayalleri, duyduğu utancın etkisiyle kaybolup gitti. Bir İngiliz’in Şövalye olmasını düşünmek bile, Kan Soyu’na karşı işlenmiş bir günahtı. Hayır, Hermann’ın görevi, şu andaki Almanlık görevi, Alfred’i yattığı yerde öldürmekti. Beynini, ağzını, kötü ruhlu hain kalbini, <span class="CharOverride-13">Kan ve Onur</span>’da tarif edildiği gibi tek bir bıçak darbesiyle susturmaktı. Hermann’ın onurunu kurtaracak olan tek şey Alfred’in, geçen sene dökülmüş olan meşe yapraklarına akan, Almanya’nın mukaddes topraklarına işleyen kanı olabilirdi. Alfred’e ihanet ederse –bir haine nasıl ihanet edilebilirdi ki?- ona inanmayabilirlerdi. Alfred’in bütün düşünceleri, kendi ağzından duyulmadığı sürece çok mantıksızdı. Her şekilde mantıksızdı aslında ama Alfred’in sakin sesinden dinlendiğinde korkunç bir etki bırakıyordu. Ve o soğukkanlı sesiyle Alfred her şeyi inkâr edebilir, bu genç Nazi’nin delirmiş olduğunu söyleyebilir ve kurmayı başardığı sıra dışı hayallerle birlikte Hermann’ın deli olduğu da tescillenebilirdi. Alfred’in siciline bakıldığında ise mükemmel olduğu anlaşılacaktı. Bu yüzden hacı olmasına izin verilmiş olmalıydı. Hayır, bu iyi bir fikir değildi; Alfred’i <span class="CharOverride-13">öldürürse</span> bir kesinlik doğacaktı. Hiçbir Alman bir an bile tereddüt etmezdi. Tüm gerçekleri bilen hiçbir Alman onu mahkûm etmezdi. Uyuyan bir adamı bıçaklamak, arkadaşını bıçaklamak, Hermann’ın huzur, destek ve iyilikten başka bir şey görmediği adamı bıçaklaması –ama Almanya’nın refahının söz konusu olduğu yerde arkadaşlık ve kişisel sevgi yoktur; karşılığında minnettarlık olamaz. Bu ders Hermann’ın çocuksu aklına konuşmaları anladığı yaştan itibaren sokulmamış mıydı? <span class="CharOverride-13">Almanya ve Hitler uğruna yapıldığı sürece, hiçbir şey onursuz, yasak ve şeytanca değildir.</span> O halde Alfred uyanmadan, derhal yapmalıydı. Onun uykusundaki savunmasızlığı bir engeldi, ama her şekilde o, kendisi –ruhu (ama zaten ruhu da yoktu) geçici olarak gaipti. Alfred’i uyanıkken öldürmek –hayır, bu imkânsızdı. Onun yapabileceği şey buydu. Hermann bıçağını kınından çıkarırken cesaretinin kırılabileceğinin farkındaydı. Bıçağını çıkarır, kutsal Alman sözlerini okur, orduya girerken on sekiz yaşında ettiği yemini hatırlar, bıçağın parlak çeliğinde yansıyan güneş ışığına bakıp bu ışığın kanla sönükleşmesini hayal eder, görevini yapar, yeminini yerine getirir, arkadaşını öldürürdü –ama yapamadı; Alfred’in bedenine bıçağı saplaması için koluna söz geçiremedi. Kişisel sevgisi hâlâ duruyordu; Alfred, uyurken bile Hermann’ın iradesi üstünde mutlak bir güce sahipti. Demek o bir hain, kötü bir Almandı; <span class="CharOverride-13">yumuşaktı.</span>Hermann bıçağı kaldırdı, utançla kendinden geçmiş bir halde oturdu.</p>

    <p class="paragraf">Ansızın az öteden korkunç bir çığlık duyuldu: Küçük bir oğlan çocuğu çılgınca, çaresizce yardım istiyor, diğer oğlansa gülüyordu. “Gürültücü küçük şeytanlar,” diye geçirdi içinden Hermann. Böyle patırtı çıkardıkları için onları bir güzel pataklamaya niyetlendi, biraz şüphe duyarak oğlan çocukları olduğunu tahmin etti; –ama sonra- oğlan olup olmadıklarından mı şüphelendi? Güçlü çığlıklarının ince, tiz bir tonu vardı. Bir kızdı bu! Kadınlar Bölgesi’nden kilometrelerce uzaktaydılar; o halde bunlar iki Hıristiyan kız olmalıydı. Neden biri çığlık atarken öbürü gülüyordu? Asil cinsler gibi kızlar da birbirlerine kabadayılık taslıyorlar mıydı? Hermann, Hıristiyanların bu kadar yakınında olmalarından tiksinti duymuştu ve bunun sebebi kadın korkusuna kadar varan derin nefreti değildi. Ayağa kalkıp oraya gidecek, ikisini de kovalayacaktı. Alfred kımıltısız uyuyordu. Çığlıklar devam etti, çalılara doğru bir şey düştü; diğer kızdı, daha büyük olan ve gülüp duran –Hermann ayağa fırladı. Büyük olan da kız mıydı? Gülerken ve konuşurken çatlak çatlak çıkıyordu sesi, ergen bir oğlan çocuğu gibi. Bir oğlan! Hermann delirmiş bir boğanın taşkınlığıyla seslerin geldiği tarafa koştu. Açıklığa varınca, melek yüzlü, altın saçlı koro şarkıcısı oğlanın on iki yaşlarında, serpilip gelişmiş bir kız çocuğuna tecavüz etmeye yeltendiğini gördü. Çocuk henüz teslimiyet yaşına gelmemişti, bu yüzden azimle karşı koyuyordu. Hermann bir an duraladı, yuvarlanıp düşmelerini, tırmalayıp, tekme atıp ısırmalarını seyrederken, küçük kızın boynundaki büyük kızıl haçı fark etti. Demek Hıristiyan’dı! Hermann içini yakan, gürül gürül, tatlı bir öfkeyle doldu. O güzelim yüzlü, erkekliğe ermemiş toy oğlandan kızlarla ilgilendiği için iğrenen Hermann aslında onu çok kıskanmıştı, utanç içindeydi; Alfred’i öldürmemişti ama hiç değilse paramparça edeceği, ezeceği, kan akıtıp yok edeceği bir şey bulmuştu. İki adımda debelenip duran genç hayvanlara doğru ilerledi, oğlanı uzun saçlarından tutup yakaladı, kızın üstünden öyle bir çekti ki, neredeyse boynu kırılıyordu. Sonra onu kaldırıp bütün gücüyle en yakındaki ağacın gövdesine çarptı. Oğlanın kafası değil, omzu denk gelmişti ağaca. Küçük Hıristiyan kız ise kalkıp kıyafetlerini topladığı gibi koşmaya başladı. Neredeyse hiç ses çıkarmadan gidiyordu. Vahşi bir hayvan gibi ormanın derinliklerinde kayboldu. Oğlan düşe kalka Hermann’a doğru geldi, ama kavgaya tutuşmak gibi bir kahramanlık yapmaya niyeti yoktu, sadece ondan kaçmayı akıl edemeyecek kadar afallamıştı. Sert muamelelere alışkındı, ama boynunun burkulması ve savrularak ağaca çarpılması, onun genç ve dinç bedenine bile çok ağır gelmişti. Hermann yine oğlanın üstüne atladı, bayıltana kadar yumrukladı. Özellikle oğlanın suratını dağıtırken çok zevk almıştı. Oğlan ayaklarının dibinde bilinçsiz vaziyette yatarken onu tekmelemeye başladı; kaburgalarına, kafasına, her yerine vurdu. Sonunda Alfred uyanıp oraya giderek müdahale etmeseydi, Hermann muhtemelen oğlanı baygın vaziyette değil, ölü vaziyette bırakmış olurdu.</p>

    <p class="paragraf">“Yapma Hermann! O koca postallarla kafasına vurursan öldürürsün. Bir şey duydum sandım.”</p>

    <p class="paragraf">Hermann onun amirane sözleri üzerine durdu. Alfred’e baktı. Suratı kıpkırmızı olmuştu, ter içindeydi, delirmiş gibi bakıyordu; korkunç bir bakış. Oğlan da korkunç görünüyordu. Suratı tanınmayacak hale gelmiş, şişmişti. Alfred oğlanın yüzüne düşen saçlarını çekti.</p>

    <p class="paragraf">“Bu sabah kilisede şarkı söyleyen çocuk bu. Saçlarından tanıdım. Hermann, sen bir canavarsın, içindeki canavarı dışarı çıkardın. Ne de güzel bir çocuktu.”</p>

    <p class="paragraf">“Artık güzel falan değil,” diye homurdandı Hermann. Yere tükürdü.</p>

    <p class="paragraf">Alfred oğlanı kontrol ediyordu. “Ölmemiş,” dedi. “Köprücük kemiği kırılmış, muhtemelen kaburgaları da. İç kanaması da vardır belki. Kafası kırılmamış galiba. Ne yapacağız onu?”</p>

    <p class="paragraf">“Bırak çürüyene kadar orada kalsın!” dedi Hermann öfkeyle.</p>

    <p class="paragraf">“Neden saldırdın çocuğa?”</p>

    <p class="paragraf">“Hıristiyan bir kıza tecavüz edecekti. Çocuğun çığlıklarını duymamana şaşırdım.”</p>

    <p class="paragraf">“Hmmm. Hıristiyan mı? Evet, elbette Hıristiyan’dır. Bir şeyler duydum, uyandığımda bir oğlanın inlediğini sandım. Onu su kenarına götürelim, yüzüne biraz su serpelim.”</p>

    <p class="paragraf">“Ben elimi sürmem.”</p>

    <p class="paragraf">“O zaman kendim taşırım.”</p>

    <p class="paragraf">Alfred oğlanın üstünü başını topladı, onu kaldırdı. Suyun başına geldiklerinde Alfred soğuk suyla kafasını yıkadı ama oğlan ayılmadı. Bedeninin sıcak olmasından ve hâlâ nefes almasından başka bir yaşam belirtisi yoktu; ölü gibi yatıyordu.</p>

    <p class="paragraf">“Onu bir yere götürmemiz gerek,” dedi Alfred.</p>

    <p class="paragraf">“Köyün hapishanesine.”</p>

    <p class="paragraf">“Of, aptal aptal konuşma. Ne yapmış olursa olsun, cezasını almadan ya da mahkemeye çıkmadan önce hastaneye gitmesi gerek. Haydi, taşımama yardım etmeyeceksen, bari sırtıma almama yardım et.”</p>

    <p class="paragraf">“Elimi sürmem,” dedi Hermann yine. Suratını asmış, inat ediyordu. “Seninle bir ilgisi yok. Onu burada bırakmayı tercih etmek beni bağlar. Dedim sana, Hıristiyan bir kıza tecavüz etmeye kalktı; kızın yaşı küçüktü, çok küçük bir kızdı.”</p>

    <p class="paragraf">“<span class="CharOverride-13">Oğlanın</span> yaşının küçük olmasına canın hiç sıkılmamış, bakıyorum,” dedi Alfred, alaycı bir ifadeyle. “Çünkü <span class="CharOverride-13">erkeklere</span> ilgi duyması gereken güzel bir oğlan, değil mi?”</p>

    <p class="paragraf">“İstediğini yapabilirsin, nereye gideceksen git, ben eve dönüyorum!” dedi Hermann öfkeden kudurmuş bir halde. “Sana Heil Hitler ve hoşça kal.”</p>

    <p class="paragraf">“Heil eşek!” diye cevap verdi Alfred. “Bir Nazi neden senin de şu anda gösterdiğin aptalca vahşi davranışları göstermek zorundadır?”</p>

    <p class="paragraf">Tam o sırada oğlan doğrulmaya çalışarak dikkatlerini çekti. Tıkanarak inledi, geri düştü, korkunç şekilde şişmiş olan gözünün kenarından Hermann’a baktı.</p>

    <p class="paragraf">“İyi misin?” dedi Alfred ona, Almanca konuşarak.</p>

    <p class="paragraf">Oğlan, acılar içinde, bakışlarını ona çevirdi.</p>

    <p class="paragraf">“Evet,” diye fısıldadı.</p>

    <p class="paragraf">“Ayağa kalkabilir misin?”</p>

    <p class="paragraf">“Evet.”</p>

    <p class="paragraf">Onu ayağa kaldırdılar; bu defa Hermann, Alfred’in ciddi bakışıyla harekete geçmiş ve yardım etmişti. Ayağa kalkmak ona işkence gibi gelse de, oğlan hafifçe homurdanmaktan başka bir ses çıkarmadı.</p>

    <p class="paragraf">“Yürüyebilir misin?” dedi Alfred.</p>

    <p class="paragraf">Oğlan şiş dudaklarıyla, “Bacaklarım tutuyor,” diye fısıldadı. “Yürürüm herhalde.”</p>

    <p class="paragraf">Alfred, oğlanın kırık köprücük kemiğini desteklemek için kolunun altına yedek kıyafetlerini koyup dirseğinden kayışla bağladı. Dirseği kaburgalarına batan oğlan acıyla iç geçirdi ama sesini çıkarmadı.</p>

    <p class="paragraf">“Haydi, yürü bakalım delikanlı,” dedi Alfred ve onu nispeten daha sağlam olan kolundan tuttu. “Ana yola kadar üç kilometre kadar yolumuz var, bir araba bulamazsak tabii.”</p>

    <p class="paragraf">Oğlan midesi bulandığı için durdu, acılar içinde kustuktan sonra biraz daha uzanmak zorunda kaldı. Sonra ona yardım ettiler, Alfred’in de desteğiyle epeyce bir yol yürüdü. Bir şey söylemedi. Sadece arada bir hafif hırıltılar çıkardı.</p>

    <p class="paragraf">“Alman gençleri fevkalade dirençli oluyorlar,” dedi Alfred, Hermann’a.</p>

    <p class="paragraf">“Bunun daha çook direnmesi gerekecek,” diye cevap verdi Hermann. “Daha kurtulabilmiş değil.”</p>

    <p class="paragraf">“Şahidin yok,” dedi Alfred. “Hıristiyanların Nazilere karşı kanıt göstermeleri yasaktır. Hatta İngilizlere bile.”</p>

    <p class="paragraf">“Sen şahitsin.”</p>

    <p class="paragraf">“Aslına bakarsan değilim. Ben kızı görmedim, sadece seni gördüm.”</p>

    <p class="paragraf">“İtiraf edecektir zaten. Etmezse onu bir daha döverim.”</p>

    <p class="paragraf">“Şiddet, gaddarlık, kan dökme, zalimlik, kendini kandırmak…” diye mırıldandı Alfred. “Bir çocuğa tecavüz edilmesi umurunda değil. Bu oğlanı da kıskandığın ve sinirlendiğin için dövdün. Bu çocuk öyle yetiştiği için kötü, ama en azından dürüsttü. Sen onun kadar bile olamıyorsun.”</p>

    <p class="paragraf">“Kendisini Hıristiyanlarla kirletsin diye yetiştirilmedi o.”</p>

    <p class="paragraf">“Hıristiyanlar, şaşkınlık uyandıracak kadar saygın insanlardır. Bazı tanıdıklarım var. <span class="CharOverride-13">İngiliz</span> Hıristiyanlar.”</p>

    <p class="paragraf">“<span class="CharOverride-13">Ne</span>? Tanıdıkların mı var?”</p>

    <p class="paragraf">“Evet. Almanca olarak da tekrarlamamı istemez misin? O zaman bir şahidin de olur.”</p>

    <p class="paragraf">Ama çocuk, anlayabileceği bir dilde de olsa, neler konuşulduğunu anlayacak durumda değildi. Her adımda acıdan kıvranıyor, inlememek için sağlam kalan dişlerini sıkıyordu. <span class="CharOverride-13">Via dolorosa</span> yolunu andıran bu yolda bir yabancının yardımıyla ilerlemek ona tuhaf gelmiyordu. Bir acı ve utanç kâbusu yaşıyordu; gaddarlığı ve ihtirası yüzünden değil, bir Hıristiyan’la beraberken bir Nazi tarafından yakalandığı için utanıyordu. Hayatı sona ermişti sanki; oysa daha bu sabah, erkeklerin hayran bakışları altında neşeyle şarkılar söylüyordu (şarkı söylemeyi çok seviyordu). Artık bütün erkeler onu hor görecek, kimse onu sevmeyecekti ve sesi de yakında kartlaşacaktı zaten. Bu arada bir ayağını öbürünün önüne koyarak yürümeye çalışıyor, inlemiyordu. Fiziksel olarak daha dayanıksız ırklardan birine mensup bir adamın yüz metre bile gidemeyeceği durumdayken, üç kilometre kadar yürümeyi başardı ve bayıldı. Ama artık ormandan çıkmışlardı ve köye giden anayol çok uzakta değildi. Alfred oğlanı sırtına aldı, yola kadar taşıdı. Durup bir kamyonun geçmesini beklediler.</p>

    <p class="paragraf">Kamyon şoförü, “Nereye götüreceksiniz onu?” diye sordu. Silindir çiğnemiş gibi görünen, acıdan kıvranan, kan revan içindeki oğlana, insanlıktan uzak bir duyarsızlıkla, olağan tavırlarla baktı.</p>

    <p class="paragraf">“Hastaneye ya da evine,” dedi Alfred.</p>

    <p class="paragraf">“Hapishaneye,” dedi Hermann. “Of, köyde bir yere atıverin işte. Bu küçük canavarın nerede oturduğunu bilmiyoruz. Bu sabah kilisedeydi, hakkında bildiğim tek şey bu.”</p>

    <p class="paragraf">“Çuvalların üstüne atın o zaman. Ön tarafa alamam, düşer burada.”</p>

    <p class="paragraf">Kamyon küçük, tek kişilik, daracık bir sürücü kabini olanlardandı. İkinci bir kişiye yer yoktu. Alfred’le Hermann onu tıka basa dolu çuvalların üstüne koydular ve şoför yoluna devam etti. Kamyon hareket ettikten sonra Alfred arkasından bağırdı: “Dur! Dur!” Ama şoför ya duymamış ya da durmak istememişti.</p>

    <p class="paragraf">“Ne oldu?” dedi Hermann asık suratla.</p>

    <p class="paragraf">“Ne olacak, onunla gidecektim ben de.”</p>

    <p class="paragraf">“Sen çok sevdin bu oğlanı,” dedi Hermann şüpheyle. “Kilisede de gördün tabii.”</p>

    <p class="paragraf">“Of, kes sesini Hermann. Bıktım senden. Bir tanecik kazağım vardı, oğlanın kolunun altına sokmuştum; bir de kemerim, onu da dirseğine sarmıştım. Ben köye varana kadar onu Münih’teki ya da başka bir yerdeki hastaneye gönderebilirler. Kıyafetlerimi kaybedersem yenilerini alamam. Ben arazileri, fabrikaları, gemileri ve özel uçakları olan bir Şövalye değilim. Mavi ipekler kuşanıp her gün hindi yemiyorum. Benim için bir kazak, bir kazaktır.”</p>

    <p class="paragraf">“Ha, şimdi de Şövalyelerin arazi sahibi olmamaları gerektiğini mi düşünüyorsun?”</p>

    <p class="paragraf">Köye doğru hızla ilerlerken, “Pek çok şey düşünüyorum,” dedi Alfred. “Ama şimdi bunlardan bahsetmeyeceğim. Nerede oturuyorsun?”</p>

    <p class="paragraf">“Şövalye’nin çiftliğinde çalışıyorum. Ahırın üstünde bir odam var. İstersen bu gece bende kalabilirsin.”</p>

    <p class="paragraf">Pek nazikçe yapılmış bir davet değildi bu, ama Alfred yine de dostça kabul etti. Hiç konuşmadan köye kadar yürüdüler. Köy meydanına geldiklerinde, bir köşede toplanmış insanları fark ettiler. Kamyon orada değildi, herkes yerde bir şeye bakıyordu.</p>

    <p class="paragraf">“Herhalde bu bizim oğlan,” dedi Alfred. “Neden içeri götürmüyorlar?”</p>

    <p class="paragraf">Kalabalığa doğru ilerlediler ve yerde yatanın gerçekten de yaralı oğlan olduğunu gördüler. Durumu çok ağırdı, hâlâ baygındı ya da komaya girmişti, ağzından kan sızıyordu.</p>

    <p class="paragraf">“Tahmin etmiştim zaten,” dedi Alfred, İngilizce konuşarak. “İç organlarını harap etmişsin. O kadar yolu yürütmeyecektik çocuğa.”</p>

    <p class="paragraf">Ama orada toplanmış olan Almanlara bir öneride bulunamayacağını biliyordu. İnisiyatifi ele almaya kalktığı anda bu yabancıyı hemen susturacaklardı. Bir Nazi yetkilisi geldi, pek acelesi yoktu ama çevik adımlarla yürüyordu. Birileri gidip çağırmışlardı onu.</p>

    <p class="paragraf">“Kim bu genç?” diye sordu yetkili.</p>

    <p class="paragraf">“Kimse bilmiyor. Yabancı biri.”</p>

    <p class="paragraf">“Kimse bilmezse Şövalye bilir kim olduğunu,” dedi içlerinden biri.</p>

    <p class="paragraf">“Nedenmiş o?”</p>

    <p class="paragraf">“Çünkü bu sabah kilise korosunda solo şarkı söylemişti, müzikleri Şövalye bizzat düzenler.”</p>

    <p class="paragraf">Ölümcül kavgaların sonuçları hakkında tecrübe sahibi olan Nazi yetkilisi, “Hastaneye gitmesi lazım,” dedi. “Fritz, git de telefon et, ambulans göndersinler. Nasıl gelmiş buraya?”</p>

    <p class="paragraf">“Onu ben dövdüm,” dedi Hermann.</p>

    <p class="paragraf">“Neden?”</p>

    <p class="paragraf">“Şövalye’nin polis müdürüne ifade vermeyi tercih ederim.”</p>

    <p class="paragraf">“Ona, bu çocuğa karşı mı?”</p>

    <p class="paragraf">“Evet.”</p>

    <p class="paragraf">“Pekala. İyi de, bu yaşta bir çocuğun sana karşılık veremeyeceğini bilmeyecek kadar salak mısın sen? Ah, Müdür Bey!” Nazi yetkilisi onun dikkatini çekmeye çalışan adamdan özür diledi.</p>

    <p class="paragraf">“Asil Şövalyemiz Friedrich von Hess, bu insanların neden toplandığını bana açıklamanızı arzu ediyor.”</p>

    <p class="paragraf">Gelen kişi, Şövalye’nin polis müdürü, bölgenin en önemli Nazilerinden biriydi. Soylu efendisiyle birlikte köy meydanından geçmekteydiler. Kalabalığın toplandığı yerde önemsiz bir şey vardır belki diye, Şövalye biraz ötede duruyor, daha fazla yaklaşmayarak saygınlığını muhafaza ediyordu. Ağırbaşlı ve biraz da sıkıntılı bir tavırla kara bastonuna dayanmış dikiliyordu. Siyah pelerini kat kat omuzlarından dökülüyordu, başı açıktı, gümüş gibi parlayan gür saçları hafif hafif esen rüzgârla dağılmıştı.</p>

    <p class="paragraf">“Soylu kişimize bu oğlanın yaralandığını söyleyin. Kim olduğunu bilmiyoruz.”</p>

    <p class="paragraf">Polis müdürü mesajı götürdü, Şövalye kalabalığa yaklaştı. Herkes esas duruşta bekliyordu. Selam verdiler, daha dik durmaya başladılar.</p>

    <p class="paragraf">“Rahat,” dedi Şövalye, dalgın dalgın. Oğlana baktı, önce pek fazla ilgilenmedi ama dikkatle bakınca, “Hitler!” dedi. “Hangi vahşi barbar yapmış bunu?”</p>

    <p class="paragraf">“Ben yaptım, efendimiz,” dedi Hermann. Sesinde kırgın bir şaşkınlık vardı.</p>

    <p class="paragraf">“Bu genç Münih Kutsal Alman Kilisesi’nin en başarılı sopranosudur, sen de onun kemiklerini kırmışsın. Neyse, yakında sesi kartlaşacaktı zaten. Ambulans çağırdınız mı, Adalbert?”</p>

    <p class="paragraf">“Evet, efendim. Telefon etmesi için birini gönderdim.”</p>

    <p class="paragraf">“Tedavisi çok iyi yapılmalı, gerçi iyileşeceğini pek sanmam ya… Ya ölür ya da iyileşmeden önce sesi kartlaşır. Tatilini geçirmek için buraya gelmesi büyük talihsizlik olmuş. Hermann, öne çık.”</p>

    <p class="paragraf">Hermann diğerlerinden biraz uzaklaşıp esas duruşa geçti. Alfred de onun yanına gitti.</p>

    <p class="paragraf">“Senin öne çıkmanı söylemedim,” dedi Şövalye.</p>

    <p class="paragraf">“Söylemediniz, efendimiz, ama…”</p>

    <p class="paragraf">“O halde yerine git.”</p>

    <p class="paragraf">Alfred gitmek zorundaydı.</p>

    <p class="paragraf">“Hermann, bu çocuğu neden ölesiye dövdün?” dedi Şövalye.</p>

    <p class="paragraf">“Efendim, polis müdürünün önünde ifade verebilir miyim?”</p>

    <p class="paragraf">“Oğlana karşı mı?”</p>

    <p class="paragraf">“Evet, efendim.”</p>

    <p class="paragraf">Şövalye düşündü.</p>

    <p class="paragraf">“Bana kalırsa benim önümde ifade vermen daha iyi olacak,” dedi. “Kim bu İngiliz?”</p>

    <p class="paragraf">“İngiltere’de askerliğimi yaparken tanıştığım biri, efendim.”</p>

    <p class="paragraf">“Yaptığın şey sırasında o da yanında mıydı?”</p>

    <p class="paragraf">“Evet, efendim. Kısmen.”</p>

    <p class="paragraf">“Onu da mahkemeye getir o zaman.”</p>

    <p class="paragraf">Hermann selam verdi, Alfred’in yanına döndü.</p>

    <p class="paragraf">“Hadi,” dedi kaba bir tavırla.</p>

    <p class="paragraf">“Nereye?”</p>

    <p class="paragraf">“Mahkemeye gitmemiz gerek. Senin ifadeni de almak istiyor.”</p>

    <p class="paragraf">“Doğal olarak. Oğlan iyileşir de sesini kaybetmezse olayı hasıraltı etmek isteyeceklerdir. Münih Kutsal Alman Kilisesi’nin baş şarkıcısı! Bir bülbülü haşat ettin. İngiltere’de radyodan dinlemiştim onları. Müzik zevki olmayan bir Almansın, ne yazık.”</p>

    <p class="paragraf">“Hasıraltı edemez,” dedi Hermann suratını asarak. “Yaşasa da, sesi kartlaşmasa da, o çocuk bir daha orada şarkı söylemeyecek. Çok memnunum.”</p>

    <p class="paragraf">“Şövalyen dindar mı yoksa müziksever mi?”</p>

    <p class="paragraf">“Elbette dindar. Ha, evet, müzik de sever. Ama beni ifade vermekten alıkoyamaz. Olanları öğrenince bunu istemeyecektir de,” dedi Hermann, kendini savunarak.</p>

    <p class="paragraf">“Bunu izlemek ilginç olacak. Ama zırh kuşanmış kan etiği tankında hava almanı sağlayacak o küçük çatlağın müzik olduğunun uzun zamandır farkındaydım.”</p>

    <p class="paragraf">Hermann anlamsız, kaba bir sözle karşılık verdi.</p>

    <p class="paragraf">Mahkeme salonunda, esas duruşa geçerek biraz daha beklediler, Şövalye geldi, yükseğe yerleştirilmiş koltuğuna oturdu. Eline bir kalem aldı, önüne bir kâğıt çekti.</p>

    <p class="paragraf">“Yemin et, Hermann.”</p>

    <p class="paragraf">Hermann, doğruları söyleyen bir Alman olarak, bütün mukaddes şeyler ve onuru üstüne yemin etti, sonra da, “Efendim, o oğlan on üçünden büyük olmayan Hıristiyan bir kıza tecavüz etmeye kalkıştı,” deyiverdi.</p>

    <p class="paragraf">Şövalye’nin kalemi elinden düştü. Yeniden aldı ve sakin bir sesle, “Senden başka şahit var mı?” diye sordu.</p>

    <p class="paragraf">“Şey…” Hermann Alfred’e baktı.</p>

    <p class="paragraf">“Yabancının yeminini alın,” dedi Şövalye.</p>

    <p class="paragraf">Alfred yeminine İngilizce başladı, sonra durdu.</p>

    <p class="paragraf">“İngilizce anlıyorum, devam et.”</p>

    <p class="paragraf">Yemini alındıktan sonra Şövalye sordu: “Tecavüz girişimine şahit oldun mu?”</p>

    <p class="paragraf">“Hayır, efendim.”</p>

    <p class="paragraf">“Neye şahit oldun?”</p>

    <p class="paragraf">“Hermann’ın oğlanı dövdüğüne, efendim.”</p>

    <p class="paragraf">“Tecavüz girişimi olduğuna dair yemin eder misin?”</p>

    <p class="paragraf">“Hayır, efendim. Olabilirmiş gibi görünüyordu.”</p>

    <p class="paragraf">“Kızın Hıristiyan olduğuna yemin eder misin?”</p>

    <p class="paragraf">“Ben kız falan görmedim, efendim.”</p>

    <p class="paragraf">Şövalye hafifçe iç geçirdi.</p>

    <p class="paragraf">“Evet, Hermann. İfadeni alacağım, ama oğlan itiraf etmezse ortada kanıt yok.”</p>

    <p class="paragraf">“İnkâr edemez, efendim,” dedi Hermann asık suratla.</p>

    <p class="paragraf">“Kızın Hıristiyan olduğuna emin misin?” diye sordu Şövalye, sert bir sesle.</p>

    <p class="paragraf">“Başka bir şey olamazdı, efendim. Kadınlar Bölgesi’nden en az beş kilometre uzaktaydık.”</p>

    <p class="paragraf">“Bu hiçbir şeyi kanıtlamaz. Bazen küçük kızlar Kadınlar Bölgesi’nden kaçıyorlar, bulunup geri götürülene kadar etrafta boş boş dolanıyorlar. Kayboluyorlar, kilometrelerce ilerliyorlar. On iki, on üç yaşlar, doğru yaşlardır. Annelerinin kontrollerinden çıkacak kadar büyük, kadınlık görevlerini anlayamayacak kadar küçüktürler. Pekala bir Alman kızı da olabilir.”</p>

    <p class="paragraf">“Efendimiz, kızın boynundaki haçı gördüm!” Şövalye’ye duyduğu saygıyla, içerleyerek cevap verdi Hermann.</p>

    <p class="paragraf">“Ne yapıyorlardı –yerde yuvarlanıyor, düşüyor, kavga mı ediyorlardı?” diye sordu Şövalye.</p>

    <p class="paragraf">“Yerdeydiler.”</p>

    <p class="paragraf">“Haçı gördüğüne yemin eder misin? Ceketinin cebinden sarkan kırmızı mendil ya da ona benzer bir şey olmasın?”</p>

    <p class="paragraf">“Yemin ederim.”</p>

    <p class="paragraf">“Bu çok ciddi bir suçlama,” dedi Şövalye. “Bir Alman’ın diğerine yöneltebileceği en ağır suç. Mutlak kesinlik olması gerekir. Hâlâ bu çocuğa karşı ifade vermek istiyor musun?”</p>

    <p class="paragraf">Hermann tereddüt etti. Şövalye’nin iradesi, tüm gücüyle genç Nazi’ye karşı yönelmişti. Hermann bile ilk kez gördüklerinden şüphe duymaya başlamıştı. Çocuğun ceketinde gördüğü şey kızıl haçtan başka bir şey olabilir miydi? Hayır, haç olduğundan emindi. İçinden bir ses ona, bu imkânsız çelişkiyi bir kenara bırakmasını ve doğuştan onun üstü, müdürü ve toprakların sahibi olan adama boyun eğmesini söylüyordu. Hermann gibi önemsiz biri von Hess’in bilinen isteklerine nasıl karşı çıkabilirdi? Kendisini haklı çıkarmak için kin gütmenin ya da dilek dilemenin bir faydası yoktu. Bu güdüler, Şövalye’nin sabit bakışları altında yok olup gitmişti. Ama Hermann’da değil de, yanı başında duran, omuzu neredeyse ona değen Alfred’deki bir şey, tam vazgeçecekken toparlanmasını sağladı. Alfred ona sağlam durmasını ve gerçeklere tutunmasını söylüyordu.</p>

    <p class="paragraf">“Evet, efendimiz,” dedi Hermann, derin bir saygıyla. “İfade vereceğim.”</p>

    <p class="paragraf">Psişik algısı çok yüksek olan von Hess, onu alt etmeyi çok istiyordu. Hermann sinirlenmemiş, kendini zerre kadar aşağılanmış hissetmemişti; genelde ve özelde, duruşundan gayet emindi. Bir Nazi için, Şövalye’nin bilinen isteklerine karşı çıkmak şok edici bir durumdu, ama diğerlerinden farklı olan bu asilzade hiçbir şeye şaşırmıyordu; karşılaştığı gizli ve gerçekten şok edici durum sebebiyle, dinine ve yaşadığı toplumun bütün planına rağmen bir bireydi. Hermann sıradan, budala bir Nazi’ydi; Şövalye’nin onunla ilgili farkına vardığı bir iki tuhaf şey vardı -suratsızlığı, sabit bakışları gibi- ama yine de budalanın tekiydi. Hal böyleyken, nasıl oluyor da bu kadar inatçı bir direniş gösterebiliyordu. Şövalye Hermann’ı bırakıp Alfred’e döndü. İki adam dosdoğru birbirlerinin gözlerine baktılar. Kızgın bir boğanın gözlerine bakmakla karşılaştırıldığında Alfred, çok tehlikeli olabilecek bir şey yaptığının farkındaydı ama aynı zamanda çok duyarlıydı. Sebebini bilmiyordu ama tehlikenin göründüğü kadar büyük olmadığına dair güçlü hisleri vardı. Açık ve anlaşılır şekilde, yüksek sesle konuşur gibi uzun uzun, sakince Şövalye’ye baktı. Bu bakışla, “Hermann haklı, sen haksızsın,” demeye getiriyordu. Şövalye onu anlamıştı. Ona karşı çıkan Hermann değil, bu bücür İngiliz’di. Budala olan ise, öfkeyle ve bir yabancının kutsal olmayan etinden, kemiğinden yayılan en dirençli ruhuyla hayat buluyordu.</p>

    <p class="paragraf">“İşte,” diye düşündü Şövalye heyecan içinde, “olabilecek her şeyin karşısında durabilen bir erkek. Ya da her şeye rağmen mi desek? Ahmaklık etmemişse eğer, insanın tam da beklediği şey değil mi bu? İngiliz, Fransız ya da Rus erkeklerinden beklenir bu, ama Alman erkeklerinden, asla. Meydana gelen en ilginç şeydir bu.” Kesintisiz, durağan bir sessizlik içinde bunları düşündü, hâlâ Alfred’le birbirlerine bakıyorlardı. Şövalye ile İngiliz arasında, duygudaşlıkta birleşen iki insan ruhunun güçlendirip zayıflatan ve sonra tekrar güçlendiren, Hermann’ı tamamen saf dışı bırakan, ona müphem bir sıkıntı veren gizemli bir dalgalanma oldu. “Bu yaşlı Alman bir şeyler biliyor,” diye düşündü Alfred. “Kan Soyu, Gizem ve Şövalyelik’le alakası olmayan bir şey. Vay canına! Bu yaşlı Alman her şeyi biliyor. Ah, beni aydınlatan yıldızlar!”</p>

    <p class="paragraf">Devam eden sessizlik, Hermann’a saatler gibi gelmişti. Ayağını yere sürtmeye başladı. Hâlâ esas duruşta beklediği için bu yaptığı büyük bir disiplinsizlikti ama elinde değildi. Ayağı iradesi dışında sürtüp duruyordu. Hapşırık ya da öksürük gibi istemsiz ve kontrol dışı bir hareketti bu. Şövalye başını çevirdi.</p>

    <p class="paragraf">“Rahat,” dedi.</p>

    <p class="paragraf">Hermann rahatladı. Alfred zaten rahattı. Askeri tavırlar heyecan dolu zihinsel maceralarla hiç bağdaşmıyordu.</p>

    <p class="paragraf">“Evet, şimdi ifadene gelelim,” dedi Şövalye. “Yavaş yavaş anlat, Hermann.”</p>

    <p class="paragraf">Şövalye Hermann’ın ifadesini hiç acele etmeden yazmaya, güzel, küçük eliyle, her birini ayrı ayrı sever gibi, Alman harflerini özenle dizmeye başladı. Yazısı, matbaadan çıkmış gibi okunaklı ve düzgündü, aynı zamanda kendine has bir şekli vardı.</p>

    <p class="paragraf">Her şeyi yazıp bitirdikten sonra, “Şahit olarak faydalı değilsin,” dedi Alfred’e. “Hermann’ın oğlanı dövdüğünden başka bir şey bilmiyorsun, o da zaten ihtilaf konusu değil.”</p>

    <p class="paragraf">Şövalye bu ifadenin 7285 H.D.B.H. Hermann Erichsohn tarafından --- (oğlanın resmi kayıt numarasını bilmediği için burayı boş bırakmıştı) Rudolf Wilhelmsohn aleyhine, Kutsal Alman İmparatorluğu Hohelinden Şövalyesi Friedrich von Hess’e verildiğini yazdı, o günün tarihini attı. Heil Hitler. Son sayfayı da kurutma kâğıdıyla kurutup kalemini bıraktı. İfade tutanağını katlayıp ceketinin cebine koydu.</p>

    <p class="paragraf">“Hermann, dikkat! Selam dur. Sağdan geriye. Yarım sola dön. İleri, marş.”</p>

    <p class="paragraf">Hermann postallarını vura vura uzun adımlarla ilerledi. Şövalye ceketini ilikleyip memnuniyetle Alfred’e baktı.</p>

    <p class="paragraf">“Seni daha yakından tanımak isterim, Alfred Alfredson, E.W. 10762, İngiltere Vilayeti, Salisbury Ovası, Bulfort Havaalanı teknisyeni.” Şövalye hafızasıyla gurur duyuyordu. Yabancının yeminini alırken, Alfred bu bilgileri bir çırpıda saymıştı. Şövalye hiçbirini unutmamıştı. “Öncelikle, buralara neden geldin? Hacı olmak için, sanırım.”</p>

    <p class="paragraf">“Evet, efendim. İngiltere’deki Kutsal Alman makamlarının inayetiyle, Kutsal Yerleri ziyaret amacıyla bir aylığına Almanya’ya seyahat etme izni aldım. Heil Hitler. Bütün masraflarım karşılanmıştır. Asilzadelerine pasaportumu göstermem gerekir mi?”</p>

    <p class="paragraf">“Hayır. Ne zamandır buradasın?”</p>

    <p class="paragraf">“İki haftadır Almanya’dayım. Buraya ise yirmi dört saat önce geldim.”</p>

    <p class="paragraf">“Münih’e gitmedin mi daha?”</p>

    <p class="paragraf">“Hayır, efendim.”</p>

    <p class="paragraf">“Senin yaşında birine bir aylık hac izni verdiğine göre, İngiltere Kumandanı hakkında iyi şeyler düşünüyor olmalı.”</p>

    <p class="paragraf">“Asilzadeleri lütfediyorlar. Sanırım hakkımda iyi düşünceleri var.”</p>

    <p class="paragraf">“Basiretsiz eşekler sürüsüymüş demek, fazlasıyla geri zekâlılarmış. Bu adam dünyanın en iyi teknisyeni olabilir ama istenilen düzeyde olmayan bir vatandaş. Yanılıyorsam yüzüğümden vazgeçerim,” diye düşündü Şövalye.</p>

    <p class="paragraf">“Ne teknisyenisin sen?” diye sordu.</p>

    <p class="paragraf">“Her tür uçağın yer mekaniği.”</p>

    <p class="paragraf">“Uçaklardan iyi anlar mısın?”</p>

    <p class="paragraf">“Evet, efendim. Aletlerim ve zamanım olsa, havalandırabileceğim bir uçak yapabilirim.”</p>

    <p class="paragraf">“Hiç uçtun mu?”</p>

    <p class="paragraf">“Denemelerde, efendim. Pek çok kez.”</p>

    <p class="paragraf">Alfred’in resmen gözleri parlamıştı. Onu heyecanlandıran bir düşünce olunca gözlerini öyle bir açıyordu ki, gözbebeklerine daha çok ışık vuruyordu. Şövalye bu pırıltıyı ve beraberindeki tehlikeli bakışı fark etti. Kendi kendine, “Doğal olarak, elde edebileceğini bildiği belli becerileri kazanmasına izin verilmemesi insanın sinirini bozar. Tehlikeli adamların tehlikeli savaş silahlarını kontrol etmeyi öğrenmelerine ses çıkarmazsak sonumuz nereye varır? Bu adam test uçuşlarına çıkıyor, bir şahin gibi pilotu izliyor, en küçük bir hareketini bile kaçırmadan. Bahse girerim, bir uçağı uçurabileceğine inanıyordur ve bir otojiroyu uçurabileceğinden <span class="CharOverride-13">emindir</span>,” diye düşündü. Şövalye’nin aklına son derece inanılmaz bir fikir gelmişti. Sırrını, ölen üç oğlunu, farklı zamanlarda onunla her şeyini paylaşan babasını düşündü. Hepsi göçüp gitmişti. Kimsesi kalmamıştı. Ve bu adam bir uçağı uçurabileceğine inanıyordu, ama herhalde başaramazdı. Gerisini Tanrı’ya bıraktı –Gök Gürültüsü Tanrısı çarparsa eğer -iyi olacaktı. Aksi halde Tanrı yoktu ya da umursamıyordu ya da Tanrı bu yaşlı von Hess’le…</p>

    <p class="paragraf">Şövalye yeniden konuşmaya başladığında tavrı değişmişti. Yaşlı bir adamın, kendi sınıfından genç biriyle sohbet etmesi gibiydi.</p>

    <p class="paragraf">“Salisbury’yi, Bulfort’u ve o bölgenin tümünü iyi bilirim,” dedi. “Uzun zaman önce Southampton Şövalyeliği’nde bulunmuştum. Salisbury’deki Şövalyeler Masası’na çok sık giderdim, arada Bulfort’a da uğrardım. Nedendir bilinmez, oranın yemekleri daha lezzetliydi; insanlar, Ordu Şövalyeleri de daha mutluydu. Orduya hep en iyi yiyecekler gelirdi.”</p>

    <p class="paragraf">Alfred cevap vermedi ama aklından, “Değişiklik olsun diye ben de Southampton’daki Şövalyeler Masası’nda yemek yiyebilirim. O yorucu Salisbury olmadan da yaşayabilirim,” diye geçirdi.</p>

    <p class="paragraf">“Genç ırgat Hermann’la da Bulfort’ta tanıştın, öyle mi?” dedi Şövalye.</p>

    <p class="paragraf">“Evet, efendim.”</p>

    <p class="paragraf">“Ve onunla arkadaş mı oldun?”</p>

    <p class="paragraf">“Evet, efendim.”</p>

    <p class="paragraf">“Çok şanslı bir gençmiş,” diye mırıldandı Şövalye.</p>

    <p class="paragraf">“Efendim?” Alfred onu doğru anladığından emin olamamıştı. Doğru anlamış da olabilirdi, ama emin olmak istedi.</p>

    <p class="paragraf">Şövalye gülümsedi.</p>

    <p class="paragraf">“Bir Alman genci için, belli bir tür İngiliz’le arkadaşlık kurmanın hayırlı bir şey olduğunu biliyorum. Başkaları bunda, Alman tarafından duyulan hevesin ya da boş bir merakın ya da diğer eften püften sebeplerin yol açtığı lütuftan başka bir şey görmeyebilir, ama asıl o Alman’ın şanslı olduğunu söylerken, onun bütün Alman gençleri içinde en acınacak halde olanı olduğunu da eklemem gerekir. Bir açıdan, evet. Alfred, Hermann neden hep böyle kuruntulu? Benim çiftliğimde çalışıyor, işlerle kendim ilgileniyorum ve onu sürekli görüyorum. İyi bir işçidir, çalışmayı sever, ama çok kasvetli bir hali var. Neden?”</p>

    <p class="paragraf">“Onu beş yıldır görmüyorum, efendim.”</p>

    <p class="paragraf">“Beş yıldır seni özlüyor olabilir mi, diyorsun?”</p>

    <p class="paragraf">“Bilmiyorum, efendim. Belki farkında olmadan özlüyordur. Beni görünce çok sevindi.”</p>

    <p class="paragraf">“Anlıyorum. İngiltere’de arkadaşlığınız sürerken hiçbir şeyden haberin yok muydu –sana anlattığı, hakkında söylediği bir şey olmadı mı? Beş yıl boyunca onu olumsuz etkileyen bir şey oldu mu?”</p>

    <p class="paragraf">Alfred en resmi tavrını takınarak, “Merhametli asilzadeleri, bir İngiliz’in sözleri, bir Nazi’yi beş dakika için bile olumsuz etkileyebilir mi hiç?” dedi.</p>

    <p class="paragraf">“Hadi, Alfred, kaçamak cevap vermene gerek yok. Sana Şövalyelik onurum üstüne söz veriyorum ki…” Şövalye sustu. Alfred garip bir biçimde bakıyordu ona, sanki acır gibi.</p>

    <p class="paragraf">“Efendimiz, düşünce özgürlüğünün olmadığı yerde onur da yoktur. ‘<span class="CharOverride-13">Hiçbir şey onursuz değildir.’</span> Bir adamın aklında her şeyin önüne geçen bir fikir, bir inanç varsa eğer, ne kadar zalim, kalleş ve asılsız olursa olsun, her şeyi onurlu kılabilir bu. Bir Alman Şövalyesi olarak sizin verdiğiniz söz benim bir işime yaramaz.”</p>

    <p class="paragraf">Şövalye bu şiddetli çıkışı sessizce dinledi, istifini bozmadı. Bir an için o ateşli, buyurgan kanı beynine sıçradı, kulakları uğuldadı, bir başkasının ağzından ilk kez duyduğu bu gerçeği soğuk, kısık sesinin çığlığıyla bastırmaya çalıştı. O bunu öteden beri biliyordu. Ama dile getirildiğini duyması gerekiyordu! Utancın yüksek sesle ifade edilişini! Ama o, Friedrich von Hess kimdi ki, gerçeğe tutunmayacaksa? Yüz binlerce Şövalye, ama tek bir tane von Hess. Şu anda tam anlamıyla sadece bir tane. Galiba <span class="CharOverride-13">karşı</span> olanı, farklı olanı, eleştirmeye cüret edeni yok etmek için eski vahşi arzularına kapılmış, aslında hâlâ olduğu yerde durmasına rağmen, zihninde Alfred’i dövdüğünü ya da işkence ettiğini ya da öldürdüğünü hayal etmişti. “Kimse bilmeseydi,” diye düşündü, “o ölmüş olsaydı, ben de ölseydim, gerçekler yine de var olacaktı. Dünya yüzünde hiç insan kalmamış olsa da insan davranışı ile ilgili belli bazı şeyler doğru olmaya devam edecektir. ‘Düşünce özgürlüğünün olmadığı yerde onur da yoktur.’”</p>

    <p class="paragraf">Şövalye kavuşturduğu ellerini açtı, yan yana önündeki masaya koydu, ellerine baktı. Şövalye yüzüğünü çıkarıp masaya bıraktı. Yüzük iki adamın ortasında kocaman, parlayan bir göz gibi duruyordu.</p>

    <p class="paragraf">“Sana erkek sözü veriyorum,” dedi.</p>

    <p class="paragraf">Alfred bundan etkilenmiş, utanmıştı.</p>

    <p class="paragraf">“Pek, efendim,” dedi. “Hermann’la hiçbir şey hakkında konuşmadığımızı sanıyorum. O zamanlar genç bir delikanlıydı sadece.”</p>

    <p class="paragraf">Şövalye iç geçirdi, yüzüğünü geri taktı. Yüzüğü olmayınca parmağı üşümüş, kimsesiz kalmıştı, ayrıca bunu ölene kadar takması gerekiyordu.</p>

    <p class="paragraf">“Sanırım Hermann’ın sorunu kadınlara ilgi duymaması. Ama bunun benimle hiçbir ilgisi yok,” dedi Alfred.</p>

    <p class="paragraf">“Bu sıra dışı bir durum değil.” Şövalye yerinden kalkarken, “Evet, kararımı verdim,” dedi. “Hemen başlasak iyi olur.”</p>

    <p class="paragraf">“Neye başlasak, efendim?”</p>

    <p class="paragraf">“Uçak uçurabileceğine inanıyorsun, değil mi?”</p>

    <p class="paragraf">“Eminim, yapabilirim,” dedi Alfred cesurca. Hâlâ şaşkındı.</p>

    <p class="paragraf">“O halde şimdi beni Münih’e uçurup geri getireceksin. Sağ salim inersek sana bir şeyler daha söyleyebilirim.”</p>

    <p class="paragraf">Alfred’in ilk tepkisi heyecan ve keyif oldu. Uçmak! O şeyi, o güzelim, hassas aracı kontrolü altına, kendi iradesine almak! Tehlikeli olabilir mi? Korkunç bir şekilde hem de. Ha bir iki saatte ölmüşsün, ha beş dakikada, ne fark eder? Uçmak! Uçmak! Sonra Alfred heyecandan ağlamaya başladı, bakışları dalgınlaştı.</p>

    <p class="paragraf">“Nedenini açıklar mısınız, efendim?”</p>

    <p class="paragraf">“Açıklayamam. Sadece az, ama müessif bir dereceye kadar hâlâ batıl inançlarım olduğunu söyleyebilirim. Bu da batıl bir merak.”</p>

    <p class="paragraf">“Ölebiliriz,” diye uyardı onu Alfred.</p>

    <p class="paragraf">“Büyük olasılıkla, evet. Ama belki bir Alman Şövalyesi’nin onuru olmasa da, ölümden korkmayacağını kabul edersin.”</p>

    <p class="paragraf">“Elbette. Peki ama, neden <span class="CharOverride-13">beni</span> de öldürmek istiyorsunuz? Uçmayı çok istiyorum, mesele o değil, korkmuyorum da. Ama neden?”</p>

    <p class="paragraf">“Sen ölürsen, tehlikeli bir adam da ölmüş olacak.”</p>

    <p class="paragraf">“Anlıyorum. Ya siz ölürseniz?”</p>

    <p class="paragraf">“Daha da tehlikeli biri ölmüş olur. Ama şimdilik başka bir şey söylemeyeceğim. Hangara gittiğimizde görevdeki adamları yollayacağım ve uçağı benim uçuracağımı söyleyeceğim.”</p>

    <p class="paragraf">Alfred heyecandan ürperdi.</p>

    <p class="paragraf">“Diyelim ki daha havalanmadan devrildik. Bir yere çarptık ve dışarı çıkamadık. O zaman beni pilot koltuğunda bulurlar. Bir İngiliz’i.”</p>

    <p class="paragraf">“Risk almak zorundayız.”</p>

    <p class="paragraf">“Otojir uçağı mı bu?”</p>

    <p class="paragraf">“Hayır. İki kişilik Hertz. Sadece küçük, özel bir uçak.”</p>

    <p class="paragraf">Alfred bir ıslık çaldı.</p>

    <p class="paragraf">“Hâlâ yaparım diyor musun?”</p>

    <p class="paragraf">“Eminim. Sadece otojir uçağını indirmede daha iyi olduğumu söylemek istemiştim. Otojirler daha güçlü ve güvenliyken, neden hâlâ eski moda uçaklarla uçuluyor, merak ediyorum.”</p>

    <p class="paragraf">“İmparatorluğun hiçbir yerinde, eski moda uçaklarla uçmayı öğrenmekten ve bunları kötü havalarda uçurmaktan başka bir tehlike kalmadı. Tehlike olmazsa cesur adamlar da olmaz. Arada sırada da olsa, bir kahramanın asker cenazesini kaldırmak zorundayız. Benimki öyle olacak. Ama seninki olmayacak.”</p>

    <p class="paragraf">“Olmasa da olur,” dedi Alfred neşeyle gülerek. “Gerekçeleriniz her ne ise, efendim, size çok teşekkür ederim. Bütün hayatını uçak motorlarıyla geçirmiş bir adamın uçmasına hiç izin verilmemesi ne demektir, bilemezsiniz.”</p>

    <p class="paragraf">“Erk sahipleri tuhaf ve beklenmedik iyiliklerde bulunabilirler,” dedi Şövalye alaycı bir tavırla. “Beni açık açık hor gördüğün için sana işkence etseydim, mağdur duruma düşerdin, ama sana yanarak can verme fırsatı tanıdığım için şu anda bana minnet duyuyorsun. Haydi, marş marş.”</p>

    <p class="paragraf">Hangara giderlerken Şövalye rahat, zarif adımlarla, dimdik yürüyerek önden gidiyor, Alfred ise düşük statüsüne uygun şekilde, on metre ardından onu takip ediyordu. Hangara vardıklarında Şövalye’nin görev başındaki pilotu ve iki teknisyen ayağa fırlayıp esas duruşa geçti.</p>

    <p class="paragraf">“Aracı kendim uçuracağım,” dedi von Hess. Yıllardır pilot koltuğuna oturmamış olmasına rağmen başka bir açıklama yapmaya tenezzül etmedi. “Bu gece belki dönerim, belki dönmem. Hepiniz izinlisiniz. Dağılın.”</p>

    <p class="paragraf">Adamlar selam verip topukları üstünde döndüler, iniş alanına doğru sert adımlarla yürümeye başladılar.</p>

    <p class="paragraf">“Motoru kim çalıştıracak peki?” dedi teknisyenlerden biri.</p>

    <p class="paragraf">“O yanındaki adam herhalde.”</p>

    <p class="paragraf">“Kim ki o?”</p>

    <p class="paragraf">“Bilmiyorum.”</p>

    <p class="paragraf">“Yaşlı Şövalye yapabilecek mi sence? Yıllardır uçmadı.”</p>

    <p class="paragraf">“Bizi ilgilendirmez. Sen emirlere uy, soru sorma. Umarım yapabilir,” dedi bu kusursuz Nazi ve devam etti: “Havalanabilir, ama inecek kadar iyi mi acaba formu? O ne derse desin, bana kalırsa buralardan ayrılmayalım. Ne dersin Willi?”</p>

    <p class="paragraf">Willi başını salladı.</p>

    <p class="paragraf">“Evet. Havada kalmak istemeyebilir, hemen inmeye kalkabilir; uçak parçalanacak olursa onu dışarı çıkarmamız gerekebilir. Biraz daha bekleyelim.”</p>

    <p class="paragraf">Bu arada Alfred makineyi hangardan çıkarmak zorunda kalmıştı. Çok hafifti, kolayca idare edilebiliyordu. Şövalye arka koltukta oturuyordu.</p>

    <p class="paragraf">“Motoru çalıştırayım mı, efendim?”</p>

    <p class="paragraf">“Bir dakika. Zar zor da olsa inebilirsek bizi koltuklardan çıkarmaya çalış.”</p>

    <p class="paragraf">“Peki, efendim.”</p>

    <p class="paragraf">“Yerine geç de konuşma boruları doğru çalışıyor mu, bak. Havalandığımız zaman sana rotayı vereceğim, pusulaya göre ilerlersin. Yol işaretlerine bakmaktan daha kolaydır, ülkeyi tanımıyorsun çünkü. İşte, duydun mu? Boruya fısıldadım.”</p>

    <p class="paragraf">“Evet, efendim,” diye aynı şekilde karşılık verdi Alfred.</p>

    <p class="paragraf">Dışarı çıktı, motoru çalıştırıp ayarını yaptı. Her şey kusursuz çalışıyordu, elbette. “Çok güzel,” diye mırıldandı Alfred; bir uzman kulağıyla motorun sesini dinledi. Yepyeni değildi. Ah, küçük güzellik, benimsin! Benim! Haydi bakalım. Kazasız belasız uçağı havalandırdığına o kadar da şaşırmamıştı. Kolay işti. Ama yine de, tekerleklerin yere vurması kesilip de havada olduğunu anlayınca bir zafer çığlığı atmaktan kendini alamadı.</p>

    <p class="paragraf">“Yaşasın!” diye bağırdı. “Havalandık, efendim!”</p>

    <p class="paragraf">Konuşma borusundan Şövalye’nin sesi duyuldu: “İyice yükselene kadar gidebildiğince git. Sonra sana rotayı vereceğim. Burası Salisbury Ovası değil, unutma. Dağlık bir ülkedir burası, çok yükselmen gerek.”</p>

    <p class="paragraf">Alfred daha da yükseldi, uçağı yana yatırdı. Küçük uçak çok hassastı.</p>

    <p class="paragraf">“Çok kolaymış!” diye bağırdı. “Vay be, muhteşem! Cennetteyim sanki!”</p>

    <p class="paragraf">Şövalye onun bu çocuksu nidalarına, “Yükselebildiğin kadar yüksel,” diye karşılık verdi. “Sen eğlenceye dalmışken bir dağa çarpmamız ahmaklık olur.”</p>

    <p class="paragraf">Alfred yükselmeye devam etti, elinden geldiğince hızlı bir şekilde makineyi yukarı tırmandırdı. Mest olmuştu. Almanya’nın üstünde bir saat kadar uçup rotayı doğruca İngiltere’ye çevirmek, oraya varana kadar uçmak ve uçağı gizli bir yere saklamak istiyordu. Şövalye’yi ne yapacaktı peki? İnsanı uçmaktan men etmeye cüret eden bütün Şövalye ve Nazilere ölüm! Hepsi gebersin!”</p>

    <p class="paragraf">Motor gürültüsünün içinden Şövalye’nin sesi duyuldu: “Bu kadar yeter. Rotaya gir şimdi.” Şövalye ona rotayı verdi, Alfred rotaya girdi; hiç sapmadan uçuşa devam etti. “Doğuştan pilotmuşsun, Alfred, hiç sarsılmadım.”</p>

    <p class="paragraf">“Evet,” dedi Alfred kendi kendine. “Doğuştan pilotum ben, o budala Nazilerse, çoğu sonradan olma.” Ve tam da korktuğu gibi, yaklaşık bir dakika sonra Şövalye ona aşağıya bakmasını söyledi. Kutsal Münih Kenti, öğlen güneşinin altında sakin ve bembeyaz altlarında uzanıyordu. Alfred kente bir bomba atabilirdi, özellikle de Kutsal Uçak’a.</p>

    <p class="paragraf">“Bir gün,” diye düşündü öfkeyle. “<span class="CharOverride-13">Bir şekilde</span> bu kenti yerle bir edeceğim!”</p>

    <p class="paragraf">“Şimdi arkana bak,” dedi Şövalye. “Genişçe dön, sana yine rotayı vereceğim.”</p>

    <p class="paragraf">“<span class="CharOverride-13">Geri dönmeyeceğim</span>!”</p>

    <p class="paragraf">“Bağırma öyle,” dedi Şövalye. “Bu boruların hoparlörleri var, bağırınca cızırtı yapıyor. Sakin sakin konuş. Ne dedin, şimdi söyle.”</p>

    <p class="paragraf">“Geri dönmeyeceğim,” diye tekrarladı Alfred, daha sakin ama son derece saldırgan bir sesle.</p>

    <p class="paragraf">Ama karşı taraftan sadece hafif, alaycı bir gülüş geldi. Alfred dümdüz uçmaya devam etti, ama Şövalye başka bir şey söylemedi ve Alfred yaptığı çocukça hareket yüzünden çok utandı. Nereye gittiğini ya da uçakta ne kadar yakıt olduğunu bilmiyordu.</p>

    <p class="paragraf">“Geri dönmeden önce biraz daha ilerleyebilir miyim?”</p>

    <p class="paragraf">“Kim durdurabilir ki seni? Ama ilk sefer için yeterince havada kaldın. Yeni bir Nazi pilotuna izin verilenden çok daha uzun süre. Sen fark etmesen de sinir kasılması olur. Artık inmek zorundasın. İyi gidiyorsun, ama bunu unutma.”</p>

    <p class="paragraf">Alfred yönünü değiştirmeye başladı. Şövalye ona rotayı verdi. Alfred yine çok keyif almaya başlamıştı ki, Şövalye’nin sesini duydu: “Şimdi aşağıya bak. Yarım solda, iniş pistini görüyor musun? Şimdi helezon çizerek inişe geç, çok uzaklaşmamaya çalış. Uçağın burnunu hangara verecek şekilde in, rüzgârı sağına al. Artık tek kelime etmeyeceğim.”</p>

    <p class="paragraf">Alfred uygun şekilde alçaldı, uçağı güzel bir iniş pozisyonuna getirdi, aşağıda hangara doğru koşan adamları fark edince yeniden yükseldi.</p>

    <p class="paragraf">“Korktun mu?” dedi Şövalye.</p>

    <p class="paragraf">“Kahrolası aptallar!” dedi Alfred nefes nefese.</p>

    <p class="paragraf">“Yoldan çekileceklerdir. Şimdi tekrar dene, onların nerede olduklarını önemseme.”</p>

    <p class="paragraf">“Ama aptallar hâlâ orada duruyorlar!” diye bağırdı Alfred acı içinde. “Keşke koşmaya devam etselerdi!”</p>

    <p class="paragraf">“Ne yaptığımı merak ediyorlar. Boş ver onları. Yoklarmış gibi davran.”</p>

    <p class="paragraf">Alfred yine daire çizdi, alçaldı, uçağı düz konuma getirdi, teknisyenlerin tepesinden uçup onlardan çok uzağa indi. Yere çarptı-sekti, çarptı-sekti, sekti, sekti, sekti, sağ salim indi. Şimdi devrileceklerdi, oh, Hitler, hangar! Kendine kaçacak yer bırakmamıştı. Sanki hangar ağzını açmış, onu yutmak için son hızla ona doğru geliyordu. Motoru kapatıp uçağı döndürmeye çalıştı ama olmadı; hangara doğru hızla gitti, beton duvara çarparak paramparça oldu. Kafasını bir şeye çarpmış, biraz sersemlemişti ama sağır edici sessizlikte Şövalye’nin uzaklardan gelen sesini duyabiliyordu. “Çık dışarı, çabuk.”</p>

    <p class="paragraf">Alfred sürünerek dışarı çıktı, bütün kemiklerinin sağlam olmasına şaşmıştı. Yavaş yavaş kafasını toparladı. Uçak, motor ve pervane kısmından hasar almıştı ama ikisi de ciddi şekilde yaralanmamıştı. Şövalye ayakta durmuş mendiliyle burnunu tutuyordu, bir eli de göğüs kafesindeydi.</p>

    <p class="paragraf">“İyi misiniz, efendim?” dedi Alfred. Başı ağrıyordu.</p>

    <p class="paragraf">“Birkaç ezik sadece. Aslında çok hızlı gitmiyordun.”</p>

    <p class="paragraf">“Ne büyük acemilik,” diye söylendi Alfred. Kendinden iğreniyordu. “Güzelim uçağı mahvettim. Ne büyük nankörlük! Çok özür dilerim, efendim, berbat oldu. Ama o kahrolası aptalları sıyırıp geçmek zorunda kalmasaydım başarabilirdim.”</p>

    <p class="paragraf">“Sözümü dinleyip üstlerine gitmeyecektin. O zaman kaçacak yerin olurdu.”</p>

    <p class="paragraf">Teknisyenler neler olduğuna bakmak için koşa koşa geliyorlardı. Şövalye’yi uçağın başında ayakta dururken görünce çok rahatladılar. İzne çıkmaları emrini dinlemedikleri için süklüm püklüm Şövalye’ye bakıyorlar, soluklanmaya çalışıyorlardı. Kanayan burnuna rağmen Şövalye, ağırbaşlı tavrını mucizevi bir şekilde koruyordu. Boştaki elini, çarpmanın etkisiyle tortop olmuş uçağa doğru savurdu.</p>

    <p class="paragraf">“Uçağı çarptım,” dedi soğukkanlı bir tavırla. “Burada pek bir şey yapılamaz. En iyisi hemen atölyeden yeni bir tane getirin. Telefon edin. Bu arada, ben mi unutkan oldum yoksa size izne çıkın demiş miydim?”</p>

    <p class="paragraf">“Evet, asilzadeleri, demiştiniz,” dediler. Taştan heykeller gibi dizilmişlerdi.</p>

    <p class="paragraf">“O halde neden iniş pistine döndünüz?”</p>

    <p class="paragraf">Kimse cevap vermedi. Sonra yaşlı pilot Wilhelm, “Efendimiz, endişe ediyorduk –korkmuştuk…” dedi. Herkesin, Şövalye’nin uçağı indiremeyeceğini, yangın çıkaracağını düşündüğünü söyleyemediği için sustu kaldı. Şövalye mendilinin üstünden onlara baktı. Ta ki teknisyenler, onun kafasını, itaatsizliklerini hatırlamayacak kadar sert çarpmış olmasını dileyene kadar. Hangardan çıkmasını, mendilini çevirip kan bulaşmamış bir yer aramasını dileyene kadar. Şövalye birkaç adım atıp sertçe seslendi: “Alfred! Temiz mendilin var mı?” Alfred hemen atıldı, ceplerini karıştırmaya başladı. Hayır, yoktu. Mahkeme salonunda bıraktığı çantasında iki mendili vardı oysa.</p>

    <p class="paragraf">“Önemli değil,” dedi Şövalye. “Kanama duruyor zaten. Yarın sabah onda evimde hazır bulunacaksın.”</p>

    <p class="paragraf">“Başüstüne efendim.”</p>

    <p class="paragraf">“Çekilebilirsin.”</p>

    <p class="paragraf">“Efendim, bir şey söyleyebilir miyim?”</p>

    <p class="paragraf">Von Hess onu umursamaksızın elli metre kadar ilerledi. Alfred tereddüt içinde onun peşinden gitti. Şövalye gerçekten de resmi mi davranıyordu yoksa hangardaki adamlar yüzünden mi onu görmezden geliyordu, emin olamadı.</p>

    <p class="paragraf">“Evet, ne var?” Şövalye döndüğünde Alfred onu bekliyordu. Kimse duyamazdı onları.</p>

    <p class="paragraf">“Neden beni uçuşa çıkardığınızı yarın söyleyecek misiniz?”</p>

    <p class="paragraf">“Evet.”</p>

    <p class="paragraf">“Bir şart koyabilir miyim?”</p>

    <p class="paragraf">“Dene bakalım.”</p>

    <p class="paragraf">“Hermann da duysun istiyorum.”</p>

    <p class="paragraf">“Neden?”</p>

    <p class="paragraf">“Onun benden daha çok hakkı var bunu duymaya. Daha çok hakkı olmalı.”</p>

    <p class="paragraf">“Bu hak meselesi değil, akıl ve istikrar meselesi. Hermann’da bu ikisi de yok.”</p>

    <p class="paragraf">“İstikrarlı olmasını sağlayabilirim.”</p>

    <p class="paragraf">“Öyle mi? Sen söyleyene kadar dilini tutmasını sağlayabilir misin? Öyle olacaksa eğer…”</p>

    <p class="paragraf">Uçabileceğini söylediği zaman duyduğu güvenle, “Evet,” dedi Alfred.</p>

    <p class="paragraf">“Onu neye bulaştırdığını bilmiyorsun. Savaşa gönder, kollarını kır, içini dışına çıkar, gözlerini oy -hepsine dayanır- ama buna dayanabilir mi, bilmem.”</p>

    <p class="paragraf">“Onun bir şeylere inanmasını istiyorum. Size inanabilir.”</p>

    <p class="paragraf">Şövalye bir süre düşündü, uzun siyah bastonuyla çimenlere anlaşılmaz şeyler çizdi.</p>

    <p class="paragraf">“Katılıyorum,” dedi sonra. “Ona da söyleyeceğim. Ama gerçekler, yetişkin bir adam için bile katlanılmaz bir yüktür. Bu yükü üstümden atacağım için çok memnunum.”</p>

    <p class="paragraf">“Siz yaşlısınız, o genç. Genç bir Alman’ın bu yükü üstünüzden alması gerek.”</p>

    <p class="paragraf">“Nasıl istersen, Alfred. Dilediğin gibi olsun. Hermann’a da anlatmanın fiziksel tehlikeleri olabilir, ama bunu önemsemeyeceğini sanıyorum.”</p>

    <p class="paragraf">“Hayatımda o kadar çok şeyi önemsedim ki, özellikle önemseyeceğim bir şey kalmadı.”</p>

    <p class="paragraf">“Uçmak için izin almaktan başka.”</p>

    <p class="paragraf">“Ha, evet…” Alfred güldü. “Bunun çocukça bir şey olduğunun farkındayım aslında.”</p>

    <p class="paragraf">“Ne zaman bir şeyleri önemsemeye başladın?”</p>

    <p class="paragraf">“On altı yaşında inancımı kaybettim.”</p>

    <p class="paragraf">“Şimdi kaç yaşındasın?”</p>

    <p class="paragraf">“Otuz altı oluyorum.”</p>

    <p class="paragraf">“Yirmi yıl boyunca karanlıkta aydınlık, çelişkide uyum aramışsın. Kimi zaman çok yorulmuşsundur herhalde.”</p>

    <p class="paragraf">“Evet.”</p>

    <p class="paragraf">“Yani, düşünmeyi bırakmak için ölmeyi istediğin bile olmuştur.”</p>

    <p class="paragraf">“Ah, insan arada sırada istiyor.”</p>

    <p class="paragraf">“İnsanoğlu bazen hayranlık uyandırıyor. Auf wiedersehen, Alfred.”</p>

    <p class="paragraf">Şövalye kıpkırmızı burnu ve ağrıyan kaburgalarıyla selam verip ya da Heil Hitler çekip evinin yolunu tuttu.</p>
  </div>
</body>
</html>
