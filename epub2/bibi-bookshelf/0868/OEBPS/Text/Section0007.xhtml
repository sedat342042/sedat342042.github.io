<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Noktürnler</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="Come Rain or Come Shine">Come Rain or Come Shine<a href="../Text/Section0011.xhtml#Footnote0001" id="Backlink0001"><sup>[1]</sup></a></h1>

    <p>Emily de benim gibi, eski Amerikan şarkılarına bayılırdı. O daha çok Irving Berlin’in “Cheek to Cheek”i ya da Cole Porter’ın “Begin the Beguine”i gibi yüksek tempoluları severdi; ben de “Here’s That Rainy Day” veya “It Never Entered My Mind” gibi acı-tatlı baladları tercih ederdim. Her şeye rağmen müthiş uyumlu sayılırdık; çünkü o günlerde Güney İngiltere’deki bir üniversite kampüsünde böyle tutkuları paylaşan birini bulmak çok zordu. Bugün genç insanlar her tarz müziği dinlemeye yatkınlar. Bu sonbaharda üniversiteye başlayacak olan yeğenim Arjantin tangoları dönemini yaşıyor. Aynı zamanda hem Edith Piaf’ı hem de bağımsız grupların parçalarını dinliyor. Bizim zamanımızda zevkler böylesine tezatlar barındırmazdı. Okul arkadaşlarım iki gruba ayrılıyordu: Uzun saçlı, giysileri dökülen hippiler “progresif rock” severlerdi; düzgün giyimli, efendi görünenlerse klasik müzikten başkasını gürültü olarak kabul ederlerdi. Arada sırada cazla ilgilenen birlerine rastladığım olurdu; ama hepsi de müziğin değiştirilmiş yorumuyla ilgiliydi; güzelim parçaların motiflerini alıp, onlara saygısızlık sayılacak kadar uzun doğaçlamalar yapanların yorumlarını beğenirlerdi.</p>

    <p>Bu yüzden klasik Amerikan müziği repertuarının kıymetini bilen birinin varlığını keşfetmek, üstelik de bu kişinin bir kız olması tek kelimeyle harikaydı. Emily de benim gibi klasiklerin duygusal yorumlarını içeren plakları topluyordu. Bu plakları büyüklerimizin uğramadıkları eskici dükkânlarından alırdık. O Sarah Vaughan’ı ve Chet Baker’ı tercih ederdi, bense Julie London’ı ve Peggy Lee’yi. İkimiz de Sinatra’ya ya da Ella Fitzgerald’a o kadar düşkün değildik.</p>

    <p>Emily ilk yıl yurtta kalmıştı ve odasında o sıralarda popüler olan pikaplardan vardı. Büyük bir şapka kutusunu andıran pikap, açık mavi suni deri kapaklı, içten takma tek hoparlörlü olanlardandı. İçindeki diski ancak kapağını kaldırıp görebilirdiniz. Bugünün standartlarına göre oldukça ilkel sesler çıkarırdı; fakat hatırladığım kadarıyla yanına oturup saatlerce mutlu mutlu dinlerdik, biri bitince iğneyi diğerinin üzerine yavaşça bırakırdık. Bir şarkının değişik yorumlarını dinleyip, sonra üzerinde tartışmaya bayılırdık. O mısranın bu kadar alaycı bir tavırla yorumlanması uygun muydu? Acaba “Georgia on My Mind”ı söylerken Georgia’nın bir kadın olduğunu hissettirmek, bir yer olarak ele almaktan daha mı etkili olurdu? Özellikle de Ray Charles’ın sözleri mutluluk, yorumu ise derin bir keder içeren “Come Rain or Come Shine”ı gibi parçaları bulduğumuzda çok sevinirdik.</p>

    <p>Emily’nin bu plaklara olan sevgisi o kadar derindi ki başka öğrencilerle uyduruk bir <em>rock</em> grubu ya da aptal saptal bir Californialı şarkıcı - şarkı sözü yazarı üzerine sohbet ettiğini gördüğümde şaşar kalırdım. Zaman zaman bir “konsept” albüm üzerine tartışma başlatır ve konuyu tıpkı benimle Gershwin veya Howard Ailen üzerine tartıştığı gibi ciddiyetle ele alırdı. Ben de bir köşede oturur, rahatsızlığımı belli etmemek için dudağımı ısırırdım.</p>

    <p>O zamanlar Emily zayıf ve güzeldi, eğer üniversite yıllarında Charlie’ye takılıp kalmasaydı, eminim bir sürü adam onu elde etmek için rekabete girerdi. Ama o hiçbir zaman cilveli ya da oyunbaz bir kız olmadı; o yüzden de Charlie’yle birlikteliği başlayınca diğer adaylar geri çekildiler.</p>

    <p>Bir gün bana ciddi bir ifadeyle, “İşte Charlie’yi bu nedenle yanımda taşıyorum,” demişti; ben çok şaşırınca da katıla katıla gülmeye başlamış ve, “Şaka şapşal şey, Charlie benim sevgilim, sevgilim ve sevgilim,” diye eklemişti.</p>

    <p>Charlie üniversitedeki en yakın arkadaşımdı. İlk yılımızda sabah akşam birlikteydik; Emily’yi de öyle tanımıştım. İkinci yılımızda Charlie ile Emily birlikte eve çıkmışlardı; onları çok sık ziyaret etsem de, Emily’nin pikabının başında yaptığımız tartışmalar geçmişte kalmıştı. Başlarda ne zaman uğrasam, eve başka öğrencilerin doluştuğunu, gülüp söylediğini görüyordum. Artık evlerinde yüksek sesli şık bir stereo sistem vardı ve <em>rock</em> çaldıklarında sesimizi ancak bağırarak duyurabiliyorduk.</p>

    <p>Charlie’yle yakınlığımız yıllarca sürdü. Eskiden olduğu gibi sık sık bir araya gelemesek de, bunun başlıca nedeni mesafeydi. Ben yıllarımı burada, yani İspanya’da, ayrıca İtalya ve Portekiz’de geçirirken, Charlie Londra’dan ayrılmadı. Bu tabloya bakıp beni jet-sosyeteden, onu da yerleşik düzende biri olarak görmeniz komik olur. Çünkü Charlie yüksek düzey toplantılara katılmak üzere sık sık –New York, Texas ve Tokyo’ya– seyahat eder, bense aynı rutubetli binalarda oturup aynı imla testlerini hazırlar ve İngilizcenin yavaş yavaş, kırık dökük konuşulduğu sohbetler düzenlerim. Benim... adım... Ray. Senin... adın... ne? Çocuğun... var... mı?</p>

    <p>Üniversiteden sonra İngilizce öğretmenliğine başvurduğumda, bana yeterince iyi bir yaşam biçimi gibi gelmişti; adeta üniversitenin devamı gibiydi. Öğretim işi yorucu ve çalışma saatleri aşırı uzun olsa da, o yaşta aldırmıyordunuz. Barlarda çok vakit geçiriyor, kolay arkadaş ediniyor ve dünyanın dört bir yanına yayılmış bir ağa dahil olduğumu hissediyordum. Peru ya da Tayland görevlerinden yeni dönmüş eğitimcilerle konuşunca, istersem sonsuza dek hayal ettiğim ülkeleri dolaşabileceğime inandırıyordum kendimi. Daima sıcak, adeta kocaman bir aile hissi yaratan bu gezgin eğitimciler grubunun bir parçasıydım; içki eşliğinde hikâyelerini dinliyor, psikopat okul müdürlerini ve British Council görevlilerini çekiştiriyordum.</p>

    <p>80’lerin sonuna doğru Japonya’da öğretimin çok para getirdiği söylenirdi; ben de oraya gitmeyi ciddi ciddi düşünüyordum, ama bu palanımı gerçekleştiremedim. Brezilya’yı da gözüme kestirmiştim, hatta başvuru formlarını doldurup, hakkında birkaç kitap karıştırmışlığım da vardır. Ama nedense onu da yapamadım. Güney İtalya’ya ve Portekiz’e kısa dönemli tayinlerim oldu, ama sonunda gene İspanya’ya döndüm. Derken farkına bile varmadan bir de baktım ki yaşım kırk yedi olmuş ve birlikte yola çıktığım arkadaşlarım birer birer yerlerini tamamen farklı konularda konuşan, benimle aynı müziği dinlemeyen gençlere bırakmışlar.</p>

    <p>Bu arada Charlie ve Emily evlenip Londra’ya yerleşmişlerdi. Bir süre sonra Charlie eğer çocukları olursa, birinin vaftiz babası olmamı istediğini söylemişti. Ama böyle bir şey olmadı. Demek istediğim, çocukları olmadı ve sanırım artık çok geç. Bu konuda kandırıldığımı düşünürüm hep. Çocuklarının vaftiz babası olmam, yüzeysel de olsa onların İngiltere’deki hayatıyla benimki arasında resmi bir bağ kurmamı sağlayabilirdi.</p>

    <p>Neyse, bu yazın başında onlarda kalmak üzere Londra’ya gittim. Çok önceden telefon edip yoklamıştım. Charlie bana her ikisinin de “fevkaladenin fevkinde” olduklarını ve beni beklediklerini söylemişti. Son birkaç ayım kötü geçtiği için şımartılmayı ve bir güzel kafa dinlemeyi umuyordum.</p>

    <p>Hatta onların bölgesindeki metro durağından çıkarken, son ziyaretimden bu yana odamda ne gibi değişiklikler yaptıklarını düşünüyordum. Yıllarca şu veya bu şekilde bir şeyler yapmışlardı. Bir seferinde odanın köşesine yanıp sönen bir elektronik nesne koymuşlar, diğerinde ise odayı yeni baştan dekore etmişlerdi. Her seferinde, odaya girdiğimde tam da şık otellerdeki gibi yatağın üstüne dizilmiş havlular, masanın üstünde kurabiyeler, sehpalarda ise seçkin CD’lerle karşılaşırdım. Birkaç yıl önce Charlie saklayamadığı bir gururla bu odaya yerleştirdiği yanıp sönen ışıkları tek tek yakarak göstermişti.</p>

    <p>Bir keresinde yeni yaptırdıkları panjurlara bakıp, “Bu panjurlara ne gerek vardı Charlie, ben uyandığımda dışarıyı görmek isterim,” demiştim.</p>

    <p>Sanki yeterli bir açıklamaymışçasına, “Bu panjurlar İsviçre malı,” diyerek kestirip atmıştı.</p>

    <p>Bu seferse beni homurdanarak yukarı çıkarmış ve odama girince birtakım mazeretler ileri sürmeye başlamıştı. Birden odanın daha önce hiç görmediğim bir halde olduğunu fark ettim. Yatak kaplanmamıştı, çarşaflar katlı bir halde şiltenin üzerinde duruyordu. Yerde dergiler, bir yığın eski giysi, bir hokey sopası ve devrilmiş bir hoparlör duruyordu. Charlie valizime yer açmaya çalışırken kapıda durup bir süre bakakaldım.</p>

    <p>“Yöneticiyi görmek ister gibi bir halin var,” dedi acı acı.</p>

    <p>“Yo, yo, sadece bu odayı bu halde görmek olağan bir durum değil de.”</p>

    <p>“Çok düzensiz, biliyorum. Hatta berbat.” Şiltenin üzerine oturup iç geçirdi. “Temizlikçi kızların bunu halledeceğini düşünmüştüm ama tabii ki yapmamışlar. Tanrı bilir neden?”</p>

    <p>Çok mahzun görünüyordu ama birden ayağa kalktı. “Öğlen yemeği için dışarıda atıştırmaya ne dersin? Emily’ye not bırakırım. Öğle yemeğini uzatırsak, o arada evdeki işleri, mesela senin odanı düzene sokarlar.”</p>

    <p>“Ama Emily’den her şeyi düzenlemesini bekleyemeyiz ki.”</p>

    <p>“Yok canım, hepsini kendisi yapacak değil. Temizlikçileri çağırır. Onları nasıl yola getireceğini de iyi bilir. Bende onların numarası bile yok. Acıktım yahu, haydi yemeğe. Üç çeşit yemek, yanında da bir şişe şarap; hatta belki mönüdeki her şeyi ısmarlarız.” Charlie’nin bizim daire dediği, varlıklı insanların yaşadıkları ama kalabalık bir cadde üzerinde dört katlı ve teraslı bir evdi. Ön kapıdan çıkar çıkmaz insanların ve trafiğin içine düştük. Önde Charlie, arkasında ben, küçük bir İtalyan lokantasına varıncaya kadar caddede sıralanan dükkânların önünden geçtik. Rezervasyonumuz yoktu ama garsonlar onu dostça selamlayıp bizi bir masaya oturttular. Etrafıma bakınca herkesin kravatlı ve takım elbiseli yani iş kıyafetleri içinde olduklarını gördüm. Charlie’nin benim gibi spor giyinmiş olması içimi rahatlatmıştı. Aklımdan geçenleri anlamıştı herhalde.</p>

    <p>“Bırak küçük şehir kafasını, Ray. Her şey çok değişti, sen de Londra’dan çok uzak kaldın,” dedikten sonra sesini daha da yükselterek, “<em>Biz</em> başarmış kişiler gibi görünüyoruz, onlarsa orta sınıf memurlar gibi,” dedi. Sonra eğilerek alçak sesle, “Konuşmamız lazım. Bana bir iyilik yapmanı isteyeceğim,” diye ekledi.</p>

    <p>Charlie benden en son ne zaman bir iyilik istedi hatırlamıyorum, ama sıradan bir şeymiş gibi davranarak bekledim. Mönüyü bir süre evirip çevirdikten sonra masaya koydu.</p>

    <p>“Gerçek şu ki Emily ve ben bu aralar berbat bir dönemden geçiyoruz. Hatta son zamanlarda birbirimizi görmezden gelmeye başladık. Zaten bu nedenle seni karşılamak için evde beklemedi. Korkarım, onu ya da beni tercih etmek durumundasın. İki rolü birden aynı tiyatrocunun oynadığı oyunları düşün. Emily ile beni aynı anda aynı odada bulamayacaksın. Epey çocukça, değil mi?”</p>

    <p>“Görünen o ki size gelmek için çok kötü bir zaman seçmişim. Yemekten sonra dosdoğru Finchley’deki Katie teyzeme gideceğim.”</p>

    <p>“Neler diyorsun? Beni dinlemiyorsun galiba? Daha şimdi senden bana bir iyilik yapmanı istemedim mi?”</p>

    <p>“Olanları anlatmak için öyle bir giriş...”</p>

    <p>“Hayır be budala, gidecek olan <em>benim.</em> Frankfurt’ta bir toplantıya katılacağım ve bu akşamüstü uçuyorum. İki gün sonra ya da en geç perşembe döneceğim. Bu zaman zarfında sen bizde kalacaksın. Olayları toparlayıp, her şeyi düzelteceksin. Sonra ben döneceğim, sanki son iki aydır yaşadıklarımız hiç olmamış gibi neşeli bir merhaba eşliğinde karımı öpeceğim ve hayatımıza kaldığımız yerden devam edeceğiz.”</p>

    <p>Tam bu noktada garson siparişlerimizi almaya geldi. Garson uzaklaştıktan sonra, Charlie konuya kaldığı yerden devam etmek istemediğini belli eden bir tavırla İspanya’daki hayatım hakkında sorular yağdırdı ve ben iyi bir şeyden de bahsetsem, kötü bir şey de anlatsam, yüzünü buruşturup başını sallayarak sanki korktukları başına gelmiş gibi bir hareketle tepki verdi. Bir ara ona mutfakta ne kadar ilerleme kaydettiğimi anlatmaya çalıştım; kırk kişilik öğrenci-öğretmen karışık bir gruba tek başıma Noel yemeği hazırladığımı anlatırken sözümü kesti.</p>

    <p>“Dinle beni,” dedi, “durumun ümitsiz. İstifanı vermelisin, ama önce yeni işin yedekte olmalı. Bu Portekizli can sıkıcı bir tip, onu aracı gibi kullan. Madrid pozisyonunu bir kenarda tut, sonra daireni bırak. Tamam, şimdi yapacaklarını sıralıyorum. Bir.”</p>

    <p>Elini kaldırarak, yapacaklarımı parmaklarıyla bir bir sıralamaya başladı, birkaç parmak daha kalmıştı ama onlara gelemeden sözlerini bitirdi. Yemeğe başladığımızda ise, “Biliyorum bunların hiçbirini yapmayacaksın,” dedi.</p>

    <p>“Yo, yo söylediğin her şey çok makul.”</p>

    <p>“Dönünce aynen devam edeceğine eminim. Bir yıl sonra yeniden görüştüğümüzde de aynı şeyler hakkında homurdanacaksın.”</p>

    <p>“Homurdanmıyorum ki...”</p>

    <p>“Biliyor musun Ray, başkaları sana bir yere kadar fikir verir. Bir noktadan sonra yaşamının iplerini eline almalısın.”</p>

    <p>“Tamam, sana söz, ama az önce sen benden yardım istiyordun.”</p>

    <p>Düşünceli düşünceli lokmasını çiğnerken, “Doğru,” dedi. “Dürüstçe söylemem gerekirse, seni buraya davet etmemin gerçek nedeni buydu. Tabii seni görmek de çok hoş filan, ama esas neden benim için bunu yapmanı istememdi. Sonuçta sen benim en iyi arkadaşımsın, hayat boyu dostumsun...”</p>

    <p>Birden yemeğine döndü, hemen ardından sessizce hıçkırdığını fark edip şaşırdım. Elimi uzatarak omzunu okşadım, ama o bana bakmadan makarnaları ağzına tıkmaya devam etti. Tekrar omzunu okşamam ona bir şey ifade etmemişti. Derken garson yemeklerimizi kontrol etmek için neşeli bir ifadeyle masamıza geldi. İkimiz de her şey mükemmeldi diyerek onu memnun ettik ve sonunda Charlie tekrar kendisi gibi davranmaya başladı.</p>

    <p>“Tamam Ray, dinle. Senden istediğim, çok basit bir şey. Önümüzdeki birkaç gün Emily’yle takıl ve iyi zaman geçirmesini sağla, onu memnun et. Sadece birkaç gün için; zaten sonra ben geleceğim.”</p>

    <p>“Bu kadar mı? Yani yokluğunda ona göz kulak olmamı istiyorsun.</p>

    <p>“Evet, tam da bu. Ya da o sana göz kulak olsun. Misafir olan sensin. Yapman gereken bazı şeyleri sıraya koydum. Tiyatro biletleri vesaire gibi. En geç perşembe günü burada olacağım. Senin görevin onun moralini yükseltmek ve bu durumun sürmesini sağlamak. Böylece geri döndüğümde, ‘Selam, hayatım,’ deyip ona sarıldığımda, o da bana, ‘Hoş geldin, canım,’ diyecek ve biz gene eski günlerdeki gibi olacağız. İşte görevin bu. Çocuk oyuncağı, değil mi?”</p>

    <p>“Elimden geleni memnuniyetle yaparım, ama Charlie, onun misafir ağırlama havasında olduğundan emin misin? Görünen o ki gerçek bir krizin ortasındasınız. O da senin kadar üzgün olabilir. Açıkçası, neden böyle bir görevi üstlenmemi istediğini anlayamıyorum.”</p>

    <p>“‘Anlayamıyorum’ da ne demek? Sen benim en eski dostumsun, o nedenle senden böyle bir şey istedim. Tamam, belki çok arkadaşım var, ama bunu üstlenebilecek tek gerçek dostum sensin.”</p>

    <p>İtiraf etmeliyim ki bu laf beni bayağı etkiledi, ama bir şeylerin doğru olmadığını düşünüyordum, yani bana söylemediği bir şeylerin olduğunu.</p>

    <p>“İkiniz de evde olsaydınız beni çağırmanızın bir anlamı olurdu. O zaman durumu nasıl kurtaracağımı anlardım. Birbirinizle konuşmuyorsunuz, ama adeta aracı gibi kullanacağınız bir misafir çağırıyorsunuz ki kendinizi onun karşısında nezaketen toparlayın. Bak, bu plan işlemez; çünkü sen yoksun.”</p>

    <p>“Hatırım için bir dene, Ray. Emily senin yanında her zaman neşeli olmuştur.”</p>

    <p>“Benimleyken neşeli midir? Biliyor musun Charlie, yardım etmek istiyorum, ama sanırım yanılıyorsun; çünkü Emily en iyi zamanlarımızda bile benimleyken neşeli falan değildi. Son ziyaretimde ise çok fazla üstüme gelmişti.”</p>

    <p>“Bak Ray, güven bana. Ne yaptığımı biliyorum ben.”</p>

    <p class="paragraf">Döndüğümüzde Emily evdeydi. İtiraf etmeliyim ki onu çok yaşlanmış buldum. Sadece kiloları değildi bende bu etkiyi yaratan; güzelim yüzü buldog gibi sarkmış, ağzına mutsuz bir ifade yerleşmişti. İçeri girdiğimizde oturma odasındaki kanepede oturmuş <em>Financial Times</em> okuyordu, dolayısıyla beni görünce suratsızca ayağa kalktı.</p>

    <p>“Seni gördüğüme memnun oldum,” diyerek yanaklarımdan öptü ve tekrar yerine oturdu. Bu hali beni adeta, “Bu kadar kötü bir zamanınızda geldiğim için çok üzgünüm,” diyerek özür dileyecek raddeye getirdi. Ama daha ben ağzımı açamadan, yanındaki minderi işaret edip, “Haydi otur ve bana yaşamında neler olup bittiğini anlat, her şeyi bilmek istiyorum,” dedi.</p>

    <p>Oturduğum anda, Charlie’nin restoranda yaptığı gibi, beni sorguya çekmeye başladı. Bu arada Charlie bir şeyler almak bahanesiyle odaya girip çıkarak seyahatine hazırlanıyordu. Birbirlerine hiç bakmadıklarını fark ettim, ama Charlie’nin anlattıklarının tersine, ikisi de bu durumdan rahatsız gözükmüyorlardı. Yüz yüze konuşmamalarına rağmen, Charlie tuhaf bir şekilde arada sırada bizim sohbetimize katılıyordu. Mesela ben evimin kirasını paylaşacak birini bulmanın neden zor olduğunu anlatırken, Charlie mutfaktan bağırıyordu:</p>

    <p>“Oturduğu daire iki kişi için tasarlanmamış. Tek kişilik, ama o tek kişi, bizimkinin ömründe göremeyeceği kadar parası olan biri.”</p>

    <p>Emily buna bir karşılık vermedi, ama Charlie’yi duymuş olmalıydı, çünkü, “Raymond, böyle bir daireyi ne diye tuttun ki?” diyerek sözlerini tamamladı.</p>

    <p>Bu konuşmalar en az yirmi dakika kadar Charlie’nin merdivenden ya da mutfaktan seslenerek katılımıyla devam etti. Bir noktada Emily birdenbire şöyle dedi:</p>

    <p>“Doğrusu, Raymond, gördüğüm kadarıyla bu dil okulunun seni her yönden sömürmesine ve ev sahibinin de soymasına aptalca müsaade ediyorsun. Peki, karşılığında ne yapıyorsun? İçki sorunu olan, üstelik bunu karşılayabileceği bir işten de yoksun, boş kafalı bir kızla takılıyorsun. Seni hâlâ önemseyen insanları üzmeye çalışıyor gibisin!”</p>

    <p>Charlie, “Öyle birileri olduysa bile, geriye pek fazla kimsenin kaldığını sanmıyordur herhalde,” diye seslendi koridordan. Valizini sürüklediğini duyuyordum. “Yetişkinliğe geçmeyi on yıl ertelemekte bir sorun yok, ama elline merdiven dayamışken bu konudaki ısrarını sürdürmen çok saçma değil mi?”</p>

    <p>“Daha kırk yediyim...”</p>

    <p>“Demek <em>daha</em> kırk yedisin?” diye araya giren Emily’nin sesi, yanında oturduğum düşünülürse, gereksiz derecede yüksekti. “<em>Daha</em> kırk yedi. İşte bu <em>daha</em> kelimesi hayatını mahvediyor, Raymond. Daha, daha, daha. <em>Daha</em> ne yapayım... <em>Daha</em> kırk yediyim... Yakında sadece <em>altmış yedi</em> olacaksın ve hâlâ başını sokacak bir yer arıyor olacaksın!”</p>

    <p>Charlie, “Lanet olası kıçını toplaması gerekiyor,” diye bağırdı merdiven boşluğundan. “Öyle bir canını dişine takmalısın ki, o lanet dişlerin dökülmeli!”</p>

    <p>Emily, “Raymond şöyle bir an dur da, ben kimim diye sor kendine,” diyerek çıkıştı. “Potansiyelini düşününce, halinden utanmıyor musun? Yaşamını ne hale getirdiğine bir bak! Bu tek kelimeyle çıldırtıcı! İnsanı çileden çıkıyorsun.”</p>

    <p>Charlie pardösüsünü giymiş halde holde göründükten sonra da, bağıra çağıra bir araba dolusu laf etmeyi sürdürdüler. Derken Charlie sustu; çıkmak üzere olduğunu söylerken yüzünde adeta benden iğreniyormuş gibi bir ifade vardı. Hemen ardından da kayboldu.</p>

    <p>Onun çıkışıyla Emily’nin tenkitleri de son buldu. Fırsattan istifade, ayağa kalkıp, “Affedersin, gidip Charlie’nin valizine yardımcı olayım,” dedim.</p>

    <p>Kapıdan, “Yardıma falan ihtiyacım yok, hepi topu bir valiz,” diyen sesi geldi.</p>

    <p>Buna rağmen, taksi çevirmek için kaldırıma doğru ilerlerken valiziyle peşinden gitmeme ses çıkarmadı. Görünürde taksi yoktu, o nedenle endişeyle eğilerek elini kaldırdı.</p>

    <p>Yanına yaklaştığımda, “Charlie, bu senaryonun işleyeceğine inanmıyorum,” dedim.</p>

    <p>“Hangi senaryo işlemeyecek?”</p>

    <p>“Emily benden nefret ediyor. Daha kaç dakika oldu, ama hislerini şimdiden belli etti. Üç günün sonunda nasıl olur, sen düşün. Bu işin sonunda uyumu ve doğru ışığı yakalayacağımızı nasıl düşünebilirsin?”</p>

    <p>Bunu söylerken bile üzerime ağır bir şey çöküyordu; sessizleştim. Bendeki değişikliği fark ederek yüzüme dikkatle baktı.</p>

    <p>“Sanırım sonunda bu iş için neden başkasını değil de beni seçtiğin hakkında bir fikrim oluştu.”</p>

    <p>“Haa, bu sakın, ‘Ray tünelin sonundaki ışığı gördü,’ gibi bir şey olmasın?”</p>

    <p>“Belki de görüyorumdur.”</p>

    <p>“Ama ne fark eder, senden istediklerimde bir değişiklik yok,” derken gözleri gene yaşlarla doluydu. “Emily bir zamanlar bana ne kadar inandığını söyleyip dururdu, hatırlıyor musun? Yıllarca bıkmadan usanmadan tekrarladı bunu. ‘Sana inanıyorum, Charlie, sen yukarılara tırmanacaksın. Gerçekten çok yeteneklisin,’ derdi. Dört beş yıl öncesine kadar hep bunları söyledi. Bunun için ne kadar gayret ettiğimi biliyor musun? Gayet iyi gidiyordum, hâlâ da iyiyim; fakat benim bu lanet olasıca dünyanın başkanlık koltuğu için yaratıldığımı falan düşünüyordu herhalde. Oysa ben sadece adım adım yükselebilen sıradan bir herifim, ama o bunu göremiyor. İşte şu anda kötü giden her şeyin temelinde de bu yatıyor.”</p>

    <p>Kaygılı bir halde kaldırımda yavaş yavaş yürümeye başladı. Bense ona yetişmek için tekerlekli valizini telaşla arkamdan çekiştiriyordum. Cadde oldukça kalabalıktı, dolayısıyla birilerine çarpmadan valize yol açmak güçtü. Ama yaşadığım zorluğun farkında olmayan Charlie aynı hızla yoluna devam ediyordu.</p>

    <p>“Benim kendimi saldığımı sanıyor, ama hayır, salmış falan değilim. Gayet iyi durumdayım. Gençken insanın ufku sonsuz olmalıdır, ama bizim yaşımıza gelince ileri görüşlü olmak çok daha önemli. Emily’nin bu konulardaki tavrı katlanılmaz bir hal alınca, beynimde bu tarz düşünceler dönüp durmaya başlar hep. Evet, ileri görüş... yani onun da bir görüşü olmalı. Kendi kendime iyi işler becerdiğimi tekrar edip duruyorum. ‘Diğerlerine, mesela Ray’e bir bak,’ diyorum. ‘Hepsi de hayatını harcadı.’ Emily’nin de bakış açısını genişletmesi lazım.”</p>

    <p>“Anlıyorum, demek beni Bay Bakış Açısı olmam için davet ettin.”</p>

    <p>Charlie sonunda sustu ve gözlerime baktı. “Beni yanlış anlama, Ray. Senin başarısızlık timsali olduğunu filan söylemiyorum. Gayet tabii bir uyuşturucu bağımlısı ya da katil olmadığının farkındayım. Ama kabul et, çevrendekiler arasında en başarılı kişi de değilsin. O nedenle bu iyiliği benim için yapmanı istiyorum. Bıçak kemiğe dayandı ve çaresizim, yardımına ihtiyacım var. Her zamanki tatlı Ray ol, o kadar. Ne daha az, ne daha fazla. Bunu benimle Emily için yap ne olur, çünkü aramızda her şeyin bittiğine inanmıyorum. Senden çok fazla şey mi istiyorum?”</p>

    <p>Derin bir nefes aldıktan sonra, “Tamam, eğer işe yarayacağını düşünüyorsan, kabul, ama Emily bunu fark etmeyecek mi?” dedi.</p>

    <p>“Nasıl fark edecekmiş? Frankfurt’ta önemli bir toplantım olduğunu biliyor. Durumda hiçbir tuhaflık yok. Bir misafir ağırlıyor, o kadar. O bu işten hoşlanır, ayrıca seni de sever. Hah, işte bir taksi.” Elini öyle bir salladı ki şoför direksiyonu aniden bize doğru kırdı. Charlie telaşla kolumu yakalayarak, “Teşekkürler Ray, bizim için bütün hünerlerini sergileyeceksin, biliyorum,” dedi.</p>

    <p class="paragraf">Döndüğümde Emily’nin tavrının tamamen değişmiş olduğunu fark ettim. Beni sanki yaşlı ve düşkün bir akrabasıymışım gibi kapıda karşıladı. Destekleyici gülümsemeler, hafifçe kolumu tutmalar da cabası. Çayda karar kılınca beni mutfağa götürdü, masaya oturttu ve endişeli bir ifadeyle bir süre ayakta durarak süzdü. Sonunda yumuşak bir ses tonuyla, “Seninle öyle konuştuğum için çok üzgünüm, Raymond. Buna hakkım yoktu,” diyerek özür diledi. Ardından çay yapmaya çalışırken, “Üniversite yıllarımızın üzerinden uzun zaman geçti. Bunu hep unutuyorum. Başka hiçbir arkadaşımla böyle konuşmaya yeltenmem. Sanırım seninle olunca işler değişiyor, her şeyi unutuyor ve eski günlerdeki gibi olduğumuzu düşünüyorum. Söylediklerime alınma lütfen,” diye devam etti.</p>

    <p>“Hayır, hayır, bunu kalpten söylemediğini biliyorum, buna inan,” derken, hâlâ Charlie’yle yaptığımız konuşmayı hatırladığımdan olacak, mesafeli duruyordum galiba. O da bunu yanlış anladı sanırım, çünkü sesi daha da kibar bir tona büründü.</p>

    <p>“Seni mutsuz ettimse üzgünüm,” derken, bir yandan da önümdeki tabağa bisküvi diziyordu. “Aslında Raymond, eski günlerde de sana ağzımıza geleni söylerdik, sonra sen de, biz de bu şakalara güler geçerdik. Senin hâlâ öyle olduğunu düşünmekle aptallık ettim.”</p>

    <p>“Eh, sanırım ben aşağı yukarı o günlerdeki gibiyim. Söylediklerinden alınmadım.”</p>

    <p>Görünen o ki beni duymuyordu, devam etti: “Artık ne kadar farklı olduğun, uçurumun kenarına ne kadar yakın olduğun kafama dank etmedi.”</p>

    <p>“Bak, Emily, gerçekten... O kadar da kötü...”</p>

    <p>“Sanırım geçen yıllar senin umutlarını söndürmüş. Küçük bir dokunuşla paramparça olacaksın.”</p>

    <p>“Düşeceksin, demek istiyorsun.”</p>

    <p>Çaydanlıkla oynuyordu ama birden dönerek tekrar beni süzmeye başladı. “Hayır, Raymond, böyle konuşma. Şakalaşırken bile böyle kelimeler duymak istemiyorum.”</p>

    <p>“Hayır, hayır, yanlış anladın, eğer uçurumun kenarındaysam, dokununca paramparça olmam, düşerim.”</p>

    <p>“Ah zavallı Raymond, o günlerde dostumuz olan Raymond’ın posası gibisin.”</p>

    <p>Bu kez cevap vermememin daha doğru olacağını düşündüm; bir süre sessizce çaydanlığın kaynamasını bekledik. Bana bir fincan hazırlayıp önüme koydu, ama kendisine almadı.</p>

    <p>“Özür dilerim, Ray, ama ofise dönmem lazım. Kaçırmamam gereken iki toplantı var. Ne durumda olduğunu bilseydim seni bırakmazdım. Başka şeyler planlardım. Zavallı Raymond, burada yalnız başına ne yapacaksın?”</p>

    <p>“Muhteşem zaman geçireceğim. Sen yokken akşam yemeğini hazırlamama ne dersin? İnanmayacaksın, ama mutfakta giderek ustalaşıyorum. Hatta Noel’de kalabalık bir gruba...”</p>

    <p>“Yardım etmek istemen çok hoş, ama bence senin şu anda yapacağın en iyi şey dinlenmek olur. Tanımadığın bir mutfak seni gerebilir. Kendi evindeymiş gibi rahat et. Suya bitki aroması katıp banyo yap, biraz müzik dinle mesela? Akşam yemeğimizi ben gelince hazırlarım.”</p>

    <p>“Yorgun argın eve gelip bir de yemek için telaş edeceksin. Seni bundan kurtarmış olurum, fena mı?”</p>

    <p>“Hayır, Ray, sen sadece rahatına bak,” diyerek kartvizitini masanın üzerine koydu. “Bunun üzerinde direkt hattım ve cep telefonum var. Şimdi <em>gitmeliyim,</em> ama ne zaman istersen arayabilirsin. Bana bak, ben yokken kendini sıkıntıya sokma sakın!”</p>

    <p class="paragraf">Uzun zamandır kendi evimde bir türlü ayağımı uzatıp rahatlayamıyorum. Eğer evde yalnızsam, dışarıda olan bir şeyleri kaçırıyorum duygusuyla gittikçe daha çok tedirgin oluyorum. Ama başkasının evinde yalnızsam bir huzur duygusunun beni sarıp sarmaladığını hissediyorum. Bu şartlarda elimin altındaki herhangi bir kitapla kanepeye gömülmeye bayılırım. Emily çıktıktan sonra yaptığım ilk iş de bu oldu. Yani, yirmi dakika kadar kestirmeden önce <em>Mansfield Park</em>’tan hiç değilse birkaç satır okuyabildim.</p>

    <p>Uyandığımda öğleden sonra güneşi salonu doldurmuştu. Kalkıp etrafta göz gezdirmeye başladım. Sanırım temizlikçiler ya da Emily, biz Charlie’yle öğle yemeğindeyken gelip etrafı toplamışlardı; çünkü salon çok düzgün görünüyordu. Düzgünlüğünün yanı sıra, modern eşyalar ve sanatsal objelerle şık bir şekilde döşenmişti; acımasız biri hepsinin yalnızca insanları etkilemek için seçildiğini de söyleyebilirdi. Kitaplara ve CD koleksiyonuna bir göz attım. CD’lerin hepsi <em>rock</em> ya da klasikti, ama biraz araştırdıktan sonra arkalara tıkıştırılmış Fred Astaire, Chet Baker ve Sarah Vaughan’ları buldum. Emily’nin, çok değer verdiği eski plaklarından çok azının CD baskısını edindiğini görünce kafam biraz karıştı, ama üzerinde durmayarak mutfağa geçtim.</p>

    <p>Bisküvi ya da çikolata bulmak maksadıyla dolapları karıştırırken mutfak masasının üzerinde küçük bir defter durduğunu fark ettim. Mor renkli, kabarık kumaş kapaklı defter, çıplak masanın üzerinde hemen göze çarpıyordu. Hatırladığım kadarıyla, ben çayımı içerken Emily bu masada aceleyle çantasını boşaltıp yeniden yerleştirmişti. Defteri kazara unuttuğu aşikârdı. Ama birden aklıma bu mor defterin bir günlük olduğu ve Emily’nin onu göz atmam için bilerek bıraktığı fikri geldi. Hangi nedenle olursa olsun açıkça itiraf edemediğinden içindeki fırtınaları bu yolla anlatmayı tercih ediyordu.</p>

    <p>Birkaç dakika deftere öylece baktım. Derken elimi uzatarak parmağımı sayfaların arasına daldırıp yavaşça birini açtım. Emily’nin sıkışık el yazısını görünce parmağımı geri çekme gereği duydum ve amacı ne olursa olsun kendime bu yazılara burnumu sokmamam gerektiğini tekrarladım.</p>

    <p>Oturma odasına dönerek tekrar kanepeye gömüldüm ve <em>Mansfield Park</em>’tan birkaç sayfa daha okudum. Aklım mor defterde kaldığından dikkatim dağınıktı. Ya düşünmeden yapılmış bir hareket değilse? Ya Emily bunu günlerce önceden planlamışsa? Ya benim okumamı istediği için bu durumu kendi elleriyle hazırlamışsa?</p>

    <p>On dakika sonra mutfağa döndüm ve gözümü mor deftere diktim. Derken tekrar masanın başına oturarak defteri önüme çektim, kapağını açtım.</p>

    <p>Görünen oydu ki eğer Emily gizli saklı duygularını bir deftere döktüyse bile, o defteri başka bir yere gizlemişti. Önümde duran, önemli randevularını, bazı hatırlatma notlarını kaydettiği bir ajandaydı. Mesela bir sayfada, “Eğer hâlâ Matilda’yı aramadıysan, NEDEN ACABA??? HEMEN ARA!” yazıyordu.</p>

    <p>Başka bir sayfaya, “Şu berbat Philip Roth’u bitir, sonra da Marion’a geri ver!” diye bir not karalamıştı.</p>

    <p>Sayfaları çevirmeye devam ettim:</p>

    <p>“Raymond pazartesi geliyor. İniltiler, iniltiler.”</p>

    <p>Birkaç sayfa daha çevirdim:</p>

    <p>“Ray, yarın. Nasıl atlatacağım?”</p>

    <p>Sonunda diğer yapılacaklar listesinin altına o sabah yazılmış bir satır: “Şarapçılar Prensi’ne şarap al.”</p>

    <p>Şarapçılar Prensi mi? Bu tanımın bana ait olduğunu kabul etmekte zorlandım. Her türlü alternatifi denedim –bir müşteri olabilir miydi ya da bir tamirci? Ama sonunda tarih ve içeriği de hesaba katınca, benden başka ciddi bir aday olmadığını kabul ettim. Sonuçta bu lakabı bana yakıştırarak yaptığı haksızlık beni beklemediğim bir güçle sarstı ve farkına bile varmadan önümdeki sayfayı avucumda buruşturdum.</p>

    <p>Özellikle şiddet içeren bir hareket değildi, sayfayı yırtmadım bile. Sadece bir an yumruğumu sayfanın üzerinde kapatmıştım; ikinci saniyede kendime geldim ama elbette çok geç kalmıştım. Kontrol etmek için elimi açtığımda sadece en üst sayfanın değil onun altındaki iki sayfanın da öfkemin gazabına uğradığını fark ettim. Sayfaları düzeltmeye çalıştım, ama sanki tüm istekleri kırışmakmış gibi, tekrar kıvrıldılar.</p>

    <p>Paniklemiş bir halde, hiç durmadan, zarar gören sayfaları ütüler gibi yapmaya devam ettim bir süre. Tam bütün bu çabalarımın bir işe yaramayacağını düşünürken (ne yaparsam yapayım hatamı düzeltemeyecektim) dairenin bir yerlerinde telefon çaldığını fark ettim.</p>

    <p>Duymamış gibi yapmaya karar verdim. Başka ne yapabileceğimi düşünmeye çalışırken, birden telesekreter devreye girdi ve Charlie’nin sesinin mesaj bıraktığını duydum. Sanırım Charlie’nin sesi o an bana can simidi gibi geldi ya da birine itiraf etme gereği duydum ki oturma odasına koşup cam sehpanın üzerindeki telefonu kaldırıverdim.</p>

    <p>“Aa, <em>ordasın,</em>” dedi. Sesi, mesajını kestiğim için hafif kızgın gibiydi.</p>

    <p>“Dinle Charlie, çok aptalca bir iş yaptım.”</p>

    <p>“Ben havaalanındayım. Uçuşum ertelendi. Beni Frankfurt Havaalanı’nda karşılayacak olan servise telefon etmek istiyorum ama numarayı almamışım, bana okur musun?”</p>

    <p>Telefon defterini nerede bulacağıma dair direktifler vermeye başladı. Defteri buldum, ama lafının arasına girerek, “Aptalca bir iş yaptım ve nasıl düzelteceğimi bilemiyorum,” dedim.</p>

    <p>Birkaç saniye sessiz kaldı, sonra birden telaşla şunları söyledi: “Ray, bak belki de hayatımda başka birisi olduğunu, şimdi onu görmeye gittiğimi sanıyorsun ya da bana öyle geldi. Sonuçta bu ihtimal gördüğün her şeye uyuyor. Mesela ben evden ayrılırken Emily’nin takındığı tavır ve başka şeyler. Ama yanılıyorsun.”</p>

    <p>“Seni anlıyorum, ama sana anlatmam gereken bir şey var...”</p>

    <p>“Beni anladın mı Ray, yanılıyorsun. Başka bir kadın yok. Frankfurt’a Polonya’daki acentemizi değiştirmek üzere bir toplantıya gidiyorum. Şu anda oraya doğru yola çıkıyorum.”</p>

    <p>“Tamam, anladım.”</p>

    <p>“Hiçbir zaman başka bir kadın olmadı. Zaten başkasını gözüm görmez, en azından ciddi bir şekilde. Gerçek bu ve başka bir yorumu da yok.”</p>

    <p>Bağırmaya başladı, sanırım gidiş terminalindeki gürültüden kendi sesini duyamıyordu. Sonra sustu. Kulak kesildim ama ağlayıp ağlamadığını duyamadım, gelen tek ses havaalanı gürültüsüydü. Birdenbire şöyle dedi:</p>

    <p>“Ne düşündüğünü biliyorum. Tamam, başka bir kadın yok, o zaman başka bir <em>erkek</em> mi var? Haydi itiraf et, düşündüğün buydu, değil mi? Söyle.”</p>

    <p>“Doğrusunu söylemem gerekirse, eşcinsel olabileceğin aklıma gelmedi. Hatta finallerden sonra sarhoş olduğumuz o geceki taklitlerde...”</p>

    <p>“Sus be, sersem. Başka bir erkek derken Emily’nin hayatında bir erkeğin olmasını kastediyorum. Emily’nin âşığı, böyle biri gerçekten var mı? Varmaya çalıştığım nokta bu ve benim yargılarıma göre, hayır, hayır, hayır. Bu kadar yıl sonra onu çok iyi okuyabiliyorum ve bu yüzden başka bir şey daha söyleyeyim sana: Beni aldatmayı düşünmeye başladı. Doğru duydun Ray, birilerine bakıyor. Mesela Tanrı’nın cezası David Corey’e.”</p>

    <p>“O kim?”</p>

    <p>“Tanrı’nın cezası David Corey, işleri tıkırında, uyanık bir avukat. Ne kadar iyi olduğunu, Emily’nin bana fenalık geçirten detaylı anlatımlarından biliyorum.”</p>

    <p>“Görüştüklerini mi düşünüyorsun?”</p>

    <p>“Hayır, sana az önce söylediğim gibi henüz ortada bir şey yok. Neyse zaten Tanrı’nın cezası David Corey ona gününün bir dakikasını bile harcamaz. Conde Nast’te çalışan göz kamaştırıcı bir fıstıkla evli.”</p>

    <p>“O halde mesele yok...”</p>

    <p>“Yok, yok, hâlâ mesele var, çünkü daha Michael Addison var. Bir de Merrill Lynch’teki Roger Van Den Berg, her yıl Dünya Ekonomik Forumu’na katılan herif...”</p>

    <p>“Bak Charlie, beni dinle. Benim de burada muhtemelen sana ufak gelecek bir sorunum var, ama sorun sorundur. Lütfen sadece dinle.”</p>

    <p>Sonunda neler olduğunu açık açık ve dürüstçe anlatabildim. Belki Emily’nin bana gizli bir şey ima etmek istediği faslını hafifçe geçerek. Sonuna geldiğimde, “Biliyorum, son derece aptalcaydı ama tam da önümde, mutfak masasının üzerinde unutmuştu,” dedim.</p>

    <p>Charlie sakinleşmişti. “Evet, başını büyük bir belaya sokmuşsun,” diyerek gülmeye başladı. Ben de ondan cesaret alıp güldüm.</p>

    <p>“Belki ben biraz abartıyorum. Sonuçta bu onun anı defteri değil ki, günlük notlar karaladığı bir ajanda,” dedikten sonra biraz tırstım, çünkü gülmeye devam eden Charlie’nin sesinde isterik bir ton sezdim. Bir süre sonra sustu ve ifadesizce, “Eğer farkına varırsa seni testereyle hadım eder,” dedi.</p>

    <p>Havaalanı gürültüsünü dinlerken kısa bir süre sustum. Charlie devam etti:</p>

    <p>“Altı yıl önce o ajandanın bir benzerini gene mutfakta otururken yanlışlıkla açmıştım, o da yemek pişiriyordu. Hani hiçbir şey düşünmeden karşındakiyle konuşurken takılır, açarsın ya. Anında fark etmiş ve bundan hiç memnun kalmadığını söylemişti. Aslında beni testereyle hadım edebileceğini de o zaman söylemişti. O sırada elinde tuttuğu merdaneyi işaret ederek, o söylediğini bununla yapamayacağını ima etmiştim. O ise merdaneye sonradan ihtiyacı olacağını söylemişti. Önce kesecek, işe merdaneyle devam edecekti.”</p>

    <p>Fonda uçuş anonsu duyuluyordu.</p>

    <p>“Yani şimdi ne tavsiye ediyorsun?”</p>

    <p>“Ne mi? Sayfaları düzeltmeye devam et, belki farkına varmaz.”</p>

    <p>“Zaten öyle yapıp duruyorum, ama farkına varmaması imkânsız gibi.”</p>

    <p>“Bak Ray, kafamda çok şey var. Sana söylemek istediğim, Emily’nin ilgi duyduğu bu erkekler potansiyel âşıkları değil. Onlar sadece mükemmel olduklarını düşündüğü figürler, çünkü pek çok şey başardıklarını sanıyor. Kötü taraflarını görmüyor. Zor taraflarını... <em>Kabalıklarını.</em> Zaten hepsi de Emily’nin liginin dışında tipler. İşin aslı şu ki beni hâlâ seviyor. Evet, biliyorum, hâlâ <em>beni</em> seviyor.”</p>

    <p>“Charlie, demek herhangi bir önerin yok.”</p>

    <p>“Hayır, herhangi bir önerim yok anasını satayım!” Tekrar avazı çıktığı kadar bağırıyordu. “Kendin karar ver. Sen kendi uçağına bin, ben kendiminkine, bakalım hangimizinki parçalanacak?”</p>

    <p>Bu son sözü söyleyip kapattı. Tekrar kanepeye uzanıp, derin bir nefes aldım. Her şeyi düzene sokmalıyım dedim ama bu zaman zarfında panikten midemde kasılmalar olmaya başlamıştı. Aklıma bir dolu fikir geliyordu. Bir çare, arkamda bir mektup bırakarak, Charlie ya da Emily ile uzun yıllar görüşmemek üzere kaçmaktı. İçinde bulunduğum açmaza rağmen bu plan bana çok zavallı geldi. En iyisi dolaptaki içki şişesi üzerine çalışmaktı ki Emily döndüğünde beni tamamen sarhoş bulsun. Böylece bir alkol koması sonucunda defterine saldırdığımı söyleyebilirdim. Hatta alkollü halde saçmalarken, gördüğüm satırların sevgisine ve dostluğuna çok güvendiğim biri tarafından yazılmış olmasının beni ne kadar yaraladığını anlatarak kendimi acınacak duruma bile düşürebilirdim. Ama iyice düşünüp taşınınca, bunun da ayrıntılarında yatan imkânsızlıklar nedeniyle o kadar kolay olmadığını anladım. Az sonra telefon çaldı. Charlie’ydi; şimdi çok daha sakin ve makul bir sesle konuşuyordu.</p>

    <p>“Şu an kapıdayım. Biraz önce saçma davrandıysam kusuruma bakma, tamam mı? Havaalanı atmosferi beni her zaman böyle yapar. Kapının hemen yanına oturmadan sakinleşemem. Ray, dinle, stratejimizi düşünürken aklıma bir şey geldi.”</p>

    <p>“Bizim stratejimizi mi?”</p>

    <p>“Evet, stratejimizi. Kendini daha hoş göstermek için araya bir tutam hakikat katmanın zamanı olmadığının farkındasındır herhalde. Hele de kendini yüceltecek küçük beyaz yalanların hiç mi hiç zamanı değil. Hayır, hayır. Sana bu işi neden verdiğimi hatırlıyorsun, değil mi? Ray, kendini Emily’ye olduğun gibi göstereceğine inanıyorum. Bunu yapabildiğin sürece stratejimiz işler.”</p>

    <p>“Bak bana, şu anda Emily’nin gözünde kahraman olacak bir halde miyim?”</p>

    <p>“Hah evet, durumun farkındasın, sana müteşekkirim, ama bana kalırsa senin repertuarında yer alan bir şey var ki stratejimize uymuyor. Bak Ray, Emily senin müthiş bir müzik zevkin olduğuna inanıyor.”</p>

    <p>“Aa...”</p>

    <p>“<em>Seni</em> bana karşı kullandığı tek alan bu. Yeni üstlendiğin görevinde değinmemen gereken tek başlık da bu. Yani Ray, bu konuyu açmayacağına söz vermelisin.”</p>

    <p>“Aman Tanrım, yapma Charlie.”</p>

    <p>“Benim için yap bunu, Ray. Senden fazla bir şey istemiyorum ki. Onun bayıldığı nostaljik müzik konusunu açma yeter. Eğer o açarsa, oralı olma. İstediğim sadece bu. Bunun dışında doğal ol, yeter. Sana güvenebilirim, değil mi Ray?”</p>

    <p>“Sanırım güvenebilirsin. Tabii bunların hepsi tamamen teoride. Aslında ben sohbet edeceğimizi sanmıyorum.”</p>

    <p>“İyi, bunu hallettik, şimdi gelelim senin küçük sorununa. Biraz kafa patlattığımı duyunca sevineceksin. Bir çare buldum. Dinliyor musun?”</p>

    <p>“Evet, dinliyorum.”</p>

    <p>“Bize sık sık uğrayan bir çift var. Angela ile Solly. Fena insanlar değiller, ama komşumuz olmasalardı onlarla işimiz olmazdı. Her neyse, sık sık haber vermeden çay içmeye uğrarlar. Genellikle Hendrix’i yürüyüşe çıkarttıklarında olur bu.”</p>

    <p>“Hendrix de kim?”</p>

    <p>“Hendrix kötü kokan, gemi azıya almış, katil ruhlu bir Labrador. Angela ve Solly onu sahip olamadıkları çocuklarının yerine koyuyor. Belki de çocuk yapmak için hâlâ zamanları vardır, bilemem, ama onlar sevgili Hendrix’lerini tercih ediyorlar. Ne zaman uğrasalar sevgili Hendrix kararlı bir şekilde evi adeta hırsız girmişçesine altüst eder. Lamba devrilir. ‘Aman Tanrım, aldırma sevgilim, yoksa korktun mu?’ Sahneyi gözünde canlandırabiliyor musun? Dinle bak. Aşağı yukarı bir yıl kadar önce içinde eşcinsel erkeklerin Kuzey Afrika’da Kasbahlarla poz verdiği resimler olan çok değerli bir kitabımız vardı. Emily onu açık bir halde oturma odasındaki sehpanın üzerinde tutardı çünkü kanepenin renkleriyle iyi durduğunu düşünüyordu. Bir sayfa çevirsen delirirdi. Neyse bir gün Hendrix çıkageldi ve kitabı çiğnedi. Annecik bırakmasını söyleyerek müdahale edinceye kadar aşağı yukarı yirmi parlak sayfaya dişlerini geçirmişti bile. Bunu sana niye anlattığımı sezdin, değil mi?”</p>

    <p>“Evet, beni kurtaracak bir şeyler seziyor gibiyim, ama...”</p>

    <p>“Tamam, tane tane anlatıyorum. Emily’ye şöyle dersin: Kapı çaldı, sen açtın, karşında bir çift ve tasmasından kurtulmaya çalışan köpekleri duruyordu. Sana Angela ve Solly olduklarını, hatta bizim iyi arkadaşımız olduklarını söylediler. Onları içeri aldın, Hendrix eve girince çıldırdı ve bir ara günlüğü dişledi. Son derece inandırıcı değil mi?.. Ne oluyor? Neden bana teşekkür etmiyorsun? İşini görmez mi?”</p>

    <p>“Sana müteşekkirim, Charlie. Sadece ihtimalleri gözden geçiriyordum. Ya bu insanlar Emily geldikten sonra gerçekten uğrarlarsa?”</p>

    <p>“Olmayacak şey değil tabii, ama o zaman da senin gerçekten çok şanssız biri olduğunu düşünürüz. Çok sık uğrarlar dediğimde, ayda bir kere filan demek istemiştim. Haydi, plandaki boşlukları araştırmayı bırak da, bana teşekkür et.”</p>

    <p>“Ama Charlie, bu köpeğin özellikle günlüğü ve yalnız o sayfaları dişlemesi çok uzak bir ihtimal değil mi?”</p>

    <p>İç geçirdiğini duydum. “Devamını daha ayrıntılı açıklamama ihtiyacın olduğunu sanmıyordum. Gayet tabii etrafı ona göre dağıtacaksın. Lambayı devirecek, mutfağa şeker serpiştireceksin. Yani Hendrix içeride fırtına gibi esmiş olacak. Bak beni uçağa çağırıyorlar. Almanya’ya varınca seni gene ararım.”</p>

    <p>Charlie’yi dinlerken sanki biri gördüğü bir rüyayı anlatıyormuş ya da arabasının kapısında oluşan eziğin nasıl oluştuğunu açıklıyormuş hissine kapıldım. Planı çok güzeldi (parlak bir zekânın ürünüydü diyebilirim), ama Emily eve geldiğinde anlatacaklarım ya da yapacaklarımla ilgisini bir türlü kuramıyor ve gittikçe daha da sabırsızlanıyordum. Charlie telefonu kapatır kapatmaz, beni aramasının üzerimde hipnotik bir etki bıraktığını fark ettim. Beynim verdiği fikirleri aptalca bulsa da, kollarım ve bacaklarım onun planını uygulamaya koymak için harekete geçmişti.</p>

    <p>Lambayı yana doğru yatırarak işe başladım. Bu işi yaparken başka şeylere çarpmamaya dikkat ediyordum. Lambanın şapkasını yavaşça çıkarıp yanına koydum. Sonra kitap rafından bir vazo alarak halının üzerine yerleştirdim ve içindeki kuru yaprakları etrafa saçtım. Derken çöp sepetini devirmek için sehpanın yanında bir yer ayarladım. Bu işleri tuhaf ve inişli çıkışlı bir ruh hali içerisinde sürdürdüm. Yaptıklarımın bir işe yarayacağını düşünmüyordum, ama yaptıklarım beni yatıştırıyordu. Birden her şeyi günlük için yaptığımı hatırlayarak mutfağa yöneldim.</p>

    <p>Biraz düşündükten sonra dolaptan şeker kavanozunu alarak, şekerler mor deftere yakın bir yerde hafifçe saçılacak şekilde yavaşça devirdim. O ana kadar tırmanan panik halim uçup gitmişti. Sakin değildim ama içine düştüğüm bu hal bana çok aptalca gelmeye başlamıştı.</p>

    <p>Oturma odasına döndüm, kanepeye yattım ve Jane Austen kitabımı elime aldım. Birkaç satır sonra üzerime müthiş bir yorgunluk çöktü ve bir kez daha uykuya doğru kaymaya başladım.</p>

    <p class="paragraf">Telefonun çalışıyla uyandım. Telesekreterden Emily’nin sesi yükselince kalkıp cevap verdim.</p>

    <p>“Oh Tanrı’ya şükür Raymond, oradasın. Nasılsın canım? Nasıl hissediyorsun? Biraz dinlenebildin mi?”</p>

    <p>Onu dinlendiğime ikna ettim, hatta uyuduğumu söyledim.</p>

    <p>“Ah, ne yazık! Belki de haftalardır doğru dürüst uyumadın ve tam da zihnini bir anlığına boşaltmışken seni rahatsız ediyorum. Özür dilerim. Hatta seni hayal kırıklığına uğratacağım için bir özür daha Ray; çünkü burada ciddi bir kriz var, dolayısıyla umduğum kadar erken evde olamayacağım. Sanırım en az bir saat daha buradayım. Çok sıkılmazsın, değil mi?”</p>

    <p>Çok rahat ve mutlu olduğumu tekrarladım.</p>

    <p>“Evet, sesin sakin geliyor. Üzgünüm Ray, şimdi kapatıp şu işi halletmek zorundayım. Seni şimdilik evle baş başa bırakıyorum. Hoşça kal canım.”</p>

    <p>Ahizeyi yerine koyup gerindim. Karanlık bastırmaya başladığından, dairenin bütün lambalarını yaktım. Derken perişan oturma odasını bir kez daha gözden geçirdim. Baktıkça gözüme daha da dağınık göründü. Midemde bir kez daha panik duygusunun yükseldiğini hissettim.</p>

    <p>Telefon yine çaldı, bu kez arayan Charlie’ydi. Söylediğine göre Frankfurt Havaalanı’nda bagaj bandının yanındaydı.</p>

    <p>“Off, bu valizlerin gelmesi yıllar alıyor. Henüz tek bir çanta bile çıkmadı. Senin işler nasıl gidiyor? Bizim hanım daha gelmedi mi?”</p>

    <p>“Hayır, henüz değil. Bak Charlie, planın işe yaramayacak bence.”</p>

    <p>“İşe yaramayacak derken ne demek istiyorsun? Sakın bana bu zaman zarfında başparmaklarını birbirinin etrafında döndürerek ne yapacağını düşündüğünü söyleme.”</p>

    <p>“Ne söyledinse yaptım, ama pek inandırıcı gözükmüyor. Sanki bir köpek dağıtmış gibi değil de, daha ziyade bir sanat sergisi gibi.”</p>

    <p>Bir dakika kadar sessiz kaldı. Belki de bagaj bandına konsantre olmuştu. Sonunda, “Sorununu anlıyorum. Başkasının evinde kendini kısıtlanmış hissediyorsun. Dinle, orada zarar görmesini istediğim birkaç eşya var. Dinliyor musun, Ray? Sayacaklarımın kırılmasını <em>istiyorum.</em> Mesela o aptal porselen manda. CD-çaların yanında. Tanrı’nın belası David Corey’in Lagos seyahatinden getirdiği bir hediye. Başlangıç için onu paramparça edebilirsin. Aslında ne kırarsan kır, benim için fark etmez. Hatta her şeyi kırıp dökebilirsin,” dedi.</p>

    <p>“Charlie, lütfen biraz sakin ol.”</p>

    <p>“Tamam, tamam. Ama o daire bir sürü ıvır zıvırla dolu. Aynen bizim evliliğimizin şu andaki hali gibi. Bir sürü yıpranmış ıvır zıvır. Mesela o kırmızı kanepe. Hangisi olduğunu anladın mı, Ray?”</p>

    <p>“Aslında biraz evvel onun üzerinde uyudum.”</p>

    <p>“Onun yıllar önce atılmış olması gerekirdi. Neden kılıfını sıyırıp içindeki dolguyu etrafa saçmıyorsun?”</p>

    <p>“Charlie, kendine gel. Güya yardımcı olmaya çalışırken, beni intikam duygunu ve bunalımlarını boşaltmak için bir araç olarak kullanmaya başladın.”</p>

    <p>“Şu saçma sapan fikirlerini kendine sakla! Yalnızca sana yardım etmeye çalışıyorum. Planın gayet iyi işleyeceğine eminim. Emily hem o köpekten hem de Angela ile Solly’den nefret eder, onlardan daha çok nefret etmesine yol açacak bir fırsatı kaçırmayacaktır. Dinle...” Sesi neredeyse fısıltı halini almıştı. “Sana büyük ipucunu söyleyeceğim. İkna olmasını sağlayacak gizli malzemeyi. Bunu daha önce düşünmeliydim. Ne kadar zaman kaldı?”</p>

    <p>“Bir saat kadar.”</p>

    <p>“İyi. Şimdi dikkatli dinle. Koku. Evet, etrafı köpek kokutmalısın. Eve girer girmez hemen kokuyu almalı. Salona girince de David’in parçalanmış porselenini ve kanepenin içini etrafa saçılmış görünce...”</p>

    <p>“Bana bak, ben bunları yaparım demedim ki.”</p>

    <p>“Sadece dinle. Yıkıntıyı görür ve bilinçli ya da bilinçsiz köpek kokusuyla ilişkilendirir. Senin tek kelime etmene gerek kalmadan, Hendrix’in marifetleri olduğu gibi kafasında canlanır. İşin güzelliği burada.”</p>

    <p>“Hayal kuruyorsun, Charlie. Her şey tamam da, evi nasıl köpek kokutacağım?”</p>

    <p>“Köpek kokusunu nasıl yaratacağını çok iyi biliyorum, çünkü altınca sınıftayken Tony Barton’la birlikte sık sık yapardık. Bir formülümüz vardı, ama ben onu daha da geliştirdim.”</p>

    <p>“Ama neden?”</p>

    <p>“Nedeni şu; çünkü eski tarifle köpekten çok lahana gibi kokuyordu.”</p>

    <p>“Hayır, demek istiyorum ki neden... Off, neyse. Dışarıya çıkıp kimyevi maddeler almamı gerektirmiyorsa, ver şu tarifi.”</p>

    <p>“İyi. Yola geliyorsun. Bir kalem al, Ray. Bunu yaz. İşte en sonunda valizim de geliyor...” Bundan sonra telefonu cebine koymuş olmalı ki birkaç dakika kulağıma karın gurultularından başka bir şey gelmedi. Sonra sesi tekrar duyuldu:</p>

    <p>“Artık gitmeliyim, hadi yaz. Hazır mısın? Orta boy bir sos tenceresi çıkar. Zaten ocağın üzerinde duruyor. İçine bir litre su koy ve iki adet et bulyon, bir tatlı kaşığı kimyon, bir yemek kaşığı dolusu acı pul biber, iki yemek kaşığı sirke ve birkaç tane defne yaprağı at. Anladın mı? Deri bir ayakkabıyı veya botu suyun içine girmeyecek şekilde tencerenin üzerine yerleştir; ters koy ki lastik kısmı yanarak koku çıkarmasın. Tencerenin altını yak ve karışımı kaynatmaya başla. Az sonra kokunun farkına varırsın. Berbat bir kokudur. Tony Barton’ın orijinal tarifinde bahçedeki çer çöp de vardı, ama sana verdiğim tarif garantili. Kötü kokulu bir köpekle birebir aynı. Şimdi bana malzemeyi nerede bulabileceğini soracaksın. Hepsi mutfak dolaplarında. Merdiven altındaki dolaplara bakarsan da ayakkabıları bulursun. Tabii Wellingtonları değil. Eskimiş ayakkabılardan seç. Günlük giydiğim ve atılmayı bekleyen bir çift vardır mutlaka. Ne var? Bana bak Ray, bunu mutlaka yap, olur mu? Kurtar kendini. Sana söylüyorum, Emily’nin kızgın hali şakaya gelmez. Şimdi gitmem lazım. Unutma, olağanüstü müzik bilgini göstermek yok.”</p>

    <p>Çok net olmasına karşın sonucu şüpheli talimatlar almanın etkisiyle olacak, telefonu kapattığımda olaydan kopuk ama adeta işteymişim gibi bir duygu bütün benliğimi sardı. Ne yapmam gerektiğini apaçık görebiliyordum. Mutfağa gittim, ışığı yaktım. Gayet tabii orta boy tencere ocağın üzerinde bir sonraki görevini bekliyordu. Yarısına kadar suyla doldurup tekrar ocağa yerleştirdim. Bunu yaparken devam etmeden önce öğrenmem gereken bir şey daha olduğunu fark ettim: Ne kadar zamanım kalmıştı? Oturma odasına geçtim, telefonu kaldırdım ve Emily’nin iş numarasını çevirdim.</p>

    <p>Telefona Emily’nin bir toplantıda olduğunu söyleyen asistanı çıktı. Çaresiz bir ses tonuyla –tabii eğer öyle bir toplantı varsa– toplantıdan çağrılması gerektiği izlenimini yarattım. Bir dakika sonra Emily hattaydı.</p>

    <p>“Ne var Raymond? Ne oldu?”</p>

    <p>“Hiçbir şey. Sadece nasıl olduğunu sormak için aradım.”</p>

    <p>“Ray, sesin tuhaf geliyor. Neyin var?”</p>

    <p>“Tuhaf demekle neyi kastediyorsun? Kendimi senin geliş saatine göre ayarlamak için aradım. Biliyorum beni boş gezenin boş kalfası olarak görüyorsun, ama yine de, bana aşağı yukarı bir saat versen çok memnun olurum.”</p>

    <p>“Raymond, bana kızma lütfen. Sanırım bir ya da bir buçuk saat daha buradayım. Çok üzgünüm, ama burada gerçek bir kriz yaşanıyor.”</p>

    <p>“Bir saatle doksan dakika arası. Bilmek istediğim buydu. Tamam görüşürüz. Haydi işine dön.”</p>

    <p>Belki bir şey daha söyleyecekti ama kararlı tutumumu yitirmek istemediğim için telefonu kapatıp mutfağa döndüm. Giderek neşelenmeye başlamıştım ve daha önce neden ümitsizliğe kapılmış olduğumu anlayamıyordum. Dolapları karıştırıp bulduğum baharatları ve otları ocağın yanına sıraladım. Ölçerek su koydum, karıştırdım ve botu bulmaya gittim.</p>

    <p>Merdiven altındaki dolapta eski püskü bir sürü ayakkabı vardı. Dolabı birkaç dakika kadar altüst edince, Charlie’nin tarifinde bahsi geçen botları buldum; topuğunda kuruyup kalmış çamurla falan, iyice ahı gitmiş vahı kalmış bir şeydi. Parmaklarımın ucuyla tutarak mutfağa taşıdım ve tabanı tavana dönük olarak tencerenin üzerine yerleştirdim. Ocağı orta hararete ayarladım ve oturup kaynamaya başlamasını bekledim. Telefon tekrar çaldığında, ocağı bırakmak zorunda kalacağım için kendimi biraz rahatsız hissettim, ama Charlie’nin makineli tüfek gibi konuştuğunu duyunca, çaresiz, ocağın altını kısıp telefonu açmaya gittim.</p>

    <p>“Ne diyordun? Ara ara kendini acındırıyorsun gibi geldi, ama çok meşgul olduğum için kaçırdım.”</p>

    <p>“Sadece üç yıldız olan bir oteldeyim. Yüzsüzlüğe inanabiliyor musun? Onlar kadar büyük bir şirket! Oda da ufacık.”</p>

    <p>“Ama sen sadece birkaç gece için oradasın...”</p>

    <p>“Dinle Ray, sana daha önce dürüstçe söylemediğim bir şey var. Haksızlık ettim. Sonuçta bana bir iyilik yapıyorsun ve Emily’yle aramı bulmak için tüm gayretini sarf ediyorsun. Bense sana karşı dürüst bile olamıyorum.”</p>

    <p>“Köpek kokusu için verdiğin tariften bahsediyorsan, artık çok geç. Başladım bile. Ama ilave bir bitki ya da başka şeyler eklemek gerekiyorsa, sanırım onu yapabilirim...”</p>

    <p>“Sana dürüst olmadıysam, kendime de dürüst olamadığımdandı. Ama uzaklaşınca daha net düşünmeye başladım. Ray, sana bir başkası olmadığını söylemiştim, ama bu tam doğru değil. Bir kız var. Evet, bir kız, en fazla otuzlarının başında. Gelişen dünyada eğitim ve daha adil bir ticaret düzeni konularıyla ilgileniyor. Aslında cinsel bir çekim değildi; o iş bu durumun bir yan ürünüydü sadece. Beni etkileyen, yıpranmamış idealizmiydi. Bana hepimizin geçmişteki halini hatırlattı. Hatırlıyor musun, Ray?”</p>

    <p>“Üzgünüm, ama senin idealist olduğun bir dönemi hatırlamıyorum. Daha ziyade bencil ve kendini beğenmiştin diyebilirim...”</p>

    <p>“Tamam, o zamanlar hepimiz birer yitik aptal olabiliriz, yani birçoğumuz. Ama benim içimde dışarıya çıkmaya çalışan diğer bir ben hep olmuştur. İşte beni ona çeken buydu...”</p>

    <p>“Charlie, bu ne zamandı? Ne zaman oldu?”</p>

    <p>“Ne ne zaman oldu?”</p>

    <p>“Bu ilişki.”</p>

    <p>“İlişki yok ki! Onunla cinsellik falan yaşamadım, hiçbir şey olmadı. Bir öğle yemeği bile yemedim. Sadece... sadece onu sürekli görebileceğim bir düzen kurdum.”</p>

    <p>“Ne demek sürekli görmek?” Bu arada tekrar mutfağa geçerek, karışıma göz attım.</p>

    <p>“Yani onu görmek için çaba harcadım. Görebilmek için randevular ayarladım.”</p>

    <p>“Bir telekız mı demek istiyorsun?”</p>

    <p>“Hayır, hayır, aramızda cinsel bir temas olmadığını söylemiştim. O bir dişçi. Dişlerimin orasında burasında ağrılar icat ederek ona gitmek için bahaneler yarattım. Biraz da abarttım. Sonrada gayet tabii Emily durumu çaktı.” Charlie sanki bir an gözyaşlarını tutmaya çabalıyormuşçasına durakladı ve ardından o kahredici patlama geldi: “Tabii çaktı... yani anladı... çünkü çok fazla diş ipi kullanmaya başlamıştım.” Şimdi adeta hıçkırıyordu. “Bana, ‘Sen <em>hiçbir zaman</em> bu kadar diş ipi kullanmazdın,’ dedi.”</p>

    <p>“Ama bu hiç de mantıklı değil ki. Dişlerini ne kadar çok temizlersen, dişçiye gitmek için o kadar az sebebin olur.”</p>

    <p>“Mantıklı olup olmaması kimin umurunda, ben sadece onu memnun etmeye çalışıyordum.”</p>

    <p>“Bak Charlie, onunla yemeğe çıkmamışsın, onunla yatmamışsın, öyleyse konu nedir?”</p>

    <p>“Konu şu: Onun gibi birinin, içimde hapsolan ikinci benliğimi ortaya çıkarmasını istedim...”</p>

    <p>“Charlie, dinle beni. Son aradığından beri ben kendimi bayağı toparladım. Senin de kendini toparlaman lazım. Bütün bunları döndüğünde etraflıca tartışırız. Emily bir saat sonra burada olacak. Ortalığı hazır etmeliyim. Tam da iş üstündeydim, sanırım bunu sesimden de anlamışsındır.”</p>

    <p>“Boktan kurgular! İş üstündeymiş. Aman ne iyi! Boktan arkadaşlar...”</p>

    <p>“Charlie, sanırım otelini beğenmediğin için biraz mutsuzsun. Ama kendine gelmelisin. Bakış açını değiştir. Biraz duyarlı ol. Gerçekten iş üstündeyim burada. Köpek işini yola koyduktan sonra sırf senin için müthiş rol keseceğim. Emily diyeceğim, şu acıklı halime bir bak. Doğrusu çoğunluğun hali çok acıklı, ama senin Charlie’ne bir bak. O çok farklıdır. Charlie başka bir ligde.”</p>

    <p>“Böyle söyleyemezsin. Bu sözler feci yapay geliyor kulağa.”</p>

    <p>“Hay aptal hay, gayet tabii sözlerimi böyle kurgulamayacağım. Bu işi bana bırak sen. Her şey kontrolüm altında. Şimdi sakinleş. Hadi, benim işim var şimdi.”</p>

    <p>Telefonu kapayıp tencereyi kontrol ettim. Su kaynamak üzeriydi; oldukça çok buhar vardı, ama henüz koku falan yoktu. Ateşi yükseltince gayet güzel kaynamaya başladı. Tam bu noktada temiz havaya çıkma ihtiyacı duydum, ama nasıl bir ihtiyaç! Evin terasını kolaçan etmemiştim. Mutfak kapısını açıp dışarı çıktım.</p>

    <p>Haziran başında bir İngiltere akşamında havanın bu kadar nemli olması sürprizdi. Sadece hafif hafif esen meltemin getirdiği ufacık bir serinlik bana İspanya’da olmadığımı hatırlattı. Gökyüzü henüz kapkaranlık değildi, ama yıldızlar belirmeye başlıyordu. Terasın korkuluğunun ötesinde komşuların pencerelerini ve arka bahçelerini seçebiliyordum. Pencerelerin birçoğu ışıklıydı, uzaktakiler ise gözlerinizi kısarak bakarsanız yıldızların birer uzantısı gibi görünüyordu. Teras büyük değildi ama romantik bir tarafı vardı. Yoğun şehir hayatının ortasında, ılık bir akşam vakti saksı çiçeklerinin arasında birbirine sarılarak günün olaylarını anlatan bir çifti hayal edebileceğiniz bir mekân.</p>

    <p>Terasta daha uzun kalabilirdim, ama üzerime ağırlık çökeceğinden korktum. Tekrar mutfağa döndüm, kaynayan tencerenin yanından geçerek oturma odasında durup biraz önce yarattığım manzarayı inceledim. Hatam, ortalığı Hendrix gibi bir mahlukun gözünden görememekti. İhtiyacım olansa kendimi Hendrix’in yerine koyarak onun ruh haline ve bakışına bürünmekti.</p>

    <p>Bu taktiğe geçtiğim anda, yalnız önceki çalışmalarımın yetersizliği değil, Charlie’nin tavsiyelerinin birçoğunun işe yaramayacağı da ortaya çıktı. Hiperaktif bir köpek neden müzik seti dururken küçük bir porselen mandayı paramparça etsindi ki? Kanepenin kılıfını söküp içini etrafa saçma fikri de çok aptalcaydı. Böyle bir işi başarmak için Hendrix’in dişlerinin jilet gibi keskin olması lazımdı. Mutfaktaki devrilmiş şeker çanağı iyiydi de, oturma odasının teması sıfırdan düşünülmeliydi.</p>

    <p>Hendrix’in gözünden incelemek üzere, omuzlarım çökmüş halde odaya döndüm. Anında sehpanın üzerindeki dergiler gözüme çarptı; bir hamlede onları etrafa dağıttım. Dergilerin yerdeki duruşu tatmin ediciydi. Bu durumdan cesaret bularak dergilerden birinin sayfasını tıpkı ajandanın sayfası gibi buruşturdum ki Emily ajandayı fark edince iki durum birbiriyle uyumlu görünsün. Bu kez sonuç moral bozucuydu; çünkü bir hayvanın dişinden değil de insan elinden çıktığı çok belli oluyordu. Önceki hatayı tekrarlıyordum: Kendimi Hendrix’in yerine yeterince koymamıştım.</p>

    <p>Sonunda yerde dört ayak üstüne çöküp, dişlerimi derginin sayfalarına geçirdim. Bir başka dergide aynı işlemi tekrarlamaya başladım. Bu işlemdeki ideal tekniğin, panayırlardaki elma dişleme oyununda ellerimizi kullanmadan suyun içindeki elmaları dişlerken yaptıklarımız olduğunu keşfettim. Çeneyi serbest bırakarak hafif bir çiğneme, sayfanın güzelce kırışmasını sağlıyordu.</p>

    <p>Sanırım bütün dikkatimi bu işe verdiğimden, Emily’nin odanın kapısına kadar gelip beni izlediğini fark edememiştim. Orada olduğunu gördüğümde içimde uyanan ilk duygu panik ya da utanç değil, geldiğini haber bile vermeden öylece durmasının yarattığı incinmişlikti. Aslında şu anda içine düştüğüm durumdan kısa bir süre önce onu ofisinden arama eziyetine katlandığımı hatırlayınca, kesinlikle planlanmış bir hilenin kurbanı gibi hissettim kendimi. Belki de ilk tepkim bu nedenle dört ayak pozisyonumu bozmadan derin ve yorgun bir iç geçirme oldu. Bunu duyan Emily odaya girip elini omzuma koydu. Yere çömelip çömelmediğinden emin değilim, ama yüzünü yüzüme epey yaklaştırıp şöyle dedi:</p>

    <p>“Raymond, ben geldim. Biraz oturalım mı?”</p>

    <p>Ayağa kalkmama yardım ettiği anda içimde yükselen silkinme arzusuna karşı koydum.</p>

    <p>“Biliyor musun, çok tuhaf; çünkü daha beş dakika önce toplantıya girmek üzereydin.”</p>

    <p>“Evet, girecektim, ama senin telefonundan sonra eve dönmem gerektiğini hissettim.”</p>

    <p>“‘Gerekiyordu’ derken neyi kastediyorsun? Emily, kolumu tutmana gerek yok, yere yuvarlanacak falan değilim. ‘Geri dönmem gerekiyordu’ derken ne demek istiyorsun?”</p>

    <p>“Telefonun bir yardım çağrısı olduğunu fark ettim.”</p>

    <p>“Yo, hayır öyle bir şey değildi. Ben sadece şey yapmaya...” Yarıda kestim, çünkü Emily meraklı gözlerle etrafı inceliyordu.</p>

    <p>Kendi kendine, “Oh, Raymond,” diye mırıldandı.</p>

    <p>“Sanırım etrafı biraz dağıttım, ama inan, sen gelmeden toparlayacaktım. Ama erken geleceğin tuttu.”</p>

    <p>Devrilmiş lambayı kaldırmak üzere uzanırken Emily beni durdurdu.</p>

    <p>“Hiç önemli değil, Ray. Cidden önemli değil. Sonra birlikte düzeltiriz. Şimdi sen otur ve rahatla.”</p>

    <p>“Bak Emily, burası kendi evin, ne istersen yaparsın da, neden içeri öyle sessizce süzüldün?”</p>

    <p>“Yo yo, içeri sessizce süzülmedim canım. Geldiğimde seslendim, ama cevap alamayınca yoksun sandım. Tuvalete girdim, çıktığımda sen buradaydın. Ama neden daha fazla kurcalayalım ki? Hiçbiri önemli değil. Şimdi buradayım ve beraber rahat bir akşam geçirebiliriz. Lütfen otur, Raymond. Sana çay yapacağım.”</p>

    <p>Bunu söylerken mutfağa doğru gidiyordu. Lambanın şapkasını kurcalarken birden mutfakta ne olduğunu hatırladım, ama iş işten geçmişti. Tepkisini duymak için kulak kabarttım, ama çıt çıkmıyordu. Elimdekini bırakıp mutfak kapısına yöneldim. Tencere hâlâ kaynıyordu, bot da üzerindeydi. Bu ana kadar zar zor fark ettiğim koku mutfakta daha belirgindi. Gayet keskindi ve burnuma köri gibi gelmişti. Fakat esas olarak, uzun ve terli bir yürüyüşten sonra çıkarılan ayakkabılardan gelen kokuya benziyordu.</p>

    <p>Emily ocaktan emniyetli bir uzaklıkta durmuş, tenceredekileri görebilmek için boynunu öne uzatmıştı. Görüntü karşısında donup kalmıştı. Hafif bir kahkaha atarak varlığımı belirttiğimde ne arkasını döndü ne de pozisyonunu değiştirdi.</p>

    <p>Göbeğimi içime çekerek yanından geçip mutfak masasına oturdum. Sonunda bana dönüp, acıyan bir tebessümle, “Çok tatlı bir düşünce bu, Raymond,” dedi.</p>

    <p>Sonra elinde olmadan bakışlarını gene ocağa çevirdi.</p>

    <p>Önümdeki devrilmiş şeker kâsesini ve ajandayı görebiliyordum. Üzerime büyük bir yorgunluk çöktü. Birdenbire her şey üstüme gelmeye başladı ve bundan kurtulmanın yolunun olup biteni olduğu gibi, yani oyunları bırakarak açıklayıp kurtulmak olduğuna karar verdim. Derin bir nefes alarak başladım:</p>

    <p>“Bak, Emily. Burada gördüklerin biraz tuhaf gelebilir, ama hepsi senin şu günlüğün yüzünden oldu. Hani tam önümde duran var ya,” derken kırışmış sayfayı açıp gösterdim. “Gerçekten benim hatamdı, çok üzgünüm. Ama açmak gafletinde bulundum ve bilinçsizce bu sayfayı buruşturdum. Aynen böyle...” Önceki hareketimi daha az düşmanca bir tavırla taklit ettim ve ona baktım.</p>

    <p>Beni hayrete düşüren bir kayıtsızlıkla günlüğe yan gözle şöyle bir bakıp ocağa dönerken, “Ha, o sadece bir karalama defteri. Özel bir şey değil. Aldırma, Ray,” dedi ve tencereyi daha yakından incelemek için yaklaştı.</p>

    <p>“Ne demek istiyorsun? Yani aldırma derken ne demek istiyorsun? Bunu nasıl söylersin?”</p>

    <p>“Ne oluyor, Raymond? O sadece unutmamam gerekenleri kaydettiğim bir defter.”</p>

    <p>“Ama Charlie senin çılgına döneceğini söyledi!” Emily’nin neler yazdığını unutmuş olduğunu görünce daha da bozulmuştum.</p>

    <p>“Sahiden Charlie sana benim kızacağımı mı söyledi?”</p>

    <p>“Evet, hatta bir keresinde, ona eğer bu deftere bakarsa kendisini hadım edeceğini söylediğini anlattı.”</p>

    <p>Emily’nin şaşkın bakışının nedeni söylediklerim miydi, yoksa tencerede gördükleri miydi, emin değilim. Yanıma oturarak bir süre düşündü.</p>

    <p>Sonunda, “Hayır,” dedi, “o başka bir şey içindi. Şimdi gayet net hatırlıyorum. Geçen sene bu zamanlar Charlie bir nedenle ümitsizliğe kapılmıştı ve eğer intihar edecek olursa ne yapacağımı sormuştu. Sadece beni sınıyordu çünkü böyle bir şeye cesaret edemeyecek kadar korkaktır. Neyse, bunu sorunca, ben de, eğer böyle bir şey yapacak olursa onu hadım edeceğimi söyledim. Bunu bir kez ve sadece o an söylemiştim. Yani bu lafı gelişigüzel tekrarlayanlardan değilimdir.”</p>

    <p>“Anlayamadım. Yani eğer intihar ederse bunu ona yapabilir miydin? Sonuçta?”</p>

    <p>“Lafın gelişiydi, Raymond. Kendisini sürekli yerin dibine batırmasından hoşlanmadığımı belirtmeye çalışıyordum. Ona değer verdiğimi anlasın istiyordum.”</p>

    <p>“Demek istediğimi anlamıyorsun. Bu işi o öldükten sonra yapacağını söylemen onun harekete geçmesini önlemez ki; önler mi? Belki de haklısın, önler...”</p>

    <p>“Raymond, gel bunları unutalım. Her şeyi unutalım. Dünden kalma kuzu güveç var, yarısından fazlası duruyor. Dün akşam çok lezzetliydi, bu akşam daha da iyi olur. Bir şişe de en iyisinden Bordeaux açarız. Bir şeyler hazırlamaya çalışman çok hoş, ama sanırım akşam yemeğinde güveç daha iyi gider; sen de öyle düşünmüyor musun?”</p>

    <p>Tek bir açıklama yapacak halim kalmamıştı: “Tamam, tamam, kuzu güveç. Olağanüstü. Evet, evet.”</p>

    <p>“Şimdilik <em>bu</em> tencereyi kaldıralım...”</p>

    <p>“Evet, evet. Lütfen bir kenara koy...”</p>

    <p>Ayağa kalkıp oturma odasına geçtim; gayet tabii hâlâ darmadağınıktı, ama düzeltecek durumda değildim. Kanepeye uzanıp gözlerimi tavana diktim. Bir ara Emily’nin salona girdiğini fark ettim. Hole geçtiğini sanmıştım, ama bir köşede çömelmiş müzik setiyle uğraşıyordu. Hemen ardından odayı yaylıların gür sesi, nefeslilerin hüznü ve Sarah Vaughan’ın “Lover Man”i doldurdu.</p>

    <p>Bir ferahlık ve rahatlama duygusu her tarafımı sardı. Yavaş ritme başımla eşlik ederken, yıllar önce, Emily’nin üniversitedeki odasında bir saatten fazla, bu şarkıyı Billie Holliday mi Sarah Vaughan mı daha iyi söylüyor diye tartıştığımızı hatırladım.</p>

    <p>Emily omzuma dokundu ve bir kadeh kırmızı şarap uzattı. İş elbisesinin üzerine fırfırlı bir önlük takmıştı. Onun da elinde bir kadeh vardı. Kanepenin diğer ucuna, ayaklarımın dibine oturup bir yudum içti. Uzaktan kumandayla sesi kıstı.</p>

    <p>“Berbat bir gündü,” dedi. “Sadece fiyasko yaşadığımız işi kastetmiyorum. Charlie’nin gidişi dahil her şey. Aramızı düzeltmeden kalkıp gitmesine kırılmıyorum sanma. Sonunda sen de dengemi alt üst edip hepsinin üstüne tüy diktin.” Uzun uzun iç geçirdi.</p>

    <p>“Yo, gerçekten Emily, söylediğin kadar kötü değil. Öncelikle şöyle diyeyim, Charlie senin için ölüp bitiyor. Bana gelince, ben iyiyim, gerçekten iyiyim.”</p>

    <p>“Saçmalık.”</p>

    <p>“Yoo, yo, ben gerçekten iyiyim...”</p>

    <p>“Charlie’nin benim için öldüğü lafına cevaben dedim onu.”</p>

    <p>“Şimdi anladım, ama eğer bunun saçmalık olduğunu düşünüyorsan yanılıyorsun. Charlie seni her zamankinden daha çok seviyor.”</p>

    <p>“Bunu nasıl bilebilirsin, Raymond?”</p>

    <p>“Biliyorum, çünkü... öğle yemeğinde bir şeyler söyledi. Birebir söylemediyse bile anlaşılıyordu. Bak Emily, şu aralar işlerin yolunda gitmediğini biliyorum, ama en önemli şeye tutunmalısın. O da seni hâlâ çok sevdiği.”</p>

    <p>Tekrar iç geçirdi. “Biliyor musun, bu plağı yıllardır dinlemedim. Charlie yüzünden. Bu tarz müzik koyduğumda hemen homurdanmaya başlıyor.”</p>

    <p>Birkaç dakika konuşmadan Sarah Vaughan dinledik. Derken enstrümantal bölüm başladığında, Emily, “Raymond, sanırım sen bunun diğer versiyonunu seversin. Piyano ve bas eşliğinde yorumladığını,” dedi.</p>

    <p>Cevaplamadım, ama şarabımı daha rahat yudumlayabilmek için biraz doğruldum.</p>

    <p>“Bahse girerim ki dediğim doğrudur. Sen diğer yorumunu seviyorsun, değil mi Raymond?”</p>

    <p>“Aslında gerçekten bilemiyorum, çünkü diğer yorumu tam olarak hatırlamıyorum.”</p>

    <p>Emily’nin kanepenin diğer ucundan kalktığını duydum. “Şaka yapıyor olmalısın, Raymond.”</p>

    <p>“Komik, ama bugünlerde böyle şeyler dinlemiyorum. Aslında bu tarz müziği neredeyse tamamen unuttum. Hatta bu şarkının hangisi olduğunu hatırlayamıyorum bile.” Kulağa pek de hoş gelmeyen bir kahkaha da patlattım.</p>

    <p>“Neden bahsediyorsun?” derken sinirliydi. “Saçmalama. Sana lobotomi falan mı yapıldı? Çünkü başka türlü bunu unutamazsın.”</p>

    <p>“Eee, aradan yıllar geçti. Her şey değişiyor.”</p>

    <p>“Ne ima etmeye çalışıyorsun?” derken sesinde panik vardı. “Bu kadar değişmiş olamaz.”</p>

    <p>Konuyu başka yöne çekmek için çaresizce bir denemede bulundum: “İşyerinde tatsızlıklar olduğu için üzgünüm. Ne yazık!”</p>

    <p>Emily bu sözümü duymamış gibiydi. “Yani ne demek istiyorsun? <em>Bunu</em> sevmediğini mi söylüyorsun? Kapatayım mı, istediğin gerçekten bu mu?”</p>

    <p>“Hayır, hayır, Emily lütfen, çok güzel. Bir anlamda... Anıları geri getiriyor. Lütfen bir dakika önceki sessiz halimize dönüp rahatlayalım.”</p>

    <p>Tekrar iç geçirdi. Konuşmaya başladığında sesi yeniden nazikti.</p>

    <p>“Üzgünüm, canım. Unutmuşum. Sana bağırarak hata ettim. Özür dilerim.”</p>

    <p>“Hayır, hayır, aldırma.” Yatar pozisyondan oturur pozisyona geçerek, “Biliyor musun Emily, Charlie dürüst bir adam. Hem de çok dürüst ve seni seviyor. Daha iyisini bulamazsın, biliyorsun,” dedim.</p>

    <p>Emily omzunu silkip biraz daha şarap içti. “Doğru söylüyorsun herhalde. Artık genç de değiliz. Kötülükte birbirimizden aşağı kalır yanımız yok. Kendimizi şanslı saymalıyız, ama hiçbir zaman halimizden hoşnut değiliz. Nedenini bilmiyorum, çünkü ne zaman durup düşünsem, gerçekten başkasını istemediğimi fark ediyorum.”</p>

    <p>Birkaç dakika boyunca şarabını yudumlayarak müziği dinledi. Sonra, “Biliyor musun Raymond, bir partideyken veya dans ederken ve hatta birlikte olmak istediğim kişiyle dans ederken odanın geri kalanının yok olması lazım. Ama her nasılsa olmuyor. Olmuyor. Üstelik, kollarımın arasındaki adamın yarısı kadar bile iyi bir adam da yok, biliyorum. Fakat hâlâ... odadaki herkes yerli yerinde duruyor. Bir türlü bırakmıyorlar. Bağırıyorlar, el sallıyorlar, dikkatini çekmek için her türlü maskaralığı yapıyorlar. ‘Hey bu adamla nasıl birlikte olabiliyorsun? Daha iyisini bulabilirsin. Buraya baksana.’ Sonunda her şeyin tadı kaçıyor ve o adamla baş başa kalıp sessizce dans edemez hale geliyor insan. Ne demek istediğimi anlıyor musun, Raymond?” diye yakındı.</p>

    <p>Bunun üzerine bir süre düşünüp şöyle dedim: “Ben, Charlie’yle sizin kadar şanslı değilim. Özel biri çıkmadı karşıma. Ama sanırım evet, bazı açılardan ne demek istediğini anlıyorum. Nereyle ve nasıl yetineceğini bilmek zor.”</p>

    <p>“Ne yazık ki haklısın. Keşke çevremizdekiler bu kadar zorlayıcı olmasa. Keşke peşimizi bıraksalar ve yolumuza devam etmemize müsaade etseler.”</p>

    <p>“Biliyor musun Emily, sana söylediklerimde şaka yapmıyordum. Charlie senin için ölüp bitiyor. İlişkinizin iyi gitmemesine çok üzülüyor.”</p>

    <p>Arkası bana dönüktü ve uzun süre bir şey söylemedi. Birden Sarah Vaughan olağanüstü yavaş yorumuyla “April in Paris”e başlayınca, Emily, Sarah sanki onun adını söylemiş gibi şarkıya katıldı. Sonra bana döndü ve başını iki yana salladı.</p>

    <p>“İnan bana, bu müziği artık dinlemiyor olmanı hâlâ kabullenemiyorum. Eskiden annemin bana üniversitedeyken aldığı küçük pikapta bu plakları ne çok dinlerdik. Nasıl unutursun?”</p>

    <p>Kanepeden kalkıp, elimde bardağımla sürgülü kapılara doğru yürüdüm. Terasa bakarken, gözlerimin yaşlarla dolu olduğunu hissettim. Kapıyı itip dışarı çıktım, Emily bu yaşları fark etmeden silebileyim istedim, ama peşimden geliyordu. Belki de fark etmiştir, ne bileyim?</p>

    <p>Hoş ve ılık bir akşamdı. Sarah Vaughan’la orkestrası da terasa süzüldüler. Yıldızlar her zamankinden daha parlaktı ve komşuların ışıkları yıldızların uzantısı gibi göz kırpıyorlardı.</p>

    <p>Emily, “Bu şarkıya bayılıyorum,” dedi. “Herhalde bunu da unutmuşsundur. Unuttuysan bile dans edebilirsin, değil mi?”</p>

    <p>“Sanırım becerebilirim.”</p>

    <p>“Fred Astaire ve Ginger Rogers gibi olabiliriz.”</p>

    <p>“Evet, olabiliriz.”</p>

    <p>Kadehlerimizi taş masanın üzerine bırakıp dansa başladık. Harika dans ediyorduk diyemem (dizlerimiz birbirine çarpıyordu), ama Emily’yi kendime doğru çektim ve elbisesinin dokusunu, saçını ve tenini hissettim. Onu kollarımın arasında tutmak bir kez daha ne kadar kilo aldığını fark etmeme yol açtı.</p>

    <p>Kulağıma yavaşça, “Haklısın Raymond,” dedi. “Charlie iyidir. Kendimizi toparlamalıyız.”</p>

    <p>“Evet toparlamalısınız.”</p>

    <p>“Sen iyi bir dostsun, Raymond. Sensiz ne yapardık?”</p>

    <p>“Eğer iyi bir dost olduğumu düşünüyorsan memnun olurum, çünkü başka hiçbir şeyde iyi değilim. Hatta biraz lüzumsuz bir adamım aslında.”</p>

    <p>Omzumu sıkıca kavradığını hissettim.</p>

    <p>“Böyle söyleme,” diye fısıldadı. “Böyle konuşma, sen o kadar iyi bir dostsun ki.”</p>

    <p>Bu parça Sarah Vaughan’ın “April in Paris”inin, trompette Clifford Brown’un olduğu 1954 tarihli kaydıydı. Yani uzun bir parça olduğunu ve aşağı yukarı sekiz dakika süreceğini biliyordum. Bu durumdan memnundum; çünkü biliyordum ki şarkı sona erdiğinde dansa devam etmeyecek, onun yerine içeri girip güveç yiyecektik. Ayrıca, Emily’nin, günlüğünün başına gelenler konusunu tekrar açacağına ve bu sefer savunmamı gayet uyduruk bulacağına da emindim. Yine de, belli mi olurdu? Hiç değilse birkaç dakika daha güvendeydik ve yıldızların altında dans etmeye devam ettik.</p>
  </div>
</body>
</html>
