<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-style:italic;}
  span.sgc-1 {font-weight:bold;}

  h3.sgc-4 {text-align: center;}
  h2.sgc-3 {text-align: center; text-decoration: underline}

  h3.sgc-5 {text-align: center; text-decoration: underline}

  p.sgc-8 {margin-top:3%}
  p.sgc-7 {margin-left:10%; font-size:90%;}
  p.sgc-6 {margin-left:10%; font-size:90%; margin-top:3%}
</style>
</head>

<body>
  <h3 class="sgc-3 sgc-5">İkinci Bölüm</h3>

  <h3 class="sgc-4 sigil_not_in_toc"><br /></h3>

  <h3 class="sgc-4 sigil_not_in_toc"><br /></h3>

  <h3 class="sgc-4 sigil_not_in_toc">I</h3>

  <p class="px">Ştoltz baba tarafından yan Almandı. Annesi Rus, dini Ortodoks, ana dili Rusçaydı. Rusçayı annesinden, kitaplardan, köylü çocuklarla oyunlar oynarken, babalarıyla konuşurken, üniversitede, Moskova pazarlarında öğrenmişti. Almancayı ise babasından ve kitaplardan.</p>

  <p>Ştoltz babasının çiftlik yöneticisi olduğu Verhlyova köyünde büyüdü, ilköğrenimini orada tamamladı. Sekiz yaşından sonra babasıyla haritanın başına oturmuş, Herder’in<a href="../Text/DiPNOTLAR.xhtml#a26" id="k26"><sup>[26]</sup></a> Wieland’ın<a href="../Text/DiPNOTLAR.xhtml#a27" id="k27"><sup>[27]</sup></a> eserlerini hecelemiş, kutsal kitaptan bölümler ezberlemiş; okuma yazması olmayan köylülerin, esnafın, fabrika işçilerinin hesaplarını yapmış; annesiyle birlikte din kitaplarından, Krılov’un masallarından bölümler okumuş, “Telemakhos”u<a href="../Text/DiPNOTLAR.xhtml#a28" id="k28"><sup>[28]</sup></a> hecelemeye çalışmıştı.</p>

  <p>Derslerden kurtulunca köylü çocuklarla birlikte kuş yuvası bozmaya gider; derslerde veya duada cebinden çoğu zaman kuş yavrusu cıvıltıları gelirdi.</p>

  <p>Kimi zaman, babası öğlen yemeğinden sonra bahçede bir ağacın altına oturmuş piposunu içerken, annesi bir kazak örer veya kanaviçe işlerken sokakta ansızın bir gürültü kopardı, bağrışmalar olurdu, bir sürü insan evin içine dolardı.</p>

  <p>Annesi telaşla sorardı:</p>

  <p>“Ne oluyor?”</p>

  <p>Babası soğukkanlılıkla cevap verirdi:</p>

  <p>“Gene Andrey’i getiriyorlardır.”</p>

  <p>Derken kapı ardına kadar açılır, kadınlı erkekli köylülerden oluşan bir kalabalık bahçeye dalardı. Gerçekten de Andrey’i getirirlerdi. Ama nasıl bir durumda: Çizmeleri yoktur ayağında, üstü başı yırtıktır, onun veya başka bir çocuğun ağzı burnu kan içindedir.</p>

  <p>Andrey evden her uzaklaştığında ve yarım günlüğüne kayıplara karıştığında annesi çok telaşlanır, huzursuz olurdu. Babasının, çocuğu özgür bırakmak konusunda kesin emri olmasa, yanından hiç ayırmayacaktı onu.</p>

  <p>Dışarıdan her geldiğinde yıkar temizlerdi onu annesi, iç çamaşırlarını, giysisini değiştirirdi. Küçük Andrey yarım gün tertemiz, uslu bir çocuk gibi dolaşırdı, akşamüzeri ya da kimi zaman sabaha doğru tanınmaz biçimde, üstü başı çamur veya yırtık, üzerinde uyuyakaldığı saman arabasıyla köylüler ya da ağların üzerinde uyuduğu kayıkla balıkçılar getirirlerdi onu.</p>

  <p>Anne iki gözü iki çeşme ağlardı, oysa baba hala gülerdi. Bazen şöyle derdi:</p>

  <p>“Yaman bir <span class="sgc-2">Bursch</span><a href="../Text/DiPNOTLAR.xhtml#a29" id="k29"><sup>[29]</sup></a> olacak, kafası çalışan bir <span class="sgc-2">Bursch!”</span></p>

  <p>Karısı sızlanırdı:</p>

  <p>“Neler söylüyorsunuz öyle, İvan Bogdanoviç! Her gün bir yeri morarmış dönüyor eve, geçen gün de burnu kan içinde geldi.”</p>

  <p>Baba gülerek karşılık veriyordu:</p>

  <p>“Burnu kanamayan ya da bir başkasının burnunu kanatmayan çocuğa çocuk mu derim ben!”</p>

  <p>Anne ağlardı, ağlardı, sonra piyanonun başına geçip Herz’in<a href="../Text/DiPNOTLAR.xhtml#a30" id="k30"><sup>[30]</sup></a> müziğiyle kederini unutmaya çalışırdı. Gözyaşları damla damla düşerdi tuşların üzerine. Ama küçük Andrey geldiğinde ya da getirildiğinde, yaptıklarını öylesine heyecanlı, neşeli anlatmaya başlardı ki, annesini bile güldürürdü. Ne zeki bir çocuktu! Çok geçmeden “Telemakhos”u annesi gibi okumaya başlamış, onunla dört el piyano çalmayı öğrenmişti.</p>

  <p>Bir seferinde tam bir hafta ortalarda görünmedi. Annesi hüngür hüngür ağlıyordu, oysa babasının umurunda değildi. Bahçede dolaşıyor, purosunu tüttürüyordu. Karısının, gidip Andrey’i aramaları önerisine şöyle karşılık vermişti:</p>

  <p>“Kaybolan Oblomovların oğlu olsaydı, bütün köyü, bölge polisini ayağa kaldırırdım, ama Andrey için buna hiç gerek yok, gelecektir. Esaslı bir <span class="sgc-2">burschtur</span> o!”</p>

  <p>Ertesi gün Andrey’i odasında, yatağında mışıl mışıl uyurken buldular. Karyolasının altında da bir tüfekle bir küçük torba barut, saçma vardı.</p>

  <p>Annesi soru yağmuruna tuttu onu:</p>

  <p>“Nereye kayboldun? Bu tüfeği nerede buldun? Neden cevap vermiyorsun bana?”</p>

  <p>Cevap kısaydı:</p>

  <p>“Bilmiyorum!”</p>

  <p>Babası, Comelius Nepos’tan Almancaya çeviri ödevinin hazır olup olmadığını sordu.</p>

  <p>“Hayır,” diye cevap verdi.</p>

  <p>Babası bunun üzerine yakasından tuttu onu, kapının dışına çıkardı, şapkasını başına geçirdi, kıçına öyle bir tekme attı ki, ayakları yerden kesildi.</p>

  <p>“Nereden geldiysen, oraya git,” dedi. “Döndüğünde çeviri ödevin de yanında olsun, hem de bir bölümün değil iki bölümün çevirisi; ayrıca annenin ezberlemeni söylediği Fransızca komedideki rolünü de ezberlemiş olacaksın... Yoksa eve dönme!”</p>

  <p>Andrey eve bir hafta sonra döndü. Ödev yanındaydı, rolünü de ezberlemişti.</p>

  <p>Biraz büyüyünce babası onu yaylı arabasına alır, yanına oturtur, dizginleri eline verir; atölyeye, sonra tarlalara, kasabaya, tüccarlara, devlet dairelerine sürmesini söylerdi. Başka bir gün killi toprak bakmaya giderler, babası bir parmak kil toprak alır, koklar, bazen diline sürer, oğluna da koklatır, ona toprağın nasıl olduğunu, işe yarayıp yaramayacağını açıklardı. Kimi zaman da potas, katran, domuz yağı işinin nasıl yürüdüğüne bakmaya giderlerdi.</p>

  <p>Çocuk on dört, on beş yaşlarına gelince babasının işleri için çoğu zaman arabayı tek başına alır, ya da heybesi eyerin kenarına asılı, ata biner, kasabaya giderdi. Bir şeyi unuttuğu, eksik, yanlış yaptığı, atladığı hiç olmazdı.</p>

  <p>Babası, anlattıklarını dinledikten sonra, kocaman eliyle omzunu okşayarak şöyle derdi:</p>

  <p><span class="sgc-2">“Recht gut, mein lieber Junge!<a href="../Text/DiPNOTLAR.xhtml#a31" id="k31"><sup>[31]</sup></a>”</span></p>

  <p>Yaptığı işin önemine göre, iki-üç ruble verirdi ona.</p>

  <p>Sonra annesi, çocuğun üzerindeki isi, çamuru, kili, yağı uzun süre temizlerdi.</p>

  <p>Oğlunun böyle uygulamalı bir eğitim görmesinden hoşlanmıyordu. Onun da babasının bir zamanlar olduğu gibi, bir Alman küçük esnaf olacağından korkuyordu. Alman milleti onun gözünde kökten küçük esnaftı. Almanların, bin yılın onlara kazandırdığı burjuva alışkanlıklarıyla her yerde gösterdikleri, bir türlü gizleyemedikleri (inekler de öyle, boynuzlarını gizleyemezler) kabalığı, kendi başına buyrukluğu, kibri hiç sevmezdi.</p>

  <p>Ona göre, Almanların hiçbiri kibar değildi, olamazdı da... Alman karakterinde en küçük bir yumuşaklık, incelik, hoşgörü; güzel bir toplum içinde hayatı öylesine güzelleştiren hiçbir şey bulamıyordu. Bir kuralın dışına çıkabilmek, bir geleneği bozabilmek, düzene uymayabilmek yeteneklerinden de yoksun görüyordu onları.</p>

  <p>Bu kaba insanlar kendilerine verilen bir şeyin üzerine abandıkça abanır, tuttuklarım koparmaya çalışırlardı. Kurala uygun hareket etmiş olmak için alınlarıyla duvarı delmeye bile hazırdılar.</p>

  <p>Bayan Ştoltz kızken zengin bir ailenin yanına mürebbiye olarak girmiş, yurtdışına çıkmak, bütün Almanya’yı dolaşmak fırsatını bulmuştu. Almanların kısa pipolarını tüttüren, dişlerinin arasından tüküren dükkancılar, zanaatçılar, tüccarlar, sopa gibi dimdik subaylar ve erler, kafaları yalnızca kötü işlere çalışan, kaba kuvvetle para kazanmaya, seviyesiz bir düzene, sıkıcı bir hayata, ukala bir görev bilincine sahip, yetenekli, bayağı suratlı memurlar olduklarını düşünürdü.</p>

  <p>Her zaman şöyle geçirirdi içinden: “İstediğin kadar güzel, hoş şeyler giydir bir Alman’a; beyaz gömlekler, cilalı potinler, hatta sarı eldivenler, hepsi köseleden yapılmış gibi durur üzerinde... Beyaz kol ağızlarından kaba, kırmızı elleri sarkar; zarif giysilerin içinde (bir fırıncı olmasa da), bir büfeci vardır. Kol ağızlarından dışarı çıkan elleri ya bir murç ister, ya da, olsa olsa orkestrada bir çalgının yayını.”</p>

  <p>Oysa oğlunu kibar bir beyefendi olarak görmek istiyordu; babası sıradan bir Alman esnaf olsa da, annesi bir Rus soylusuydu, teni bembeyazdı, endamı düzgündü, elleri, ayakları küçücüktü, yüzü tertemizdi, bakışı aydınlık... Böylesi ancak varlıklı Rus ailelerinde ya da elbette Almanya dışında, yabancı ülkelerde bulunurdu.</p>

  <p>Öyleyken oğlu değirmen çeviriyor; atölyeden, tarladan eve babası gibi üstü başı toz toprak, gübre içinde, elleri çamurdan kıpkırmızı, kurt gibi aç dönüyordu!</p>

  <p>Annesi hemen oturup onun tırnaklarını kesiyor, kıvır kıvır saçlarını tarıyordu. Ona pek güzel yakalıklar, gömlekler dikiyordu, kentten ceketler ısmarlıyordu. Onu Herz’in duygulu müziğini dinlemeye alıştırıyor; ona kuşlar, yaşamın güzellikleri üzerine şarkılar söylüyor; kah bir savaşçının kah bir yazarın parlak öyküsünü anlatıyor, ve oğlu için az insanın kavuştuğu öyle yüce bir gelecek hayal ediyordu.</p>

  <p>Hesap boncuklarının şakırtıları, köylülerin yağlı hesap pusulalarının düzenlenmesi, atölye işçileriyle uğraşmak bütün bu hayallerini yıkabilirdi!</p>

  <p>Andrey’in kasabaya gidip geldiği arabadan da, babasının ona hediye ettiği muşamba yağmurluktan da, yeşil güderi eldivenlerinden de nefret ediyordu. Çalışma hayatının sembolleriydi bunlar çünkü.</p>

  <p>İşin kötüsü, çok da güzel çalışıyordu Andrey. Babası küçük yatılı okulunda kendine yardımcı öğretmen yapmıştı onu.</p>

  <p>Hepsi bu kadar olsaydı gene iyiydi; Almanya’da yaptıkları gibi, bir de aylık bağlamıştı ona: Makbuz karşılığında ayda on ruble veriyordu oğluna.</p>

  <p>Üzülme sen iyi yürekli anne; oğlun Rus toprağında yetişti; Alman ineklerinin boynuzları arasında, değirmen çeviren ellerin olduğu çalışan bir toplumda değil... Hemen yakında Oblomovka var. Orada her gün bayram! İnsanlar çalışmıyorlar orada, işi bir yük gibi atıyorlar sırtlarından. Evin efendisi şafak vakti kalkmıyor yataktan; yağlı tekerlekler, yaylar arasında iş yerlerini dolaşmıyor.</p>

  <p>Evet, Verhlyova’da yılın büyük bölümü boş duran, kapılan kapalı büyük bir ev vardır. Ama yaramaz bir çocuk sık sık girer o eve; orada uzun koridorlar, salonlar, duvarlarda eskimiş, karanlık portreler görür. Portrelerde eller iri, kaba değildir. Baygın, mavi gözler, pudralı beyaz saçlar, zarif yüzler, dolgun göğüsler, bembeyaz manşetlerden çıkıp kılıcın kabzasının üzerine mağrur bir biçimde bırakılmış ince damarlı narin eller görür; kuşaklar boyu bir iş yapmadan refah içinde yan gelip yatmış, kadifeler, danteller, simli kumaşlar arasında günlerini geçirmiş insanların resimlerini görür...</p>

  <p>Bu yüzlerde şanlı geçmişin, savaşların, kahramanların öyküsünü okur. Orada okuduğu geçmiş, babasının piposunu içerken arada bir yere tükürerek ona belki yüz kez anlattığı, Saksonya’da tarla şalgamıyla patatesler arasında, pazar yeriyle tarla arasında geçen hayata hiç benzemiyordu...</p>

  <p>Bu evin asma kilitleri üç yılda bir kalkardı. Hayat dolardı oraya. Şölenler, balolar düzenlenirdi. Geniş salonları ışıl ışıl aydınlanırdı.</p>

  <p>Prensle prenses aileleriyle birlikte gelmişlerdir. Prens soluk yüzlü, patlak gözlü, geniş alınlı, ak saçlı bir ihtiyardır. Göğsünde pırıl pırıl üç yıldız vardır. Altın bir enfiye kutusu, zümrüt kabzalı bir bastonu, kadife çizmeleri vardır. Prenses endamıyla, her şeyiyle inanılmaz güzel bir kadındır. Sanki kimse yanına yaklaşamamış, onu kucaklamamış, öpmemiş, prensin kendisi bile, çocukları olmasına karşın, buna cesaret edememiş gibidir.</p>

  <p>Prenses, üç yılda bir kez indiği bu dünyadan çok yukarılardadır sanki. Kimseyle konuşmaz, evden dışarı hiç çıkmaz, yanındaki yaşlı üç kadınla birlikte köşedeki yeşil odada oturur; yürüyerek, bahçeden, üzeri kapalı bir galeriden kiliseye gider, orada bir paravanın arkasında sandalyede otururdu.</p>

  <p>Prensle prensesin dışında son derece neşeli, hareketli bir dünya oluyordu evde. Öyle ki, Andrey yemyeşil çocuk gözleriyle bu değişik kalabalığa bakar, gördüklerini keskin zekasıyla, farkında olmadan, hırsla, bir maskeli balodaymış gibi belleğine atardı.</p>

  <p>Prensin iki oğlu Piyer ile Mişel de oradaydı. Piyer daha ilk günden Andrey’e süvaride ve piyadede kalk borusunun nasıl çalındığını, atlı muhafız subaylarıyla hussar subaylarının mahmuzları arasındaki farkı, her alayın at rengini, öğrenim sonunda başarılı olmak için hangi mesleğe girmenin gerektiğini etraflıca anlatmıştır.</p>

  <p>Öteki kardeş Mişel ise Andrey’le tanışır tanışmaz onu karşısına almış, ona şaşırtıcı yumruk oyunları göstermiştir. Bunu yaparken yumruğu Andrey’in kah burnuna kah karnına gelmiş, sonra bunun İngiliz dövüşü olduğunu söylemiştir.</p>

  <p>Aradan üç gün geçtikten sonra Andrey, bu konuda hiç ders almadan, köy hayatının ona kazandırdığı canlılıkla, kollarının gücüyle İngiliz dövüşünde de, Rus dövüşünde de Mişel’in burnunu kırmış, iki küçük prense karşı bir üstünlük kazanmıştı.</p>

  <p>On bir ve on iki yaşlarında iki de uzun boylu küçük prenses vardı. İkisi de çok güzel giyiniyor, hiç kimseyle konuşmuyorlar, kimseye selam vermiyorlar, köylülerden korkuyorlardı.</p>

  <p>Bir mürebbiyeleri vardı. Andrey’in annesine kahve içmeye gelen mürebbiye Matmazel Ernestina ona Andrey’in saçlarını nasıl kıvırcık yapacağını öğretmişti. Annesi bazen Andrey’in başını tutup dizine koyuyor, acıtıncaya kadar saçlarını kağıda doluyor, sonra iki eliyle yanaklarından tutuyor, sevgiyle öpüyordu!</p>

  <p>Bir de, bütün gün tornada enfiye kutusu ve düğmeler yapan Alman vardı. Sonra, pazardan pazara durmadan içen bir müzik öğretmeni, birçok da hizmetçi kız, nihayet irili ufaklı bir sürü köpek...</p>

  <p>Bütün bunlar evi de, köyü de gürültüye, patırtıya, takırtıya, bağrış çağrışa, müziğe boğuyordu.</p>

  <p>Bir yandan Oblomovka, öte yandan prensin köşkündeki alabildiğine özgür yaşam Andrey’in Alman yapısıyla birleşince onun değil iyi bir Alman burjuvası, dar kafalı bir burjuva olmasını de engellemişti.</p>

  <p>Andrey’in babası bir ziraatçı, bir teknisyen, bir öğretmendi. Çiftçi babasından tarımda pratik dersler almış, Saksonya fabrikalarında teknoloji öğrenmiş, kırk öğretim görevlisinin bulunduğu yakındaki bir üniversitede, bu kırk bilim adamından şöyle böyle edindiği bilgileri başkalarına öğretmek hevesine kapılmıştı.</p>

  <p>Ama daha ileri gitmemiş, bu öğrendiklerinin kendisine yeterli olduğunu düşünerek, biraz da işe yarar şeyler yapması gerektiğine karar verip çiftliğe, babasının yanına dönmüştü. Babası da cebine yüz taler para koymuş, eline yeni bir yol çantası verip “Yolun açık olsun!” demişti.</p>

  <p>İvan Bogdanoviç o günden sonra bir daha yurdunu da, babasını da görmemişti. Altı yıl İsviçre’de, Avusturya’da kalmıştı, şimdi de yirmi yıldır Rusya’da yaşıyor, kaderine şükrediyordu.</p>

  <p>Kendisi üniversitede okumuştu, oğlunun da üniversitede okumasını istiyordu. Rus üniversitelerinin Alman üniversitelerine benzememesi önemli değildi; Rus üniversitesinin, oğlunu, onun için çizdiği yaşam yolundan çıkaracak, Alman yapısını ters yüz edecek olmasının da önemi yoktu.</p>

  <p>Son derece basit bir yolla halletmişti bu sorunu: Dedesinden gelen yaşam çizgisini alıp (sanki cetvelle), dümdüz olarak gelecekteki kendi torununa kadar uzatmıştı. İçi rahattı artık; Andrey’i Herz’in müziğinin de, annesinin masallarının, hayallerinin de, prensin köşkünün salonlarının, koridorlarının da pek etkilemeyeceğinden; aksine onun, dar Alman çizgisini dedesinin de, babasının da, kendisinin de hayal edemeyeceği geniş bir yola dönüştüreceğinden kuşkusu yoktu.</p>

  <p>Bununla birlikte, haddini de bilmiyor değildi. Oğlu için başka bir yol düşünemiyordu.</p>

  <p>Aslında, Andrey’in geleceğiyle pek o kadar ilgilenmiyordu. Oğlu üniversiteyi bitirip eve döndükten iki üç ay sonra babası ona Verhlyova’da yapabileceği bir şeyin olmadığını; Oblomov’u Petersburg’a gönderdiklerine göre, kendisinin de oraya gitmesinin iyi olacağını söylemişti.</p>

  <p>Ama Andrey’in neden Petersburg’a gitmesinin gerektiğini, Verhlyova’da kalıp çiftlik işlerinde babasına neden yardım etmeyeceğini kendine sormamıştı bile. Yalnızca, öğrenimini bitirdiğinde babasının onu evden uzaklaştırdığını hatırlamıştı, o kadar.</p>

  <p>Şimdi o da oğlunu uzaklaştırmıştı evden... Almanya’da böyle yapılırdı çünkü. Andrey’in annesi ölmüştü, dolayısıyla, itiraz edecek kimse de kalmamıştı.</p>

  <p>Köyden ayrılacağı gün İvan Bogdanoviç banknot olarak yüz ruble vermişti Andrey’e. Sonra şöyle demişti:</p>

  <p>“11 merkezine kadar atla gidersin. Orada Kalinnikov’dan üç yüz elli ruble alırsın, atı da ona bırakırsın. O kadar parası yoksa, atı satarsın. Yakında panayır açılacak orada. Su için de dört yüz ruble verirler sana. Moskova’ya kadar kırk, oradan Petersburg’a kadar da yetmiş beş rubleye gidersin... Geri kalan da bir süre yeter sana. Sonra ne istersen yaparsın. Benimle çalıştın, elimde şöyle böyle bir sermayenin olduğunu biliyorsun. Ama ben ölmeden önce ona güvenme. Ben de başıma bir taş düşmezse belki yirmi yıl daha yaşarım. Kandil yanıyor, içinde daha yağ var! İyi bir öğrenim gördün: Önün açık; devlet hizmetine girebilirsin, ticaret yapabilirsin, belki yazar bile olursun... Ne yapacağını, neye istekli olduğunu ben bilemem...”</p>

  <p>Andrey, “Bakarım,” demişti. “Bakarsın, hepsine birden başlarım.”</p>

  <p>Babası kahkahayı basmıştı, oğlunun omzuna birkaç kez öyle vurmuştu ki, at bile dayanamazdı buna. Oysa Andrey’in kılı kıpırdamamıştı.</p>

  <p>“Beceremezsen, yolunu bir anda bulamazsan, akıl danışacak birini ararsan Reinhold’a uğra. O sana yol gösterir.” Elini havaya kaldırıp ekledi: “O!... Bu... bu...” (Reinhold’u övmek istiyor, ama istediği uygun sözcüğü bulamıyordu.) “Saksonya’dan buraya onunla birlikte geldik. Şimdi dört katlı bir apartmanı var. Adresini söyleyeyim sana...”</p>

  <p>“İstemez,” demişti Andrey, “Söyleme. Benim de dört katlı bir apartmanım olduğu zaman uğrarım ona. Şimdilik işim olmaz kendisiyle...”</p>

  <p>Tekrar vurmuştu babası omzuna.</p>

  <p>Andrey ata binmişti. Eyere iki çanta bağlıydı. Birinde muşamba bir yağmurluk, altı kabaralı bir çift çizme, Verhlyova keten bezinden birkaç gömlek vardı. Bunlar babasının ısrarıyla satın alınmış, çantaya yerleştirilmişti. Öteki çantada ise, annesinin isteğine uyularak Moskova’ya ısmarlanan ince kumaştan zarif bir frak, kürklü bir palto, bir düzine ince gömlek, bir çift potin vardı.</p>

  <p>“Hadi!” demişti babası.</p>

  <p>“Evet!” diye karşılık vermişti oğlu.</p>

  <p>“Tamam mı?” demişti babası.</p>

  <p>“Tamam!” demişti oğlu.</p>

  <p>Karşılıklı, birbirinin içindekileri okumak istiyor gibi, bir şey söylemeden bakmışlardı birbirlerinin yüzüne.</p>

  <p>Bu arada meraklı bir grup komşu toplanmış, ağızları açık, kahyanın oğlunu gurbete nasıl yolcu ettiğini izliyordu.</p>

  <p>Baba oğul birbirinin elini sıkmışlar, Andrey hızla uzaklaşmıştı. Komşular aralarında konuşuyorlardı:</p>

  <p>“Baksana şu köpek yavrusuna. Gözünden bir damla yaş bile akmadı! Görüyor musun, çite konmuş iki karga bağırıyor, uğursuzluk... kötü şeyler olacak!..”</p>

  <p>“Hadi canım, karga falan vız gelir ona! İvan-Kupalo gecesinde<a href="../Text/DiPNOTLAR.xhtml#a32" id="k32"><sup>[32]</sup></a> ormanda tek başına dolaşan adamdır o! Rus olsa, başına neler gelirdi!..”</p>

  <p>Bir kadın, “ihtiyar gavur da öyle!” demişti. “Kedi yavrusu gibi sokağa atıyor oğlunu: Ne sarılıp öptü çocuğu, ne bir damla gözyaşı döktü.”</p>

  <p>Babası birden seslenmişti:</p>

  <p>“Dur! Andrey dur!”</p>

  <p>Andrey durdurmuştu atı.</p>

  <p>“Ne var?” diye sormuştu.</p>

  <p>“Eyerin kolonu gevşek, biraz ger onu.”</p>

  <p>“Şamşevka’ya kadar böyle giderim, orada gererim, şimdi zaman kaybetmeyeyim. Ortalık kararmadan orada olmalıyım.”</p>

  <p>Babası kolunu sallayarak, “Olur!” demişti.</p>

  <p>Oğlu atı hafifçe mahmuzlayıp başını evet anlamında eğmişti.</p>

  <p>“Tamam!”</p>

  <p>Komşular konuşuyorlardı aralarında:</p>

  <p>“Ah, ah! Köpek bunlar, inanın köpek! İki yabancı sanki!”</p>

  <p>Ama birden kalabalık arasından bir hıçkırık yükselmişti. Bir kadın tutamamıştı kendini. Baş atkısının ucuyla gözyaşlarını silerek şöyle diyordu:</p>

  <p>“Vah yavrum! Öksüzüm benim! Anacığın öldü gitti, arkandan dua edecek kimsen yok... Dur, bari ben haç çıkararak hayırlı yolculuklar dileyeyim sana!..”</p>

  <p>Andrey atının başını çevirip kadının yanına gitmiş, atından atlayıp yaşlı kadını kucaklamıştı; dönüp gidecekti ki, yaşlı kadın haç çıkararak onu yanaklarından öpünce Andrey de birden ağlamaya başlamıştı. Yaşlı kadının sevgi dolu sözleri annesini hatırlatmıştı ona; kadında annesini görür gibi olmuştu.</p>

  <p>Tekrar sarılmıştı yaşlı kadına, daha sıkı sıkmıştı onu kollarının arasında, sonra çabucak gözyaşlarını silmiş, atma atlamıştı. Mahmuzlamıştı atını, toz bulutunun içinde gözden kaybolmuştu, iki yandan koşan üç köpek çılgınca havlayarak kovalıyordu atı.</p>

  <h3 class="sgc-4 sigil_not_in_toc"><br /></h3>

  <h3 class="sgc-4 sigil_not_in_toc"><br /></h3>

  <h3 class="sgc-4" id="sigil_toc_id_11">II</h3>

  <p class="px">Ştoltz, Oblomov’la yaşıttı: O da otuzunu geçmişti. Devlet hizmetinde çalışmış, sonra istifa etmiş, kendi işleriyle ilgilenmiş, babasına dediği gibi, gerçekten de bir ev satın almış, para biriktirmişti, ihracat yapan bir kuruluşun ortaklarındandı.</p>

  <p>Sürekli yolculuklar yapıyordu: Şirketten birinin Belçika’ya ya da İngiltere’ye gönderilmesi gerektiğinde onu gönderiyorlardı. Bir proje yapılması ya da yeni bir planın uygulamaya konulması gerektiğinde, bu görevi ona veriyorlardı. Bununla birlikte, sosyete toplantılarına katılmaya, okumaya da zaman bulabiliyordu. Bütün bunlara nasıl yetişiyordu, orasını Tanrı bilirdi.</p>

  <p>Safkan bir İngiliz atı gibi baştan ayağa kalın kemik, adale ve sinirdi. Hafif zayıftı; yüzünde yalnızca kas ve kemik vardı, yağın tombulluğundan eser yoktu. Yüzünün cildi düz, hafif esmerdi, yanakları al değildi. Gözleri hafiften yeşildi, ama gene de anlamlıydı.</p>

  <p>Gereksiz el kol hareketleri yapmazdı. Bir yerde oturuyorsa, sakin otururdu; hareket ediyorsa, gerektiği kadar el kol hareketi yapardı.</p>

  <p>Yapısında hiçbir fazlalık olmadığı gibi, yaşamının ruhsal yönden ince yönlenmeleriyle pratik arasında da bir denge kurmaya çalışırdı. Her iki taraf (arada bir kesişerek, birbirine dolanarak da olsa) paralel yürürdü; hiçbir zaman ağır, çözülmez kördüğüm olmazlardı.</p>

  <p>Yolunda sağlam adımlarla, cesaretle yürürdü. Bütçesine göre yaşar; her gününü, her rublesini hesaplı harcadığı gibi, kontrolünü bir an elden kaçırmamaya, zamanını, emeğini, kalbinin ve ruhunun gücünü ölçüp biçerek kullanmaya çalışırdı.</p>

  <p>Üzüntülerini ve sevinçlerini de, elinin kolunun hareketini, adım atışını kontrol altında tuttuğu gibi kontrol altında tutar, onları, iyi veya kötü havalar gibi olağan görürdü.</p>

  <p>Yağmur yağarken şemsiyesini açar, yani kederi olduğu sürece üzülürdü, ya da hiç çekinmeden acı çekerdi. Daha çok da acısına, sırf her acısının suçunu kendinde bulduğu için sabırla katlanır, onu paltosunu çıkarıp başkasının askısına asar gibi üzerinden atmazdı.</p>

  <p>Sevincinin hazzını, yol kenarından kopardığı bir çiçeğin, elinde solana dek ona tattırdığı hazzı tadar gibi tadar, sonra atardı. Yani, her zevk kadehinin dibindeki acı damlayı içmezdi.</p>

  <p>Hayata sade, yani doğrudan, gerçek bir bakış... Onun için her zaman sorun buydu işte. Bunu hallettiği sürece hayatın bütün zorluğunu fark eder; yanlış yolda olduğunu görüp, doğru yolu bulunca kendiyle için için gurur duyardı</p>

  <p>Sık sık şöyle derdi kendi kendine: “Basit yaşamak çok zor, çok karışık!” Aceleci bakışlarla, hayatın nerede dolambaçlı, nerede dümdüz olduğunu, iplerin birbirine nerede karıştığını, hayatın nerede düğüm olduğunu anlamaya çalışırdı.</p>

  <p>Her türlü hayalden korkar, hayal alemine dalarsa da girişinde <span class="sgc-2">ma solitude, mon ermitage, mon repos</span><a href="../Text/DiPNOTLAR.xhtml#a33" id="k33"><sup>[33]</sup></a> yazan bir mağaraya girer gibi, oradan hangi saatte, hangi dakikada çıkacağını bilerek girerdi.</p>

  <p>Onun ruhunda hayale, bilinmeyene, gizeme yer yoktu. Deneyimin analizinden, pratik gerçeğin süzgecinden geçmemiş her şey onun gözünde bir ışık veya renk yanılgısı ya da, nihayet, deneyimden henüz geçmemiş bir olguydu.</p>

  <p>Bilinmezler içinde bir şeyler aramak veya bin yıl sonra öğrenilecek sırlar, yapılacak keşifler üzerine Donkişotluk etmek alışkanlığı yoktu. Ne çocukça bir inanç ne de bir züppenin kuşkuculuğunu göstererek bilinmezin eşiğinde durur; orada yasanın, yasayla birlikte de bilinmezin anahtarının çıkmasını beklerdi.</p>

  <p>Hayal dünyasını izlediği, kontrol altında tuttuğu gibi, yüreğini de izlerdi. Bu alanda becerikli olamadığı için, kalp işlerinde henüz <span class="sgc-2">terra incognita</span><a href="../Text/DiPNOTLAR.xhtml#a34" id="k34"><sup>[34]</sup></a> olduğunu itiraf etmek zorunda kalırdı.</p>

  <p>Kendisi için yabancı olan bu alanda, süslenmiş yalanı soluk gerçekten zamanında ayırt edebildiğinde Tanrı’ya şükrederdi. Yapmacık çiçeklerle ustaca örtülmüş bir yalana kandığında, kalbi hızlı çarpmaya başlamış olsa da, yere düşmeden ondan uzaklaştığı için kendi kendine sitem etmez; alnında soğuk ter damlacıkları birikmediğine, kalbine kan dolmadığına, daha sonra hayatının üzerine uzun süre kara gölgeler çökmediğine pek sevinirdi.</p>

  <p>Belirli bir düzeyde kalabildiği zamanlar kendini mutlu sayar; duygu atma atlayıp gerçekler dünyasıyla tuhaflıklar dünyası arasındaki ince çizgiyi geçmez, ya da geçtiyse, dönüşte acımasızlıkların, kurnazlıkların, ukalalıkların, güvensizliğin, küçük şeylerin, kalbi soğutan kuru toprağına, çölüne dönmezdi.</p>

  <p>Heyecanlı olduğu zamanlar, gerektiğinde atılım yapmak, özgürlüğünü elde etmek için ayaklarının altında toprağı, içinde gücü hissederdi. Güzellik karşısında gözleri kamaşmaz, bu yüzden de erkeklik onurunu unutmaz, onu yerlerde süründürmez, (bunu pek isteyerek yapmasa da) güzel kadına köle olmaz, “ayaklarının dibine yatmaz”dı.</p>

  <p>Tapındığı bir şey yoktu, dolayısıyla ruh gücü, beden kalesi sağlamdı. Ayrıca, aklı başında, mağrurdu. Pek rahat kadınların bile ister istemez çekindikleri taptaze, güçlü bir esinti vardı onda.</p>

  <p>Bu ender bulunur, değerli özelliklerinin kıymetini bilirdi ve onları öylesine cimrice kullanırdı ki, onun bencil, duygusuz biri olduğunu söylerlerdi. Kendini taşkınlıklardan geri tutması; doğal ve özgür ruhsal durumunun sınırlarını aşmaması yüzünden serzenişte bulunurlardı ona; öte yandan kimi zaman da, kendini batağa atan, kendisinin de, başkalarının da hayatını perişan eden birileri imrenerek, şaşırarak göklere çıkarırdı onu.</p>

  <p>Çevresindekiler şöyle derlerdi:</p>

  <p>“Tutku, coşkunluk her şeyi bağışlatır; oysa siz bencilliğinizle yalnızca kendinizi düşünüyorsunuz. Bakalım hangi güzele saklamaktasınız kendinizi?”</p>

  <p>Ştoltz uzaklara bakarak, dalgın, karşılık verirdi:</p>

  <p>“Evet, birisine saklıyorum...”</p>

  <p>Tutkularının şiirine inanmayı sürdürür; başkalarının coşkulu atılmalarına, yıkıcı davranışlarına özenmez; hep, kusursuz, katı bir hayat çizgisinde düzgün bir yaşamı özlerdi. Onu eleştirdikleri ölçüde direnir, hatta, en azından tartışmalarda, softaca bir ahlak anlayışını savunurdu. Şöyle derdi: “İnsanının olağan görevi, yılın dört mevsimini yaşamak, yani yaşamının dört çağını fazla atlayıp zıplamadan yaşamak, yaşam kadehini son güne kadar tek damlasını boşa dökmeden içmek, şiiri tutuşturmaması için ateşini fırtınalı yangınlardan koruyarak ağır ağır yanmasını sağlamaktır.” Arkasından eklerdi: “Düşüncelerimi davranışlarımla doğrulayabilirsem mutlu olacağım, ama hiç umudum yok, çünkü çok zor bir şey bu, insanoğlu çok bozuldu, ayrıca gerçek bir eğitim yok.”</p>

  <p>Kendine çizdiği yolda inatla yürürdü. Bir şeyi kafasına taktığını gören yoktu. Besbelli, yorgun kalbi bir şey için hiç sızlamazdı. İçi rahattı. Karmaşık, zor veya yeni sorunlarla hiçbir zaman boğuşmaz, onlara eski tanıdıklar gibi, onlarla tekrar karşılaşmış, bildik yerlere gelmiş gibi davranırdı.</p>

  <p>Karşısına nasıl bir durum çıkarsa çıksın (bir kilerci kadının, kuşağına asılı anahtarlar arasından o anda kendisine gerekli olanı ilk el atışında bulup çıkarması gibi), o da hemen, bu durum için gerekli olan yöntemi kullanırdı.</p>

  <p>Amacına ulaşma yolunda onun için en önemli olan sebattı: Onun gözünde insanın kişiliğini gösterirdi bu. Amaçları ne kadar küçük olursa olsun, sebat gösteren insanlara saygı duyardı.</p>

  <p>“Adam dediğin böyle olur!” derdi.</p>

  <p>Şunu da ekleyelim: Kendisinin de bir amacı vardı, bütün engelleri cesaretle aşarak o amacına doğru yürür ve yoluna ancak bir duvar ya da geçilmez bir uçurum çıkarsa dururdu.</p>

  <p>Ama gözlerini kapayıp kendini uçuruma atacak veya duvara toslayacak kadar gözü kara da değildi. Uçurumu, duvarı ölçer biçer, onları aşamayacağını anlarsa, kendisi için ne diyeceklerini umursamadan, geri dönerdi.</p>

  <p>Böyle bir kişiliğin oluşması için belki de Ştoltz’un yetiştiği ortamın karışık koşullarının bir araya gelmesi gerekirdi. Bizim devlet adamlarımızın eskiden beri ezberlediği klişeleşmiş beş altı yöntem vardır: Tembel tembel çevrelerine bakınarak ellerini devlet çarkına sokarlar ve ayağım kendisinden öncekinin yerine koyup, uyuklayarak döndürürler çarkı. Ama uyuklayanlar uyanmışlardır artık, gözler açılmıştır, haykırışlar yükselmektedir, sert adımlar atılmakta, sesler yükselmektedir... Rus ismi olan daha çok Ştoltz’lar gerekiyor bize!</p>

  <p>Oblomov gibi, kişiliğinin her çizgisiyle, attığı her adımla, bütün varlığıyla Ştoltz’un yaşamındaki her şeye böylesine ters olan biri Ştoltz’la nasıl yakın olabilmişti? Bilinen bir gerçektir: Karşıt kişilikler sevgiyi yaratmıyor olsalar bile, ona engel de olmazlar.</p>

  <p>Üstelik, iki önemli bağ, çocukluk ve okul yılları da birbirine bağlıyordu onları. Ayrıca, Oblomov’un evinde Alman çocuğa gösterilen içten, sıcak Rus sevgisi, yakınlığı; arkasından Ştoltz’un Oblomov üzerinde sağladığı fiziksel ve manevi açıdan güçlü etki; en çok da, Oblomov’un iyi olan her şeye beslediği derin sempatiyle dolu temiz, aydınlık yüreğinin bu her zaman güvenilir kalbin içten, dürüst çağrısına karşılık verişi... bütün bunlar iki dostun yakınlaşmasının temelinde yatan etkenlerdi.</p>

  <p>Bir insan, bu aydınlık, çocuksu ruha bir kez bilerek ya da rastlantı sonucu bakacak olursa (o anda üzgün veya neşeli olması fark etmezdi) ona aynı içtenlikle karşılık vermeden edemezdi; olaylar yakınlaşmalarına engel olsa bile, en azından, tatlı, sağlam bir hatırası kalırdı onda.</p>

  <p>Andrey, işlerinden kurtulduğunda; (bir sosyete toplantısından, akşam yemeğinden, balodan çıkışta) Oblomov’un geniş divanında biraz oturmak ve endişeli, bitkin ruhunu tembel bir sohbetle yatıştırmak, dinlendirmek için ona uğrardı. Her uğradığında da, geniş balo salonlarından mütevazı evine dönen veya güneyin güzelim doğasından, bir zamanlar, henüz çocukken dolaştığı kayın koruluğundan dönen bir insanın duyduğu huzuru bulurdu orada.</p>

  <h3 class="sgc-4 sigil_not_in_toc"><br /></h3>

  <h3 class="sgc-4 sigil_not_in_toc"><br /></h3>

  <h3 class="sgc-4" id="sigil_toc_id_12">III</h3>

  <p class="px">“Selam İlya,” dedi Ştoltz. “Seni gördüğüme nasıl sevindim, bilemezsin! Ee, nasılsın bakalım? Sağlığın yerinde mi?”</p>

  <p>Oblomov göğüs geçirdikten sonra karşılık verdi:</p>

  <p>“Ah, hayır Andrey kardeş, kötüyüm. Sağlığım berbat!”</p>

  <p>Endişeli, sordu Ştoltz:</p>

  <p>“Ne o, hasta mısın?”</p>

  <p>“Şu arpacıklardan çok çekiyorum. Sağ gözümdeki daha yeni geçmişti. Şimdi sol gözümde bir yenisi çıkıyor.”</p>

  <p>Ştoltz güldü.</p>

  <p>“O kadarcık mı?” diye sordu. “Çok uyuyorsun da ondandır.” “Ne ‘o kadarcık’ı... Midem yanıyor. Dün doktor ne dedi, bilsen... ‘Yurtdışına gitmelisin, yoksa durumun fena senin,’ diyor. ‘Felç olabilirsin...’”</p>

  <p>“Peki, ne yapmayı düşünüyorsun?”</p>

  <p>“Gitmeyeceğim.”</p>

  <p>“Sebep?”</p>

  <p>“Düşünsene! Daha neler dedi, anlatayım da dinle: Dağlarda yaşayacakmışım, Mısır’a mı, Amerika’ya mı ne gidecekmişim.”</p>

  <p>Ştoltz soğukkanlı bir tavırla, “Bunda ne var ki?” dedi. “İki haftada gidersin Mısır’a, Amerika’ya da üç haftada.”</p>

  <p>“Sen de mi aynı şeyi söylüyorsun Andrey! Aklı başında bir sen vardın, sen de sapıttın! Mısır’a, Amerika’ya kimler gider? İngilizler... Tanrı öyle yaratmış onları... Ülkelerinde yaşayacak yerleri yok da ondan... Bizden kim gider oralara? Belki hayatından bezmiş, umutsuz birileri...”</p>

  <p>“Gerçekten de ne iyi olur! Bir arabaya veya gemiye binersin, temiz hava alırsın, başka ülkeleri dolaşırsın, yeni yeni yerler, kentler, insanlar, değişik şeyler görürsün... Ah, İlya! Söylesene, Oblomovka’da işlerin nasıl?”</p>

  <p>İlya İlyiç kolunu umutsuzca sallayarak mırıldandı:</p>

  <p>“Ah!..”</p>

  <p>“Ne oldu?”</p>

  <p>“Ne olacak: Hayat yakamı bırakmıyor!”</p>

  <p>“İyi ya, şükret!”</p>

  <p>“Şükret demek kolay! Hep başımı okşasa, iyi... Okulda uslu bir çocuğa yaramazların durmadan sataşmaları, bir yerlerini çimdiklemeleri, birden alnına bir şaplak atmaları, başından aşağı kum boca etmeleri gibi hayat da öyle rahat vermiyor bana işte... Gücüm kalmadı artık!”</p>

  <p>“Fazla rahatsın sen! Söyle bakalım, ne oldu?”</p>

  <p>“İki sıkıntı var başımda.”</p>

  <p>“Nedir?”</p>

  <p>“İflas ettim.”</p>

  <p>“Nasıl yani?”</p>

  <p>“Dur hele, kahyanın mektubunu okuyayım sana da dinle... Nerede şu mektup? Zahar, Zahar!”</p>

  <p>Zahar gelip mektubu buldu. Ştoltz okudu mektubu, (kahyanın ifadesine olacak) güldü.</p>

  <p>“Ne hınzır herif senin şu kahyan!” dedi. “Köylüleri salıvermiş, sonra da yakınıyor! Kimlik belgelerini ver ellerine, nereye giderlerse gitsinler...”</p>

  <p>Oblomov itiraz etti:</p>

  <p>“Olur mu öyle şey, ya hepsi gitmeye kalkarsa?”</p>

  <p>Ştoltz gayet sakin, “Giderlerse gitsinler!” dedi. “Bulunduğu yerde durumu iyi olanlar, para kazananlar gitmez, kalır, iyi olmayanlar gider, onların da sana bir yararı yoktur zaten.”</p>

  <p>“Amma da yaptın!” dedi İlya İlyiç. “Oblomovka’nın köylüleri uyumlu, evine barkına bağlı insanlardır. Ne diye sağa sola gideceklermiş?..”</p>

  <p>Ştoltz kesti sözünü:</p>

  <p>“Ama senin bir şeyden haberin yok, Verhlyova’da bir liman yapmayı düşünüyorlar. Şose geçecek oradan. Dolayısıyla, Oblomovka büyük yola yakın olacak. Ayrıca, kasabada da panayır kurulacak.</p>

  <p>“Aman Tanrım!” dedi Oblomov. “Bir bu eksikti! Sakin, kalabalıktan uzak, huzurlu bir yerdi Oblomovka, şimdi panayır mı kurulacak yanında?.. Büyük yol da yakınından geçecek ha! Köylüler kasabaya gidip gelecekler, köye satıcılar girecek... Her şey mahvoldu yani! Felaket!”</p>

  <p>Ştoltz güldü. Oblomov konuşmasını sürdürdü:</p>

  <p>“Bir felaket değil de ne bu? Köylüler kendi halinde insanlardı, sesleri çıkmazdı, işleriyle ilgilenirlerdi yalnızca, başka bir şey düşünmezlerdi. Şimdi yoldan çıkacaklar! Çaydı, kahveydi, kadife pantolondu, müzikti, boyalı çizmelerdi... Çok kötü olacak!”</p>

  <p>“Evet, böyle kalırsa elbette iyi olmayacak,” dedi Ştoltz. “Sen köyde bir okul açsana...”</p>

  <p>“Çok erken değil mi?” dedi Oblomov. “Köylülerin okuma yazma öğrenmeleri tehlikelidir: Sonra tarla sürmek istemezler...” “Hayır, tarlanın daha iyi nasıl sürülmesi gerektiğini öğrenirler... Ne tuhaf şeyler düşünüyorsun öyle! Evet, bak ne diyeceğim, şaka bir yana, köye gitmelisin sen, hem de hemen, bu yıl.”</p>

  <p>Oblomov çekingen bir tavırla, “Evet, doğru söylüyorsun,” dedi. “Ama planım henüz tam hazır değil...”</p>

  <p>Ştoltz, “Planı falan boş ver!” dedi. “Önce git oraya, ne yapman gerektiğini yerinde gör, kararını ver. Uzun zamandır uğraşıp duruyorsun zaten o planla... Tamamlanmadı mı hala? Ne yapıyorsun bunca zamandır?”</p>

  <p>“Ah, kardeşim! Sanki yalnızca çiftlik işi var başımda... Ya öteki sıkıntım?”</p>

  <p>“Başka ne sıkıntın var?”</p>

  <p>“Evden çıkarıyorlar beni.”</p>

  <p>“Nasıl, çıkarıyorlar?”</p>

  <p>“Basbayağı: Evi boşalt, diyorlar.”</p>

  <p>“Peki ne var bunda?”</p>

  <p>“Ne mi var? Bunun sıkıntısından yatakta bir sağa bir sola dönmekten sırtıma ağrılar girdi. Biliyorsun, yalnız biriyim ben, her şeyi benim düşünmem, hesabı kitabı benim yapmam, şuraya ne kadar, buraya ne kadar ödenmesi gerektiğini benim kararlaştırmam gerekiyor, şimdi üstüne bir de taşınma işi!.. Korkunç para gidiyor, nasıl gittiğini ben de anlayamıyorum! Bu gidişle bir gün gelecek, beş parasız kalacağım...”</p>

  <p>Ştoltz hayret içinde, “Ah, şımarık çocuk!” dedi. “Demek evden taşınmak zor geliyor sana! Paraya gelince, paran var mı? Beş yüz ruble versene: Hemen bir yere göndereceğim; yarın bürodan alacağım, iade ederim...”</p>

  <p>“Dur hele! İzin ver hatırlayayım... Geçenlerden köyden bin ruble göndermişlerdi, o paradan kalan... bir dakika bekle...”</p>

  <p>Oblomov çekmeceleri karıştırmaya başladı.</p>

  <p>“İşte burada... on, yirmi, işte iki yüz ruble etti... bir yirmi daha. Şurada madeni paralar da vardı... Zahar, Zahar!”</p>

  <p>Zahar, her zaman olduğu gibi, sobanın üzerindeki yerinden atlayıp geldi.</p>

  <p>“Masanın üzerinde bozukluklar vardı, ne oldu? Dün koymuştum onları buraya...”</p>

  <p>“Taktınız kafanıza o bozuklukları İlya İlyiç! Orada bozukluk falan olmadığını dün söylemiştim ya size...”</p>

  <p>“Nasıl olur? Portakalların üstünü vermişlerdi ya...”</p>

  <p>“Birine vermiş, sonra unutmuşsunuzdur...” dedi Zahar.</p>

  <p>Ştoltz gülmeye başladı. Sitemli, “Ah siz Oblomovkalılar!” dedi. “Cebinizde ne kadar paranız olduğunu bile bilmezsiniz!”</p>

  <p>Birden hatırladı Zahar:</p>

  <p>“Mihey Andreyeviç’e vermiş olmayasınız?”</p>

  <p>Oblomov hemen Ştoltz’a döndü.</p>

  <p>“Ah, evet, Tarantyev on ruble daha almıştı,” dedi. “Unutmuşum...”</p>

  <p>Ştoltz sordu:</p>

  <p>“O yaratığı neden sokarsın evine?”</p>

  <p>Zahar araya girdi:</p>

  <p>“Sokmak da ne demek! Adam, burası kendi eviymiş, meyhanesiymiş gibi girip çıkıyor. Efendimin gömleğiyle ceketini de aldı, hem de nasıl, unut gitsin artık der gibi! Geçen gün de frakını almıştı: ‘Ver de giyineyim!’ Ah Andrey İvanoviç, bir şey söyleseniz ona...”</p>

  <p>Oblomov sertçe çıkıştı Zahar’a:</p>

  <p>“Bu işler seni ilgilendirmez Zahar! Hadi odana git sen!”</p>

  <p>“Bir kağıt ver bana,” dedi Ştoltz. “Bir not yazacağım.”</p>

  <p>Oblomov, Zahar’a seslendi:</p>

  <p>“Zahar, bir kağıt getir, Andrey İvanoviç bir not yazacakmış...” Zahar, odaya bile dönmeden, koridordan seslendi:</p>

  <p>“Dün aramıştık ya... Kağıdımız yok!”</p>

  <p>Ştoltz, “Bir parça da olsa yeter!” dedi.</p>

  <p>Oblomov masanın üzerini aradı. Bir parça kağıt bile yoktu. “Kartvizitini ver bari.”</p>

  <p>“Uzun zamandır kartvizit kullanmıyorum,” dedi Oblomov. Ştoltz hafiften alaylı, “Ne biçim şey bu!” dedi. “Bir de, bir şeyler yapmaya çalıştığını, plan hazırladığını söylüyorsun. Söyler misin lütfen, bir yerlere çıkıyor musun sen? Kimseyle görüşüyor musun?” “Bir yere çıkıyor muyum?.. Pek çıkmıyorum, hep evde oturuyorum. Şu plan işi çok meşgul ediyor beni, şimdi bir de taşınma işi çıktı... Neyse ki Tarantyev üzerine aldı bu işi... Bana ev bulacak...” “Kimler uğruyor sana?”</p>

  <p>“Uğrayanlar var... Tarantyev var, sonra Alekseyev... Bugün doktor uğradı... Petkin uğradı, Sudbinski, Volkov...”</p>

  <p>“Ama kitap falan görmüyorum odanda,” dedi Ştoltz.</p>

  <p>Oblomov, masanın üzerindeki kitabı göstererek karşılık verdi: “İşte sana bir kitap!”</p>

  <p>Ştoltz kitabı eline alıp şöyle bir baktıktan sonra sordu:</p>

  <p>“Neymiş bu? “Afrika’ya seyahat’. Kaldığın sayfa küflenmiş. Gazete de yok ortalarda... Gazete okuyor musun?”</p>

  <p>“Okumuyorum. Yazıları çok küçük, gözlerimi yoruyor... Ayrıca, gereği de yok. Önemli bir şey olursa her gün uğrayanlardan öğreniyorum zaten.”</p>

  <p>Ştoltz, Oblomov’un yüzüne şaşkın şaşkın bakarak, “Olur şey değil!” dedi. “Ne yaptığının farkında mısın sen? Hamur gibi kıvrılmış, yatıyorsun divanda.”</p>

  <p>Oblomov üzgün, “Çok doğru söylüyorsun Andrey,” dedi. “Gerçekten de, hamur gibi...”</p>

  <p>“itiraf etmek temize mi çıkaracak seni?”</p>

  <p>İçini çekti Oblomov.</p>

  <p>“Hayır, soruna cevaptı bu yalnızca. Kendimi temize çıkarmaya çalışmıyorum.”</p>

  <p>“Bu uykudan uyanmalısın.”</p>

  <p>“Daha önce çok kez denedim, ama beceremedim. Artık... ne gereği var? Hiçbir şey çekmiyor beni, ruhum istemiyor, aklım uykuya dalmış, sakin sakin uyuyor!” Belli belirsiz bir can sıkıntısıyla bitirdi sözünü: “Kapatalım artık bu konuyu... İyisi mi, sen söyle, nereden böyle?”</p>

  <p>“Kiev’den geldim. Bir hafta sonra yurtdışına gideceğim. Hadi sen de gel...”</p>

  <p>“Güzel, belki...” dedi Oblomov.</p>

  <p>“Öyleyse otur, hemen bir dilekçe yaz, yarın ver...”</p>

  <p>Oblomov kendine gelmiş gibi, “Hemen yarın ha!” dedi. “Bu ne acele, arkamızdan kovalayan mı var? Önce bir düşünelim, oturup konuşalım, kısmetse gideriz! Nasıl olacak, önce köye, yurtdışına da... sonra mı?”</p>

  <p>“Neden sonraymış? Doktor ne dedi sana? Önce şu yağlarını erit, ağırlığını üzerinden atarsın o zaman, ruhun da uykudan uyanır... Bedeninin de, ruhunun da harekete ihtiyacı var senin.”</p>

  <p>“Hayır Andrey, yorar beni bunlar: Sağlığım iyi değil. Olmaz, iyisi mi bırak sen beni, yalnız git...”</p>

  <p>Ştoltz, hala yatmakta olan Oblomov’a baktı. Oblomov da ona bakıyordu.</p>

  <p>Başını iki yana salladı Ştoltz, Oblomov içini çekti. Sordu Ştoltz: “Sence yaşamak tembel tembel yatmak mıdır?”</p>

  <p>“Evet, öyle, Andrey!”</p>

  <p>Andrey, onun duyarlı noktasının neresi olduğunu, neresine dokunursa onu etkileyebileceğini düşünürken bir yandan da bir şey söylemeden bakıyordu Oblomov’un yüzüne. Birden gülmeye başladı. Oblomov’un ayaklarım göstererek, “Ne o öyle,” dedi, “çoraplarının biri başka, biri başka. Gömleğini de ters giymişsin.” Oblomov mahcup oldu.</p>

  <p>“Gerçekten de,” dedi. “Hep şu başımın belası Zahar’ın yüzünden! Bana neler çektirdiğini bilemezsin! Dırdır eder durur, kaba kaba konuşur, bir iş de yapmaz!”</p>

  <p>“Ah İlya, ah İlya!” dedi Ştoltz. “Hayır, böyle bırakamam ben seni! Bir hafta sonra tanıyamayacaksın kendini. Seninle ne yapacağımızın planını bu akşam ayrıntılarıyla anlatacağım sana. Şimdi kalk, giyin. Bak nasıl canlandıracağım seni.” Seslendi:</p>

  <p>“Zahar! İlya İlyiç giyinecek!”</p>

  <p>“Ne diyorsun? Tarantyev’le Alekseyeviç biraz sonra yemeğe gelecekler. Niyetleri, sonra da...”</p>

  <p>Ştoltz onu dinlemeden, “Zahar,” dedi, “elbiselerini getir.”</p>

  <p>Zahar pek memnun, “Baş üstüne efendim Andrey İvanoviç,” dedi. “Şimdi çizmelerini de boyarım.”</p>

  <p>“Ne dedin? Saat beş oldu, hala boyamadın mı çizmelerini?”</p>

  <p>“Boyadım, ta geçen hafta boyamıştım, o zamandan beri efendim dışarı çıkmadığınız için boyaları solmuştur...”</p>

  <p>“Neyse, öyle getir. Valizimi konuk salonuna götür, burada kalacağım. Hemen giyinirim. Bu arada sen de hazır ol, İlya. Bir yere uğrar, yemeğimizi yeriz, sonra bir iki ev dolaşırız sonra da...”</p>

  <p>“Dur hele... birden böyle... acele etme... önce düşünelim... Daha tıraş bile olmadım...</p>

  <p>“Düşünecek, kafam kaşıyacak bir şey yok... Dışarıda olursun tıraşını. Berbere götürürüm ben seni.”</p>

  <p>Oblomov üzgün, yükseltti sesini:</p>

  <p>“Kimlerin evlerine gideceğiz? Tanımadığım insanların evlerine mi? Nereden çıkardın bunu şimdi? İyisi mi, İvan Gerasimoviç’e gidelim. Üç gündür uğradığı yok bana.”</p>

  <p>“Kim bu İvan Gerasimoviç?”</p>

  <p>“Dairede birlikte çalışıyorduk...”</p>

  <p>“Ya! Şu kır saçlı katip mi? Ne işin var onunla? O gevezeyle zaman öldürmeye pek meraklısın!”</p>

  <p>“İnsanları bazen ne acımasız eleştiriyorsun Andrey! Günah bu yaptığın! Her ne kadar, Hollanda kumaşından gömlek giymese de, iyi adamdır...”</p>

  <p>“Ne yapıyorsun onun evinde?” diye sordu Ştoltz. “Ne konuşuyorsun onunla?”</p>

  <p>“Sana bir şey söyleyeyim mi, onun evinde pek rahat, özgür hissediyorum kendimi. Odaları küçük küçük, kanepeleri öyle derin ki, kafana kadar gömülüyorsun içine, kimseyi görmüyorsun. Pencereler sarmaşıklarla, kaktüslerle neredeyse bütünüyle kapalı, bir düzineden fazla kanarya var evinde. Ayrıca, pek sevimli üç de köpek! Masanın üzeri her zaman yiyeceklerle dolu oluyor. Duvarlardaki gravürlerde hep aile hayatıyla ilgili sahneler. Oradan ayrılmak istemiyor insanın canı. Oturuyorsun, hiçbir şeyi dert etmiyorsun kendine, hiçbir şey düşünmüyorsun, yanında bir insanın... elbette, pek akıllı olmayan, onunla paylaşacağın birtakım düşüncelerinin olmadığı, ama içten, temiz yürekli, neşeli, iddiasız ve arkandan seni çekiştirmeyen bir insanın olduğunu biliyorsun...”</p>

  <p>“Ne yapıyorsunuz orada?”</p>

  <p>“Ne mi yapıyoruz? Ben oraya gittiğimde, ayaklarımızı altımıza alıp kanepelere karşılıklı oturuyoruz, o sigara içiyor...”</p>

  <p>“Peki ya sen?”</p>

  <p>“Ben... ben de içiyorum, kanaryaların şakımasını dinliyorum. Sonra Marfa semaveri getiriyor.”</p>

  <p>Ştoltz omuz silkerek, “Tarantyev, İvan Gerasimoviç!..” dedi. “Neyse, çabuk giyin.” Acele ediyordu. Zahar’a dönüp ekledi, “Geldiğinde Tarantyev’e de söyle, yemekte evde değiliz, İlya İlyiç yaz boyunca bir daha hiç evde yemek yemeyecekmiş, de... Sonbaharda da çok işi olacağı için, kendisiyle görüşemeyecekmiş, diye eklemeyi de unutma...”</p>

  <p>Zahar, “Söyleyeceğim efendim,” dedi. “Unutmayacağım, peki yemeğe ne yapmamı emredersiniz?”</p>

  <p>“Yanına birini alıp afiyetle ye.”</p>

  <p>“Baş üstüne, efendim.”</p>

  <p>On dakika sonra Ştoltz bitişik odadan döndü. Giyinmiş, tıraş olmuş, saçlarını taramıştı. Oblomov ise hala yatağında hüzünlü, oturuyor, ağır ağır, gömleğinin önünü (düğmeleri iliğine yerleştirmeyi bir türlü beceremeden), iliklemeye çalışıyordu. Zahar, önünde tek ayağının üzerine diz çökmüş (elinde yemek dolu bir tabak varmış gibi, boyasız çizmeleri hazır, duruyor) çizmelerini giydirmek için efendisinin gömleğinin önünü iliklemesini bekliyordu.</p>

  <p>Ştoltz hayretle, “Daha çizmelerini giymedin mi?” dedi. “Hadi İlya, çabuk ol, acele et biraz!”</p>

  <p>Canı sıkkın, karşılık verdi Oblomov:</p>

  <p>“Peki ama nereye gidiyoruz? Hem neden? Benim bilmediğim ne var ki orada? Bırak beni, istemiyorum...”</p>

  <p>Ştoltz sıkıştırıyordu onu:</p>

  <p>“Hadi acele et, acele et!”</p>

  <h3 class="sgc-4 sigil_not_in_toc"><span class="sgc-1"><br /></span></h3>

  <h3 class="sgc-4 sigil_not_in_toc"><span class="sgc-1"><br /></span></h3>

  <h3 class="sgc-4" id="sigil_toc_id_13"><span class="sgc-1">IV</span></h3>

  <p class="px">Evden çıktıklarında gerçi pek erken sayılmazdı, ama Ştoltz gene de iş görüşmesi için birkaç yere uğrayabilmişti. Sonra bir altın madeni işletmecisini yemeğe davet etti Ştoltz. Yemekten sonra altın madeni işletmecisinin yazlığına çay içmeye gittiler. Büyük bir kalabalık vardı orada. Oblomov tam bir yalnızlıktan kalabalığın ortasına düşmüştü. Gece geç vakit eve döndüler.</p>

  <p>Ertesi gün, bir sonraki gün de ve bütün bir hafta da hiç farkına varmadan geçti. Oblomov itiraz ediyor, yakınıyor, tartışıyor, ama gene de dostunun dediğini yapıyor, onunla birlikte her yere gidiyordu.</p>

  <p>Bir gece geç saatte bir yerden döndüklerinde Oblomov bu koşuşturmadan şikayet etmeye başladı. Ropdöşambrını giyerken söyleniyordu:</p>

  <p>“Çizmelerim bütün gün ayağımda... Uyuştu ayaklarım!” Yatağına uzanırken ekledi:</p>

  <p>“Hoşlanmıyorum ben senin bu Petersburg hayatından!”</p>

  <p>“Senin hoşlandığın hayat hangisi?” diye sordu Ştoltz.</p>

  <p>“Böyle bir hayat değil.”</p>

  <p>“Neyinden hoşlanmıyorsun bu hayatın?”</p>

  <p>“Bitmek bilmeyen koşuşturmasından, ufak tefek, adi tutku oyunlarından, özellikle de açgözlülüğünden, birbirinin yolunu kesme hırsından, dedikodularından, iftiralarından, birbirini çimdiklemelerinden, birbirlerini şu tepeden tırnağa süzmelerinden... Konuşmalarını dinlerken başım dönüyor, aptallaşıyorum. Bakınca doğru dürüst, aklı başında biri sanıyorsun adamı, konuşmasını duyunca şaşırıyorsun: ‘Falancaya şu kadar verdiler, filanca kirasını aldı.’ Biri bağırıyor öteden: ‘Olacak şey değil, ne kirasıymış, aldığı?’ Bir başkası şöyle diyor: ‘Falanca dün akşam kulüpte çok para kaybetti; filanca üç yüz bin kazandı!’ Anlayacağın, can sıkıntısı, can sıkıntısı, hep can sıkıntısı!.. İnsanlık nerede burada? İnsanlığın yüceliği nerede? Nereye gizlendi insanlık, parçalanıp nereye gitti?”</p>

  <p>Ştoltz, “Ama toplumun, sosyetenin bir şeyle meşgul olması gerekiyor,” dedi. “Herkesin kendine göre ilgilendiği bir şey var. Hayat böyle...”</p>

  <p>“Sosyete ve toplum ha! Andrey, sanırım, oralarda olmak isteğimi temelli öldürmek için bilerek sokuyorsun beni bu sosyeteye, topluma! Hayat, güzel bir hayat! Ne bulabilir orada insan? Aklı ve kalbi ilgilendiren ne? Bütün bunların çevresinde döndüğü şeyin ne olduğuna bak: Hiçbir şey yok merkezinde, anlamlı, insanı etkileyecek hiçbir şey yok. Sözünü ettiğin o sosyetede, toplumda bütün o insanlar birer ölü... Benden kötü uyuyan insanlar!.. Bu hayata götüren ne onları? Evet, benim gibi yatmıyorlar, ama onlar da her gün sinekler gibi dolanıp duruyorlar. Ne anlamı var bunun? Bir salona giriyorsun, konukların pek düzenli, ağırbaşlı, sakin oturduklarını... kağıt oynadıklarını görüyorsun. Hoşlanıyorsun bu gördüğünden. Diyecek bir şey yok, hoş bir yaşam biçimi!.. zekasını çalıştırmak isteyenler için harika bir yöntem! Ama ölü değil de ne bu insanlar? Onlar da oturarak uyumuyorlar mı? Bense, evimde yatarak, kafamı üçlülerle, valelerle şişirmeden uyuyorsam neden onlardan daha kötü yaşamış oluyorum?”</p>

  <p>Ştoltz, “Hep eski, binlerce kez konuşulmuş şeyler bunlar,” dedi. “Söyleyeceğin daha yeni bir şeylerin yok mu?”</p>

  <p>“Peki, bizim gözde gençliğimiz ne yapıyor? Nevski Bulvarı’nda dolaşınca, salonlarda dans edince uyuyor sayılmıyorlar mı? Bu coşkunluk içinde günlerini boş geçirmiş olmuyorlar mı? Üstelik, kendileri gibi giyinmeyen, onlarınki gibi isimleri ya da unvanları olmayan insanlara anlaşılmaz bir zorbalıkla nasıl yukarıdan baktıklarını görüyorsunuz. Dahası, toplumdan üstün olduklarını da sanıyor zavallılar: ‘Bizim çalıştığımız yerlerde bizden farklı olanlar çalışamaz, ön koltuklar daima bizimdir, balolarda Prens N.’in yanında yalnızca bizim oturmamıza izin verirler...’ Öyle derler ama, bir araya geldiklerinde içtikçe içerler, tıpkı vahşiler gibi kavga ederler! Gerektiği gibi yaşadıklarını, uyumadıklarını söylediğin insanlar bunlar mı? Hem yalnızca gençlik değil: Yaşını başını almışlara da bak... Bir araya toplanırlar, birbirlerini yemeğe davet ederler, ama aralarında ne bir sevgi ne içtenlik ne de karşılıklı dostluk vardır! Yemeklere, akşam toplantılarına, (yalnızca ev sahibinin aşçısını, konuk salonunu övmek, sonra da arkadan alaylı alaylı gülmek, birbirinin ayağına çelme takmak için) göreve gider gibi neşesiz, içtenlikten uzak, giderler. Geçenlerde bir toplantıda, o anda orada olmayan birileri için konuşulanları duyduğumda ne yapacağımı, ne yana bakacağımı bilemedim. Masanın altına girmek geldi içimden: ‘O budalanın tekidir, şu aşağılık, bir başkası hırsız, öteki tuhaf...’ Tam bir kıyım! Böyle söylerken içlerinden şöyle geçiriyormuş gibi birbirinin yüzüne bakıyorlardı: ‘Hele sen de çık şu kapıdan, senin için de aynı şeyi söyleyeceğim...’ Öyleyse ne diye bir araya gelirler? İçten tek bir gülümseme, en küçük bir içtenlik!.. Hepsi yüksek rütbeli, ünlü birini evine davet etmek veya böyle birinin evinde konuk olmak peşindedir. Sonra öğünecektir: ‘Falanca bizdeydi, geçenlerde filancanın evinde yemekteydim...’ Hayat mı bu? Böyle bir hayatı istemiyorum ben. Ne verebilir bana böyle bir hayat, ne kazandırabilir?”</p>

  <p>“Bak ne diyeceğim İlya...” dedi Ştoltz. “Eskiler gibi düşünüyorsun sen. Eski kitaplarda hep böyle şeyler yazardı. Gerçi bu da iyi bir şey: Hiç değilse düşünüyorsun, uyumuyorsun. Peki, başka? Devam et...”</p>

  <p>“Başka ne söyleyeyim? Görüyorsun işte: Bu insanların hiçbirinin yüzünde canlılık, sağlık ışıltısı diye bir şey yok.”</p>

  <p>“Buranın ikliminden,” dedi Ştoltz. “Bak, senin yüzün de soluk, oysa sen de oradan oraya koşturmuyorsun, hep yatıyorsun...” Oblomov sürdürdü konuşmasını:</p>

  <p>“Hiçbirinin aydınlık, sakin değil yüzü. Sanki birbirlerine değişik bir sıkıntılı kaygı bulaştırıyorlar, birbirlerinde hastalıklı bir şey arıyorlar. Bari gerçeği bulsalar da hem kendilerine hem çevrelerindekilere bir yararı olsa... Bir arkadaşları başarılı olunca yüzlerinde renk kalmıyor. Bazılarının tek düşündüğü var: Yarın mahkemeye gidecektir, beş yıldır sürmektedir dava, karşı taraf kazanacaktır, beş yıldır içinde sakladığı amacına kavuşacaktır: Düşmanının ayağını kaydıracak ve onun boşalttığı yere kendi mutluluk binasını dikecektir. Beş yıl boyunca gidip bekleme odasında oturmak... Hayatın ülküsü, amacı bu mudur? Bir başkası, her gün daireye gidip saat beşe kadar oturmak zorunda olduğundan yakınır, bir başkası da böyle bir mutluluğa kavuşamadığı için derin derin iç çeker.” Ştoltz, “Bir filozofsun sen İlya!” dedi. “Herkes bir şeyler için uğraşıp duruyor, senin keyfin yerinde...”</p>

  <p>Oblomov konuşmasını sürdürdü:</p>

  <p>O gözlüklü, sarı suratlı adam da tutmuş, falanca milletvekilinin konuşmasını okuyup okumadığımı soruyor. Gazete okumadığımı söyleyince de gözlerini patlatıp aptal aptal baktı yüzüme. Sonra da babasından söz ediyormuş gibi, Lois-Philippei<a href="../Text/DiPNOTLAR.xhtml#a35" id="k35"><sup>[35]</sup></a> hakkında ve Fransız elçisinin Roma’dan ayrılmış olması konusunda ne düşündüğümü sordu. Aman Tanrım, insanın her gün, dünyada neler olup bittiğiyle ilgili bilgi toplaması, bunlarla kafasını şişirmesi, sonra da bütün bir hafta durmadan bunları konuşması nasıl bir şeydir! Yok efendim, Mehmet Ali Paşa bugün bir gemi yollamış Konstantinopolis’e? İşin yoksa, nedenini düşün dur... Ertesi gün de Don Carlos<a href="../Text/DiPNOTLAR.xhtml#a36" id="k36"><sup>[36]</sup></a> başarısızlığa uğrar... beyefendi endişelidir, kara kara düşünür. Bir yere kanal açılacaktır, ordu birlikleri Doğuya gönderilir. Seninkinin etekleri tutuşur! Yüzü bembeyazdır, sağa sola koşar, ordu onun üzerine geliyormuş gibi yaygarayı basar. Duydukları her şeyi enine boyuna tartışırlar, ama aslında bir şeyi umursadıkları yoktur. Canları sıkılır, olanlar oyalamaz onları. Bağırıp çağırırlarken gerçekte derin uykudadırlar! Konuştukları şeyler yabancıdır onlara. Başlarındaki şapka onların değildir. İşsiz güçsüz oldukları için her yana saldırır dururlar, bir şeyin üzerinde odaklanamazlar. Bu her şeyle ilgilenmede bir boşluk, her şeye karşı bir ilgisizlik vardır! Oysa kendilerine emek isteyen mütevazı bir patika seçip onda ilerlemeye çalışsalar, o patikada derin izler bıraksalar... ama işlerine gelmez bu, çünkü can sıkar, o zaman da çok şey bilmenin insanların gözünü boyamaya yararı olmaz.</p>

  <p>Ştoltz, “Evet İlya,” dedi, “şenle ben gücümüzü boşa harcamadık. Nerede bizim o emek isteyen mütevazı patikamız?”</p>

  <p>Birden sustu Oblomov.</p>

  <p>“Planımı bitirince...” dedi. “O zaman... Canı sıkkın, ekledi: “Hiçbirini umursamayacağım! İlgilenmeyeceğim onlarla, ne halleri varsa görsünler! Bir isteğim de olmayacak kendilerinden. Yalnızca, bunun olağan bir yaşam biçimi olmadığını düşünüyorum, o kadar... Hayır, hayat değil onların bu yaşadığı. Doğanın insanoğlunun önüne koyduğu düzeni, ideal yaşamı bozmaktan başka bir şey değil yaptıkları...”</p>

  <p>“Senin bu dediğin nasıl bir düzen, ideal yaşam?”</p>

  <p>Oblomov cevap vermedi. Ştoltz sormayı sürdürdü:</p>

  <p>“Söylesene, nasıl bir hayat yolu çizerdin sen kendine?”</p>

  <p>“Ben yolumu çizdim.”</p>

  <p>“Nasıl bir şey bu çizdiğin? Söyler misin lütfen, nasıl?”</p>

  <p>Oblomov sırtüstü dönüp tavana bakarak, “Nasıl mı?” dedi. “Şöyle ki, köye gideceğim.”</p>

  <p>“Gitmene engel olan nedir?”</p>

  <p>“Planımı bitiremedim henüz. Hem, yalnız değil, karımla gideceğim oraya...”</p>

  <p>“Ya! Vay canına! Aferin! Peki, niçin bekliyorsun? Üç dört yıl sonra kimse gelmez seninle oraya.”</p>

  <p>Oblomov derinden bir göğüs geçirdikten sonra, “Elden ne gelir?” dedi. “Kısmette yoksa gelmez! Şu anda evlenecek durumum yok.”</p>

  <p>“Hayret doğrusu! Peki, Oblomovka’nın durumu ne olacak? Üç yüz köylün var orada!”</p>

  <p>“Ne olmuş? Bir insanı karısıyla geçindirmeye yetmedikten sonra neye yarar üç yüz köylü?”</p>

  <p>“Karınla seni geçindirmeye yetmez mi dedin?”</p>

  <p>“Ya çocuklar olduktan sonra?”</p>

  <p>“İyi yetiştirirsen, çocuklar kendilerini geçindirirler. Öyle yaparsın ki...”</p>

  <p>Oblomov soğuk bir tavırla kesti Ştoltz’un sözünü:</p>

  <p>“Hayır, olmaz, soylu insanları zanaatçı yapamam ben! Zaten, çocuklar olmasa bile, iki kişi nasıl geçineceğiz? Hem, lafın gelişi, iki kişi diyorum; oysa arkasından bir sürü kadın dolacaktır eve. Herhangi bir aileye şöyle bir bak: Akraba kadınlar, akraba falan olmayan kadınlar, evde kalmasalar bile her gün kahveye, yemeğe gelen tanıdık tanımadık kadınlar... Böyle bir otele üç yüz köylü yeter mi?”</p>

  <p>Ştoltz, büyük bir merakla sordu:</p>

  <p>“Pekala, tut ki, birisi üç yüz bin ruble daha verdi sana, o zaman ne yapardın?”</p>

  <p>“Hemen bankaya yatırır, faiziyle geçinirdim.”</p>

  <p>“Ama banka faizleri çok düşük: Neden bir şirkete... sözgelimi, hiç değilse bizimkine ortak olmazdın?”</p>

  <p>“Hayır Andrey, beni kandıramazsın.”</p>

  <p>“Nasıl, güvenmez miydin bana?”</p>

  <p>“Asla, sana güvenmediğimden değil, ama dünyanın bin bir türlü hali var: Şirket topu atarsa meteliksiz kalıveririm ortada. Banka öyle midir ya?”</p>

  <p>“Peki, sonra ne yapardın?”</p>

  <p>“Eh işte, yeni bir eve taşınırdım, şöyle geniş, rahat bir eve... Çevrede iyi insanlar olurdu, sözgelimi, sen... Yo, hayır, sen bir yerde sürekli kalamazsın...”</p>

  <p>“Peki, sen hep aynı yerde mi kalırdın? Hiçbir yere gitmez miydin?”</p>

  <p>“Gitmezdim.”</p>

  <p>“Hayatın amacı hep bir yerde oturup kalmaksa, bunca demiryolunu, gemiyi ne diye yapıyorlar? Öyleyse herkesin olduğu yerde kalmasını önerelim İlya. Biz bir yere gitmediğimize göre...”</p>

  <p>“Yalnız biz miyiz, başkaları da var: Kalacak bir köşesi olmayan az mı yönetici, esnaf, tüccar, memur, işsiz güçsüz turist var? Varsın, onlar istedikleri yere gitsinler!”</p>

  <p>“Peki, ya sen nesin?”</p>

  <p>Oblomov susuyordu.</p>

  <p>“Toplumun hangi sınıfına sokuyorsun sen kendini?”</p>

  <p>“Bunu Zahar’a sor,” dedi Oblomov.</p>

  <p>Oblomov’un dediğini yaptı Ştoltz:</p>

  <p>“Zahar!” diye seslendi.</p>

  <p>Zahar uykulu gözlerle geldi. Ştoltz sordu ona:</p>

  <p>“Şurada yatan kimdir?”</p>

  <p>Zahar birden uyandı, kuşkulu gözlerle yan yan önce Ştoltz’a, sonra Oblomov’a baktı.</p>

  <p>“Nasıl yani?” dedi. “Görmüyor musunuz kim olduğunu?” “Görmüyorum,” dedi Ştoltz.</p>

  <p>“Ne tuhaf şey? Bizim efendi İlya İlyiç, işte...”</p>

  <p>Ştoltz güldü.</p>

  <p>“Tamam,” dedi, “hadi git şimdi.”</p>

  <p>Kahkahalarla gülmeye başladı. Zahar’ın dediğini tekrarladı: “Efendi!..”</p>

  <p>Oblomov canı sıkkın, Zahar’ın dediğini düzeltti:</p>

  <p>“Beyefendi demek istemiştir.”</p>

  <p>Ştoltz kahkahalarla gülmeyi sürdürüyordu.</p>

  <p>“Hayır, hayır, bir efendisin sen!”</p>

  <p>“Arasında ne fark var?” dedi Oblomov. “Beyefendi de bir efendi de.”</p>

  <p>Ştoltz, “Beyefendi, çoraplarım kendi giyen, çizmelerini kendi çıkaran efendidir,” dedi.</p>

  <p>“Evet, İngilizler öyle yapar, çünkü çok uşakları yoktur, oysa Rusların...”</p>

  <p>“Peki, ideal hayatını anlatmaya devam et... Tamam, çevrende iyi dostların olacak, sonra? Günlerini nasıl geçireceksin?”</p>

  <p>Oblomov ellerini başının altına koyup, “Eh işte” dedi, “sabahleyin kalkarım...” Yüzünde bir huzur ifadesi belirmişti. Kendini o anda köyde hissediyordu. “Hava harikadır, gökyüzü masmavidir, tek bir bulut yoktur; kendim çizdiğim plana göre evimin bir tarafında doğuya, bahçeye, kırlara bakan bir balkon vardır, öteki tarafında ise köye bakan... Karımın uyanmasını beklerken ropdöşambrımı giyip, sabahın serin havasını içime doya doya çekmek için bahçeye çıkarım. Orada bahçıvanı bulurum, onunla birlikte çiçekleri sularım, çalıları, ağaçları budarım. Karım için bir demet çiçek toplarım. Sonra banyoya girerim ya da dereye gider, suya girerim. Döndüğümde balkon kapısı açıktır. Karım, sabahlığını giymiş, başında her an uçacakmış gibi duran bağcıklı hafif bir şapka, balkondadır. Beni beklemektedir... ‘Çay hazır,’ der. Bir öpücük, aman ne öpücük! Çay ne nefistir! Masaya otururum. Ne rahattır oturduğum koltuk! Masada kurabiyeler, kaymaklar, taze tereyağları...” “Sonra?”</p>

  <p>“Sonra, rahat bir redingot veya ceket giyerim, kolumu karımın beline dolar, birlikte bahçenin iki yanı ağaçlı, gölge yollarında dolaşırız. Sakin, düşüncelere dalmış, hiç konuşmadan, ya da sesli düşünerek, hayaller kurarak, mutluluk dakikalarımızı, kalp atışlarımızı sayarak yürürüz, yürürüz... Kalbimizin nasıl hızlı çarptığını dinleriz; doğayla kaynaştığımızı hissederiz... Farkına varmadan derenin kenarında, çayırlarda buluruz kendimizi... Şırıl şırıl akmaktadır dere, buğdayların başaklarını hafiften sallar hafif bir esinti, hava sıcaktır... Kayığa bineriz, kürek çekerken zorlanır karım.”</p>

  <p>Ştoltz sözünü kesti:</p>

  <p>“Aman ne şairmişsin sen, İlya!”</p>

  <p>Oblomov,“Evet, hayat söz konusuysa, ben bir şairim,” dedi. “Çünkü, hayatın kendisi şiirdir. Ve insanlar rahatça çirkinleştiriyorlar onu.” Hayalini kurduğu mutlu yaşamın sarhoşluğuyla sürdürdü konuşmasını: “Sonra limonluğa gideriz; şeftalilere, üzümlere bakarız. Yemekte masaya neler konulacağını kararlaştırırız, arkasından eve döneriz, hafif bir kahvaltıdan sonra konuklarımızı beklemeye başlarız... Bu arada karıma Marya Petrovna veya öyle birinden bir mektupla bir kitap ve notalar gelir. Ya da hediye olarak ananas yollamıştır Marya Petrovna. Seramızda yetişen kocaman bir karpuzu yarın vereceği yemek için bir dostumuza yollarım, ertesi gün de konuk olurum ona... Mutfakta harıl harıl çalışmaktadırlar. Aşçı kar beyazı önlüğüyle, başında kalpağıyla koşturup durur. Tencerenin birini ocağa koyar, birini kaldırır, birini karıştınr... hamur yoğurur, bir şeyler yıkar... Bıçaklar işler... sebzeler doğranır... Ötede dondurma çevrilir... Yemekten önce mutfağa uğramak, bir tencerenin kapağını kaldırıp yemeği koklamak, börekleri nasıl sardıklarına bakmak, kaymağı nasıl kıvırdıklarını izlemek... Ne güzeldir bütün bunlar! Sonra kanepeye uzanmak... Kanm yüksek sesle yeni bir şeyler okumaktadır. Zaman zaman dururuz, konuşuruz... Ama o sırada konuklarımız tek tek gelmeye başlar, sözgelimi, önce sen ve karın...”</p>

  <p>“Vay, beni de evlendiriyorsun demek!”</p>

  <p>“Kesinlikle! Birkaç konuk daha gelir. Gelenler her zaman aynı aile dostlarımızdır. Bir gün önce yarım kalan sohbetimizi sürdürürüz. Şakalaşırız, arada anlamlı bir sessizlik olur, düşünürüz... Ama düşüncelerimiz, birinin görev yerini kaybetmesi, senatoda olup bitenlerin düşündürdükleri değildir. Ulaşılmış arzuların verdiği hazzın düşündürdükleridir... Kimse, dudaklarında köpüklerle, orada bulunmayan birilerini çekiştirmez. Kimse sen, kapıdan çıkar çıkmaz arkandan konuşmaya başlayacağını belli eden bakışlarla bakmaz yüzüne. Sevmediğin, kötü bellediğin birisiyle aynı masaya oturmazsın. Karşındakilerin gözlerinde sevgi, şakalarında içtenlik görürsün. Gülümsemeleri candandır... Herkes samimidir! Gözlerinde, sözcüklerinde ne varsa, kalplerinde de o vardır! Yemekten sonra taraçada kahveler içilir, Havana puroları tüttürülür...”</p>

  <p>“Babalarının, dedelerinin hayatını anlatıyorsun sen bana.”</p>

  <p>Oblomov, gücenmiş gibi itiraz etti:</p>

  <p>“Yo, hayır! Ne ilgisi var? Benim karım zamanım reçel kaynatmakla, mantar turşusu kurmakla geçirmeyecek. Hizmetçi kızların kaç yumak iplik sardıklarının, ne kadar keten bezi dokuduklarının hesabını yapmayacak... Kızlara bir kez bile tokat atmayacak... Söyledim sana, kitaplarla, notalarla, piyanoyla, zarif mobilyalarla ilgilenecek benim karım...”</p>

  <p>“Peki, sen ne yapacaksın?”</p>

  <p>“Ben geçen yılın gazetelerini okumayacağım artık, berbat arabalara binmeyeceğim, şehriye çorbasıyla kaz kızartması yemeyeceğim. Aşçım İngiliz kulübünde veya elçinin evinde yetişmiş bir aşçı olacak...” “Peki sonra?”</p>

  <p>“Sonra, hava biraz serinleyince semaveri, yiyecekleri arabaya yükleyip kayın korusuna ya da çayıra gideceğiz, biçilmiş çimenlerin üzerine, tınazların arasına sereceğiz halılarımızı, yumurtalı sebzeli çorba ve biftek yiyeceğimiz yemek vaktine kadar orada keyif çatarız. Köylüler omuzlarında oraklarıyla dönerler tarladan, tepeleme saman yüklü bir araba geçer. Samanın üzerinde bir çocuk başı görünür. Başında çiçek takılı bir köylü şapkası vardır. Öteden, omuzlarında oraklarla, yalınayak bir grup köylü kadın şarkılar söyleyerek geçmektedirler... Biz efendilerini görünce hemen susarlar, yerlere kadar eğilerek selam verirler. İçlerinden, ensesi güneşten yanmış, entarisinin kollarını yukarı kadar kıvırmış biri, mahcup ama kurnaz bakışını önüne indirerek efendisinin ilgisinden kaçmaya çalışır, ama mutludur da bunun için... tıss! Karım görmesin sakın, Tanrı korusun!”</p>

  <p>Oblomov da Ştoltz da kahkahalarla güldüler. Oblomov sürdürdü konuşmasını:</p>

  <p>“Rutubet çıkmıştır artık, hava da kararmaktadır. Çavdar tarlasının üzerine sis bir deniz gibi çökmüştür. Atlar omuzlarını oynatmaya, ayaklarını yere vurmaya başlamışlardır. Eve dönmenin zamanı gelmiştir. Evde ışıklar yanmıştır; mutfakta beş bıçak birden takırdamaktadır: Mantarlar tavada kızarmakta, köfteler, çilekler... Bir yanda müzik... <span class="sgc-2">Casta diva... Casta diva</span>!<a href="../Text/DiPNOTLAR.xhtml#a37" id="k37"><sup>[37]</sup></a>” diye arya söylemeye başladı Oblomov. “Nasıl burkuyor insanın yüreğini bu kadın, değil mi? Ne büyük bir acı var bu haykırışında!.. Ve çevresinde hiç kimsenin haberi yok bundan... Yapayalnızdır... İçinde saklamaktadır acısını, yalnızca gökyüzünde aya açıyor...”</p>

  <p>“Seviyor musun sen bu aryayı? Çok sevindim buna; Olga İlyinskaya çok güzel söylüyor onu. Tanıştıracağım seni onunla... Ses dediğin öyle olur! Kendisi de harika bir kızdır! Aslında belki abartıyorum da, çünkü zaafım var ona karşı...” Hemen ekledi Ştoltz, “Neyse, bırakma, anlatmaya devam et!”</p>

  <p>Oblomov sürdürdü anlatmayı:</p>

  <p>“İşte böyle, daha ne anlatayım?..Hepsi bu kadar!.. Konuklar odalarına, bölümlerine çekilirler. Sabahleyin herkes bir yana gider: Kimi balık tutmaya kimi tüfeği alıp ava. Kimi de odasında oturur...” Ştoltz sordu:</p>

  <p>“Yalnızca oturur mu? Eline bir şey almaz mı?</p>

  <p>“Ne alacak?.. Belki mendillerini alırlar.” Sordu Oblomov: “Ne yani, sen böyle yaşamak istemez miydin? Efendim? Hayat dediğin bu değil midir?”</p>

  <p>“Bütün bir ömür böyle mi?</p>

  <p>“Saçların ağarana kadar, mezara girene kadar... Hayat budur!” “Hayır, hayat bu değildir!”</p>

  <p>“Ne dedin? Bu değil midir hayat? Düşünsene; ömür boyu soluk, acı çeken bir yüz görmüyorsun. Ne senatoyla bir sorunun oluyor ne borsayla ne hisse senetleriyle ne raporlarla ne bakanın görüşmeleriyle ne rütbelerle ne de maliyeyle... Hep içten, dostça sohbetler edeceksin! Evden çıkmana gerek kalmayacak... Bundan güzel bir şey olabilir mi? Hayat değil de nedir bu?”</p>

  <p>Israrla tekrarladı Ştoltz:</p>

  <p>“Hayır, hayat bu değildir!”</p>

  <p>“Peki, sence nedir?”</p>

  <p>“Böyle bir hayat...” Düşünmeye başladı Ştoltz, hayata ne ad vereceğini düşünüyordu. Sonunda şöyle dedi: “Bu bir çeşit... Oblomovluktur...”</p>

  <p>İlya İlyiç bu tuhaf sözcüğe şaşırmıştı. Tane tane heceleyerek tekrarladı:</p>

  <p>“Ob-lo-mov-luk! Demek, Ob-lo-mov-luk!” Uzun uzun baktı</p>

  <p>Ştoltz’un gözlerinin içine. Pek ilgisiz, çekingen bir tavırla sordu: “Peki, sence ideal hayat nedir? Herkes benim özlemini çektiğim bir hayat için uğraş vermiyor mu yani?” Biraz daha cesaretle ekledi: “İnsaf! Bütün bu koşturmalarımızın, tutkularımızın, savaşımızın, ticaretimizin ve politikamızın nedeni huzuru bulmak, kaybolmuş cennete kavuşmak değil midir?”</p>

  <p>Ştoltz itiraz etti:</p>

  <p>“Senin ütopyan da bir çeşit Oblomovluktur.”</p>

  <p>Oblomov görüşünü savunuyordu:</p>

  <p>“Herkes huzuru ve rahatlığı arıyor.”</p>

  <p>“Herkes değil... On yıl öncesine kadar sen de öyle bir hayat aramıyordun.”</p>

  <p>Oblomov, geçmişi düşünerek şaşkınlık içinde sordu:</p>

  <p>“Peki nasıl bir hayat arıyordum?”</p>

  <p>“Hatırla, düşün... Kitapların, çevirilerin nerede?”</p>

  <p>“Zahar bir yere tıkıştırmıştır onları,” diye karşılık verdi Oblomov. “Bir köşede duruyorlardır...”</p>

  <p>Ştoltz sitemli bir tavırla, “Demek bir köşede!” dedi. “Senin tasarıların, niyetlerin de o köşede yatıyorlar işte: ‘Bitmek tükenmek bilmeyen kaynaklarını işletmek için Rusya’nın çalışan ellere, kafalara ihtiyacı olduğu; bu nedenle gücün yettiğince çalışmak, daha iyi dinlenmek için daha çok çalışmak gerektiğini; dinlenmenin ise hayatın başka bir çeşidi, sanatsal, çok parlak bir yönü, sanatçıların ve ozanların hayatı olduğunu’ söyleyen şendin. Tasarıların, niyetlerin de işte o köşedeler...Bütün bu tasarılarını, niyetlerini Zahar bir köşeye attı demek, öyle mi? Hatırlıyor musun, kitaplarını okuyup bitirdikten sonra yurtdışına çıkıp ülke ülke dolaşacağını, yabancı ülkelerle kendi ülkeni daha iyi tanımaya çalışacağını söylüyordun? O zamanlar hep şöyle diyordun: ‘Hayat düşünce ve emektir...’ Bilinmeyen, karanlıkta kalan, ama hiç ara vermeyen ve yapması gerekeni yaptığı bilinciyle ölen emektir hayat... Ne dersin? Hangi köşede yatıyor senin bu emeğin?</p>

  <p>Oblomov, Ştoltz’un her sözcüğünü büyük bir dikkatle dinliyordu. “Evet... evet...” dedi. “Sanırım hatırlıyorum... tam böyle söylüyordum...” Birden geçmişi hatırlayıp ekledi: “Sahi, Andrey, başlangıçta seninle bütün Avrupa’yı gezmeyi düşünüyorduk, İsviçre’yi yayan dolaşacaktık, Vezüv’de ayaklarımızı yakacaktık, Herkulaneum’a inecektik, değil mi? Aklımızı yitirmiştik sanki! Ne saçmalıklardı onlar!..”</p>

  <p>Ştoltz biraz sitemli, “Saçmalıklar!” diye tekrarladı. “Raphael’in ‘Madonna’sına, Corregio’nun ‘Gecelerine, Velvedere’in ‘Apollon’una bakarken gözyaşları dökerek... ‘Tanrım! Bunların asıllarını göremeyecek miyim, Roma’nın toprağına basarak Michelangelo’nun, Tiziano’nun eserleri karşısında titreyerek ayakta duramayacak mıyım?’ diyen sen değil miydin? ‘Burada yıllarca limonluklarda görebildiğimiz o defneleri, servileri, turunç ağaçlarını anayurtlarında göremeyecek miyim? İtalya’nın havasını soluyamayacak mıyım, masmavi gökyüzünü doyasıya göremeyecek miyim?’ Kafanın içinden ne şahane havai fişekler saçıyordun! Saçmalıklar!..”</p>

  <p>Oblomov, geçmişi düşünerek, “Evet, evet, hatırlıyorum!” dedi. “O zaman ‘Bütün bunları görmeden ölmemeye söz verelim birbirimize...’ diyordun bana.”</p>

  <p>Ştoltz sürdürdü konuşmasını:</p>

  <p>“Hatırlıyorum, bir isim günümde J. B. Say’dan yaptığın çeviriyi hediye etmiştin bana. Hala saklarım onu. Matematik öğretmeniyle nasıl bir odaya kapanır, daireleri, kareleri neden öğrenmen gerektiğini anlatmaya çalışırdın ona, ama yan yolda vazgeçtin matematikten, bıraktın... İngilizce öğrenmeye başladın... ama onu da yanda bıraktın! Ben yurtdışına gitmeyi tasarlarken, benimle gelip Almanya’daki üniversitelere şöyle bir bakmanı söyledim sana, yerinden fırlayıp boynuma sanidin, heyecanla elimi sıktın. ‘Seninleyim Andrey, sen nereye, ben de oraya!’ Senin sözlerindir bunlar. Her zaman biraz sanatçı yanın vardı. Öyle değil mi, İlya? O konuşmalarımızdan sonra ben iki kez gittim yurtdışına; Bonn’da, Jena’da, Erlangen’de öğrenci sıralarında uslu uslu oturdum, Avrupa’yı kendi köyüm gibi tanıdım, öğrendim. Diyeceksin ki, Avrupa’da seyahat lükstür ve herkes bu lüksü yaşayacak maddi olanağa sahip değildir. Peki ya Rusya’da? Baştan sona dolaştım ben Rusya’yı. İşlerim...”</p>

  <p>Oblomov kesti Ştoltz’un sözünü:</p>

  <p>“Ama bir gün gelecek, bırakacaksın işlerini.”</p>

  <p>“Hiçbir zaman. Neden bırakayım?”</p>

  <p>“Sermayen iki katına çıktığında bırakacaksındır.”</p>

  <p>“Dört katına çıktığında da bırakmam.”</p>

  <p>Oblomov bir süre düşündükten sonra sordu:</p>

  <p>“Peki, gelecekte sana yetecek kadar parayı kazandıktan sonra bir köşeye çekilip huzur içinde yaşamayacaksan ne diye hayatının sonuna kadar didineceksin?..”</p>

  <p>“Buna da köy Oblomovluğu derler!”</p>

  <p>“Ya da devlet hizmetinde yüksek bir dereceye yükseldikten sonra, hak ettiğin onurlu bir emekliliği, dinlenmeyi hak ettiğinde de mi bir köşeye çekilmeyeceksin?”</p>

  <p>Tekrar itiraz etti Ştoltz:</p>

  <p>“Bu da Petersburg Oblomovluğu olur!”</p>

  <p>Ştoltz’un bu dediği Oblomov’un canını sıktı.</p>

  <p>“Peki o zaman ne diye yaşayacaksın?” dedi. “Ömür boyu ne için didinip duracaksın?”</p>

  <p>“Çalışmak için, başka bir şey için değil. Emek... En azından benim yaşam tarzım, var olmamın nedeni, yaşamımın amacıdır. Bak, sen emeği çıkarıp atmışsın hayatından, neye dönmüş hayatın? Belki de son kez, kurtarmaya, ayaklarının üzerine kaldırmaya çalışıyorum seni. Ve sen gene de şu Tarantyevlerle, Alekseyevlerle oturmayı sürdürecek olursan bütünüyle yok olacaksın, kendi kendine bile ağır geleceksin.” Sözünü şöyle bağladı: “Ya şimdi, ya da hiçbir zaman!”</p>

  <p>Oblomov endişeli bakışlarla dinliyordu onu. Arkadaşı bir ayna koymuştu sanki önüne ve aynada kendini görmüş, ürkmüştü. Deriden bir iç çektikten sonra, “Sitem etme bana Aleksey...” diye başladı. “İyisi mi, yardım et! Bu durumum bana da acı veriyor. En azından, bugün kendi mezarımı nasıl kazdığımı, nasıl acılar çektiğimi görseydin, dinleseydin, bana sitem etmek gelmezdi içinden. Her şeyin farkındayım, her şeyi anlıyorum, ama gücüm, iradem yok. Kendi iradeni, aklını ver bana, nereye istersen, götür beni. Senin arkandan gelebilirim belki, ama kendim kımıldayamam yerimden. Çok doğru söylüyorsun: ‘Şimdi ya da hiçbir zaman’. Bir yıl sonra çok geç olacak!”</p>

  <p>“Sen mi söylüyorsun bunu İlya?” dedi Andrey. “Her gün Preçistenka’dan Kudrino’ya yürüyen çevik çocuk olarak hatırlıyorum ben seni. Bir bahçe vardı orada... iki kız kardeşi hatırlıyor musun?</p>

  <p>Onlara götürdüğün Rousseau’nun Schiller’in, Goethe’nin, Byron’un kitaplarım... onların elinden aldığın Cottin’in, Genlis’in romanlarını unutmadın, değil mi? Büyüklük taslıyordun, iyi şeyler okumaları için yönlendiriyordun onları...”</p>

  <p>Oblomov yattığı yerden ayağa fırladı.</p>

  <p>“Nasıl hatırlıyorsun bütün bunları Andrey? Hiç unutmuş olabilir miyim! Onlarla hayaller kurardık. Gelecekle ilgili umutlarımızı, planlarımızı, düşüncelerimizi ve... duygularımızı paylaşmıştık bir gün... Ama benimle alay etmeyesin diye... senden gizli olarak... Her şey orada bitti Andrey, bir daha da hiç canlanmadı! Peki ama nereye kayboldu... neden söndü? Ulaşılmaz oldu o günler! Öyle ya, fırtınalar, sarsıntılar yaşamadım; hiçbir şeyimi yitirmedim; vicdanımı sızlatan en küçük bir leke yok: Cam gibi tertemizdir vicdanım; gururumu inciten bir olay olmadı... Ama neden her şey böyle mahvolup gitti, bilmem!..” içini çekti Oblomov: “Biliyor musun Andrey, yaşamımda kurtarıcı veya yok edici bir ateş hiçbir zaman tutuşmadı... Benim yaşamım, başkalarında olduğu gibi, sabahın ışığıyla renklerin yavaş yavaş belirginleştiği, sonra ateşin güne dönüştüğü, ortalığı yakmaya başladığı, öğlen sıcağında her şeyin kaynadığı, hareket ettiği ve sonra her şeyin yavaş yavaş durulmaya, solmaya başladığı, akşama doğru da doğal olarak gene yavaş yavaş söndüğü bir yaşam değil... Hayır, sönmekle başladı benim hayatım. Tuhaf, ama öyle! Kendimi bildiğimde sönmekte olduğumu hissetmiştim. Dairede evrakların başına oturduğum anda tükenmeye başlamıştım. Daha sonra, ne yapacağımı bilemediğim gerçekleri kitaplarda okurken tükendim... Amaçsız, soğuk, samimiyetsiz dost toplantılarında dedikodular, iftiralar, boş gevezelikler, arkadan konuşmalar, saçmalıklar dinlerken tükendim... Mina için yok ettim, tükettim kendimi. Gelirimin neredeyse yarısını harcadım ona, onu sevdiğimi hayal ettim; Nevski Bulvarı’nda kürk mantolar, kunduz yakalıklar arasında hüzünlü, tembel yürüyüşlerimde tükendim; iyi bir damat adayı olarak bellendiğim akşam toplantılarında, kabul günlerinde tükendim; ilkbaharın geldiğini istiridyelerin, ıstakozların çıkmasıyla, sonbahar ve kışın geldiğini de kabul günlerinin başlamasıyla hatırlayarak, yazın belirli günleri herkes gibi boş boş dolaşarak, tembel tembel uyuklayarak, kentten yazlığa, yazlıktan Gorohovaya’ya taşınarak tükendim... Gururumu bile nelere harcamadım ki? Ünlü bir terziye elbise ısmarlamak için mi dersin... Önemli bir kişinin evine davet edilmek için mi desem... Prens P.’nin elimi sıkması için mi desem... Evet, gurur hayatın tuzu biberidir derler! Nereye gitti bütün bunlar? Yoksa ben mi anlayamadım hayatı, ya da hayat mı bir şeye yaramıyor? Belki ben daha iyisini göremedim, kimse de göstermedi bana. Sen de kuyrukluyıldız gibi bir parladın hayatımda, sonra hemen kayboldun... Her şeyi unutuverdim, söndüm, tükendim...”</p>

  <p>Ştoltz, boş verir bir tavırla gülümseyerek karşılık vermiyordu artık Oblomov’a. Ağırbaşlı bir sessizlik içinde dinliyordu onu.</p>

  <p>Oblomov sürdürüyordu konuşmasını:</p>

  <p>“Biraz önce yüzümün canlılığını yitirdiğini, buruştuğunu söyledin. Evet, pörsümüş, kullanılacak yanı kalmamış, eski bir ceketim ben. Ama iklimden, çalışmaktan değil, on iki yıldır içimde kapalı, dışarı çıkmak için çırpınan, yalnızca hapis olduğu yeri yakan ve özgürlüğüne kavuşamadan sönen ışıktan ötürü... Evet, dostum Andrey, on iki yıl geçti. İlyanmak istemiyorum artık.”</p>

  <p>Ştoltz sabırsızca sordu:</p>

  <p>“Peki ama neden kırmadın zincirlerini, bir yerlere kaçmadın, sessizce tükenmeyi bekledin?”</p>

  <p>“Nereye kaçabilirdim?”</p>

  <p>“Nereye mi? Hiç değilse, Volga boyuna, köylülerinin yanına. Orası daha canlıdır, birtakım ilginç şeyler, amaçlar, çalışmalar vardır orada. Senin yerinde olsam Sibirya’ya, Sitha’ya<a href="../Text/DiPNOTLAR.xhtml#a38" id="k38"><sup>[38]</sup></a> Oblomov üzgün, “Sen de hep böyle zor şeyler önerirsin insana!” dedi. “Hem yalnızca ben miyim böyle olan? Mihaylov’a bak, Petrov’a, Semyonov’a, Alekseyev’e, Stepanov’a bak... Bizim gibileri saymakla bitiremezsin!”</p>

  <p>Ştoltz hala Oblomov’un anlattıklarının etkisindeydi, susuyordu. Neden sonra derin bir iç çekti.</p>

  <p>“Zaman çok değişti!” dedi. “Böyle bırakmayacağım seni. Alıp götüreceğim, önce yurtdışına; sonra köye. Biraz zayıflayacaksın, kara kara düşünmeyi bırakacaksın, bir iş bulacaksın kendine...”</p>

  <p>Heyecanla karşılık verdi Oblomov, “Evet, seninle bir yerlere gidelim!”</p>

  <p>“Yarından tezi yok, yurtdışına çıkış için pasaport işiyle ilgilenelim, sonra yol hazırlıklarına başlarız... Burada bırakmayacağım seni İlya, duyuyor musun beni?”</p>

  <p>Oblomov, birden şaşırmış gibi, “Bütün bunları yarın mı yapacağız?” dedi.</p>

  <p>“Ne yani, ‘bugünkü işini yarma bırakma’ mı demek istiyorsun? Bu ne heyecan!” Ekledi Ştoltz: “Bugün geç oldu artık. Ama şunu bil ki, iki hafta sonra buralardan çok uzaklarda olacağız...”</p>

  <p>“Ne oluyoruz be dostum,” dedi Oblomov. “İki hafta sonra mı? İnsaf yani! O kadar aceleye ne gerek var?.. Dur hele, önce güzelce düşünmeme, hazırlanmama izin ver... İyi kötü bir araba almam gerek... Üç ay sonra gitsek nasıl olur?”</p>

  <p>“Araba da nereden çıktı şimdi? Sınıra kadar posta arabasıyla gideriz, ya da gemiyle Lubek’e geçeriz, böylesi daha rahat olur. Oradan her yere tren var.”</p>

  <p>Oblomov direniyordu:</p>

  <p>“Peki Zahar ne olacak, Oblomovka’yı ne yapacağım? Önce her şeyi yoluna koymam gerekiyor.”</p>

  <p>Ştoltz güldü.</p>

  <p>“Oblomovluk, hep Oblomovluk!” Sonra mumu aldı, yaktı, Oblomov’a iyi geceler dileyip yatmak için kapıya yürüdü. Kapıda durup Oblomov’a döndü: “Unutma, ya şimdi, ya da hiçbir zaman!” Çıkıp kapıyı arkasından kapadı.</p>

  <p><br /></p>

  <h3 class="sgc-3 sgc-4" id="sigil_toc_id_14"><span class="sgc-1">V</span></h3>

  <p class="px">Oblomov ertesi sabah uyandığında ilk aklına gelen Ştoltz’un gözdağı içeren sözüydü: “Ya şimdi, ya da hiçbir zaman!”</p>

  <p>Yataktan kalktı, odanın içinde birkaç kez gidip geldi, sonra konuk odasına geçti. Ştoltz kalkmış, bir şeyler yazıyordu.</p>

  <p>“Zahar!” diye seslendi.</p>

  <p>Zahar’ın sobanın üzerindeki yerinden atladığı duyulmadı. Yoktu Zahar. Ştoltz postaneye göndermişti onu.</p>

  <p>Oblomov toz kaplı masasına gitti, oturup mürekkep kalemim aldı, hokkaya batırdı. Ama mürekkep yoktu hokkada. Kağıt aradı. Kağıt da yoktu.</p>

  <p>Düşünceye daldı, bir şey düşünmeden toz kaplı masanın üzerine parmağıyla bir şeyler yazdı. Sonra ne yazdığına baktı. <span class="sgc-2">Oblomovluk</span> yazmıştı.</p>

  <p>Çabucak sildi yazdığını. Gece, Baltazar’ın<a href="../Text/DiPNOTLAR.xhtml#a39" id="k39"><sup>[39]</sup></a> ziyafetinde duvarlarına ateşle yazılan yazı gibi rüyasına girmişti bu söz.</p>

  <p>Zahar postaneden döndü. Oblomov’u yatakta değil de ayakta görünce donuk donuk baktı efendisinin yüzüne. Onun bu şaşkın, anlamsız bakışında da “Oblomovluk!” vardı.</p>

  <p>Şöyle geçirdi içinden İlya İlyiç: “Tek sözcük, ama nasıl bir sözcük!.. Zehir gibi!..”</p>

  <p>Zahar her zaman olduğu gibi, tarağı, fırçayı, havluyu aldı, saçlarını taramak için İlya İlyiç’in yanına geldi.</p>

  <p>Oblomov öfkeyle, “Defol!” dedi. Ve vurup fırçayı düşürdü Zahar’ın elinden.</p>

  <p>Arkasından, Zahar elindeki tarağı da yere düşürdü.</p>

  <p>“Tekrar yatacak mısınız?” diye sordu. “Yatağınızı toplayacaktım da...”</p>

  <p>“Mürekkeple kağıt getir bana,” dedi Oblomov.</p>

  <p>Hala “Ya şimdi ya da hiçbir zaman!” sözünü düşünüyordu.</p>

  <p>Aklının ve iradesinin bu umutsuz çağrısına kulak verirken hala içinde kalan irade gücünü ölçüp biçiyor, kalan bu bir parça gücünü ne yapacağını, nereye harcayacağını düşünüyordu.</p>

  <p>Bir süre düşündükten sonra köşeden bir kitap aldı eline. On yıldır yazmadığı, okumadığı, düşünmediği her şeyi bir saat içinde okumayı, yazmayı, düşünmeyi istiyordu.</p>

  <p>Ne yapmalıydı şimdi? İlerlemeli miydi, yoksa olduğu yerde mi kalmalıydı? Bu Oblomovluk sorunu onun için Hamlet’in sorunundan daha derindi. İleri gitmek demek bu geniş ropdöşambrını bir anda yalnızca sırtından değil, ruhundan, beyninden de çıkarıp atmak; onunla birlikte bu tozları, duvarlardaki örümcek ağlarını bir daha görmemek üzere silmek demekti!</p>

  <p>tik adımı nasıl atacaktı? Nereden başlayacaktı? “Bilmiyorum, yapamıyorum... Hayır... kendimi aldatıyorum, biliyorum ve... Evet, Ştoltz burada, ne yapmam gerektiğini söyler bana o!”</p>

  <p>“Ne söyleyecek bana? ‘Bir hafta içinde güvenilir birini bul kendine, gereken emirleri verip köye gönder,’ diyecektir. ‘Oblomovka’yı hazineye ipotek et, bir parça toprak satın al, yapıların planlarını gönder, bu daireden çık, pasaport alıp altı aylığına yurtdışına git, orada göbeğini erit, bir zamanlar birlikte hayalini kurduğumuz gibi temiz hava al, ropdöşambrsız, Zahar’sız, Tarantyev’siz yaşa orada, çoraplarını kendin giy, çizmelerini kendin çıkar, yalnızca geceleri uyu; trenlerle, vapurlarla herkesin gittiği yerlere git, sonra... Sonra dönüp Oblomovka’ya git, oraya yerleş, ekip biçmeyi, köylülerin neden yoksul veya zengin olduklarını öğren; tarlalarda dolaş, arabana binip soylular başkanı seçimine, atölyeye, değirmenlere, iskeleye git. Bir yandan da gazete, kitap oku, İngilizlerin Doğu’ya neden bir gemi gönderdiklerini düşün...’</p>

  <p>İşte bunları söyleyecektir Ştoltz! İleri gitmek demektir bu... Ve bir ömür böyle yaşamak! Elveda, hayatımın şiir dolu ülküsü! Hayat değil bu, demir döküm atölyesi... Her an ateşler içindesin! Çatırtı patırtı, sıcak, gürültü... Ne zaman hayatını yaşayacaksın? Olduğum yerde oturup kalmak daha iyi olmaz mı acaba?</p>

  <p>Olduğum yerde kalmak ise, gömleğimi tersyüz edip giymek, Zahar’ın sobanın üstündeki yerinden atlamasını dinlemek, Tarantyev’le yemek yemek, giderek daha az düşünmek, <span class="sgc-2">Afrika Gezisi</span>’ni sonuna kadar okumamak, Tarantyev’in ahbabı kadının evinde sakin sakin ihtiyarlamak olacak...”</p>

  <p>“Ya şimdi, ya da hiçbir zaman!” “Olmak ya da olmamak!” Oblomov koltuktan kalkmak istemiş, ama ilk anda terliğini ayağına geçiremeyince tekrar oturmuştu..</p>

  <p>İki hafta sonra Ştoltz, Oblomov’dan doğrudan Paris’e geleceği sözünü alıp İngiltere’ye gitti. İlya İlyiç’in pasaportu hazırdı, yolculuk giysileri bile ısmarlamıştı kendine, bir şapka da almıştı. Böylece ilerleme başlamıştı.</p>

  <p>Zahar son derece mantıklı bir tavırla efendisinin kendine bir çift yeni çizme almasının, eskilerinin altına da pençe yaptırmasının yeteceğini anlattı. Oblomov bir yol battaniyesi, bir yün fanila satın aldı. Bir valizle, yiyecekler için bir çanta almak istiyordu, ama beş on kişi yurtdışına yiyecek götürmenin yasak olduğunu söyleyince vazgeçmişti.</p>

  <p>Zahar kan ter içinde dükkandan dükkana koşturup duruyor, bu arada para üstlerinden cebe de hayli ufaklık indiriyor, ama gene de Andrey İvanoviç’e, seyahate çıkanlara verip veriştirmekten geri kalmıyordu. Dükkanlarda tezgahtarlara dert yanıyordu:</p>

  <p>“Tek başına ne yapacak oralarda adamcağız? Dediklerine göre, oralarda efendilere hep kızlar hizmet ediyormuş. Çizme çıkarmak bir kızın yapabileceği iş midir? Hem, efendinin çıplak ayağına çorabı nasıl geçirecek?..”</p>

  <p>Böyle derken manalı manalı gülümsüyordu. Öyle ki, başını sallıyor, favorileri iki yana açılıyordu.</p>

  <p>Oblomov hiç üşenmiyor, yanına neleri alacağının, evde neleri bırakacağının listesini yapıyordu. Eşyalarının Vıborg’daki bir kadın arkadaşının evine taşıtma, üç odaya koyup kapısını kilitleme, yurtdışından dönünceye kadar da göz kulak olma işini Tarantyev’e vermişti.</p>

  <p>Oblomov’un tanıdıklarının kimi inanmayarak, kimi gülerek, kimi de telaşlı, şöyle diyordu: “Gidiyor; düşünebiliyor musunuz, ayaklandı Oblomov!”</p>

  <p>Gelgeldim, bir ay sonra da, üç ay sonra da gitmedi Oblomov.</p>

  <p>Yola çıkacağı günün gecesinde dudağı şişmişti.</p>

  <p>“Sinek ısırmış olacak, bu dudakla vapura binilmez,” diyordu.</p>

  <p>Ve bir sonraki vapuru beklemeye karar verdi.</p>

  <p>Ağustos gelmişti, Ştoltz çoktandır Paris’teydi. Sık sık öfkeli mektuplar yazıyordu Oblomov’a, ama cevap alamıyordu.</p>

  <p>Neden? Acaba mürekkebi mi kurumuştu, ya da kağıdı mı yoktu? Belki de yazarken <i>ki</i>leri, <i>çünkü</i>’leri yerli yerine koyamıyor veya <span class="sgc-2">“Ya şimdi, ya da hiçbir zaman</span>” sözünün son sözcüğünde karar kılmış, uzanıp elleri başının altında yatıyor, Zahar da boşuna onu uyandırmaya çalışıyordu.</p>

  <p>Hayır, hokkası mürekkep doluydu, masasının üzerinde yazdığı mektuplar, boş kağıtlar, hatta dilekçeler duruyordu. Hiç <span class="sgc-2">ki</span> kullanmadan birkaç sayfa yazmıştı. Üslubu rahat ve akıcıydı; hatta, Ştoltz’la çalışma hayatı, seyahatler üzerine hayaller kurduğu “o günlerde” defterine şairler için ağlayarak yazdığı öykülerde, şiirlerde olduğu gibi, anlatımı yer yer güçlü ve güzeldi de.</p>

  <p>Sabah saat yedide kalkıyor, okuyor, kitaplar götürüp getiriyordu. Yüzünde en küçük bir uyku, yorgunluk, can sıkıntısı yoktu. Renk bile gelmişti yanaklarına. Gözlerinde heyecanı veya en azından kendine güveni andıran bir parlaklık bile vardı. Ropdöşambrını giymiyordu artık: Tarantyev öteki eşyalarıyla birlikte onu da arkadaşı olan kadının evine götürmüştü.</p>

  <p>Oblomov, üzerinde hafif bir palto, boynunda bir mendil, oturup kitap okuyor veya bir şeyler yazıyordu. Gömleğinin yakası kar gibi bembeyazdı. Evden çıkarken son derece şık bir redingot giyiyor, başına gösterişli bir şapka alıyordu... Neşesi yerindeydi, şarkı söylüyordu... Acaba neden?..</p>

  <p>İşte, oturduğu yazlık evin (kentin birkaç versti dışında yazlığa taşınmıştı) penceresinin önünde masada oturuyordu şimdi. Hemen yanında bir demet çiçek vardı. Çabuk çabuk bir şeyler yazıyorken arada bir başını kaldırıp ileride fidanların arasındaki patikaya bakıyor, sonra tekrar çabuk çabuk yazmayı sürdürüyordu.</p>

  <p>Patikada yumuşak adımların kumu hışırdattığı duyuldu ansızın. Oblomov kalemi bir kenara attı, çiçek demetini kaptı, pencereden seslendi:</p>

  <p>“Siz misiniz, Olga Sergeyevna? Hemen geliyorum, hemen!..”</p>

  <p>Kasketini, bastonunu kaptı, koşarak çıktı avlu kapısından, pek güzel bir kadına kolunu verdi, onunla birlikte büyük çamların gölgesinde korulukta birlikte gözden kayboldular.</p>

  <p>Zahar bir köşeden çıktı, efendisinin arkasından baktı, odasının kapısını kapayıp mutfağa gitti.</p>

  <p>Anisya’ya, “Gitti!” dedi.</p>

  <p>“Yemeğe gelecek mi?”</p>

  <p>Zahar, uykulu cevap verdi:</p>

  <p>“Kim bilir?”</p>

  <p>Zahar eski Zahar’dı: Gene aynı kocaman favoriler, gene aynı sakal, aynı gri yelek, ceketinde gene aynı yırtık... Ama bu arada Anisya ile evlenmişti. Ya eski kadın dostuyla arası açılmış ya da bir erkeğin evli olması gerektiğine karar vermişti. Ne var ki, evlenmişti, ama atasözünün tersine, hiç değişmemişti.</p>

  <p>Oblomov’u Olga’yla ve onun teyzesiyle Ştoltz tanıştırmıştı. Ştoltz, Oblomov’u Olga’nın teyzesinin evine ilk kez götürdüğünde evde konuklar vardı. Her zaman olduğu gibi sıkılmıştı Oblomov, rahat olamamıştı.</p>

  <p>“Eldivenlerimi çıkarabilsem ne iyi olacak, oda çok sıcak,” diye geçiriyordu içinden. “Her şeyden ne çok uzaklaşmışım!..”</p>

  <p>Ştoltz gidip, çay masasından uzakta, lambanın altında, koltuğun arkalığına yaslanmış, tek başına oturan, çevresinde olup bitenle pek ilgilenmeyen Olga’nın yanına oturmuştu.</p>

  <p>Ştoltz’un gelip yanına oturmasına sevinmişti Olga. Ne var ki, sevinçle parlamamıştı gözlerinin içi, yanakları da al al olmamıştı, ama yüzünde sakin, huzurlu bir ışık ve bir gülümseme belirmişti.</p>

  <p>Ştoltz’un dostu olduğunu söylerdi ve kendisini her zaman güldürdüğü, sıkılmasına fırsat vermediği için severdi onu. Gelgelelim, onun yanında kendini fazla çocuk hissettiği için çekinirdi de ondan.</p>

  <p>Kafasında bir soru veya merak doğduğunda bunu hemen sormaya cesaret edemezdi ona: Ştoltz ondan çok ilerlerde ve yükseklerdeydi. Öyle ki, olgunluk yönünden de, yaş ve zeka yönünden de Ştoltz’dan bu uzaklığı kimi zaman gururunu incitirdi.</p>

  <p>Ştoltz da, zeka ve duygu tazeliğiyle pırıl pırıl, harika bir insan olarak içtenlikle hoşlanırdı Olga’dan. Onun gözünde Olga tatlı, büyük umutlar veren bir çocuktu.</p>

  <p>Ama Ştoltz onunla, başka kızlarla, kadınlarla olduğundan çok daha sık ve isteyerek sohbet ederdi. Çünkü, bilinçli olmasa da, hayat yolunda son derece sade, doğal yürürdü. Huyunun iyiliği, gördüğü sağlıklı, sağlam eğitimin sonucu olarak doğal düşünceden, duygudan, iradeden hiç sapmazdı. En küçük, fark edilemeyecek kadar küçük göz, dudak, el hareketleri bile son derece doğaldı.</p>

  <p>Genç kızın bu yolda kendine öylesine güvenle adım atışının nedeni belki de, inandığı bir “dostunun”, onunkilerle uyumlu, onunkilerden daha kendine güven dolu adımlarını zaman zaman hemen yanı başında hissetmesiydi.</p>

  <p>Ne olursa olsun, çok az genç kızda böylesine bir sadelik, doğallık, özgür bakış, konuşma, davranış olabilirdi. Gözlerinde hiçbir zaman şöyle bir ifade göremezdiniz: “Şimdi biraz bükeceğim dudaklarımı, düşünceli duracağım... Öylesi yakışıyor bana!... Bir yana bakıp ürkmüş gibi yapacağım, hafif bir çığlık atacağım, herkes yanıma koşacak... Piyanonun başına geçeceğim, ayağımın ucunu hafiften açıkta bırakacağım...”</p>

  <p>Davranışlarında en küçük bir naz, cilve, yapmacıklık, bir art niyet yoktu! Bu nedenle, Ştoltz’dan başka pek kimse beğenmezdi onu. Dolayısıyla danslarda da, can sıkıntısını gizlemeden, çoğunlukla bir kenarda tek başına otururdu. Ayrıca, gençlerden en gözde olanlar bile, onunla ne konuşacağını bilemezdi...</p>

  <p>Çoğu genç onun sıradan, dar kafalı, derinliği olmayan bir kız olduğunu düşünürdü. Çünkü ağzından yaşamla, aşkla ilgili derin anlamlı, duygulu sözcükler dökülmezdi; veya müzik, edebiyat üzerine, kitaplarda okuduğu ya da bir yerde duyduğu beklenmedik, çarpıcı, gözü pek, heyecanlı şeyler söylemezdi; çok az konuşurdu ve yalnızca kendi olağan düşüncelerini söylerdi. Bu yüzden, zeki, parlak gençler kaçarlardı ondan; parlak olmayanlar da tersine, onun pek zeki olduğunu düşünürler ve ona yaklaşmaktan çekinirlerdi. Yalnızca Ştoltz susmak bilmeden konuşurdu onunla ve... güldürürdü onu.</p>

  <p>Müzik severdi Olga, ama şarkıları genelde Ştoltz’a veya yatılı okuldan bir kız arkadaşına sessizce söylerdi. Ştoltz’a göre de, çoğu şarkıcıdan güzel söylerdi.</p>

  <p>Ştoltz tam gelip yanına oturduğu anda, odada Olga’nın öylesine çınlayan, içten bir kahkahası duyuldu ki, onun bu kahkahasını duyan herkes nedenini bilmeden kahkahalarla gülmeye başladı.</p>

  <p>Ama yalnızca güldürmezdi onu Ştoltz: Aradan yarım saat geçmişti ki, Olga merakla dinliyordu onu ve sık sık, giderek artan büyük bir ilgiyle Oblomov’a bakıyordu. Oblomov, onun bu bakışları karşısında ne yapacağını şaşırıyordu.</p>

  <p>Onlara huzursuz, kaçamak bakarak şöyle geçiriyordu içinden: “Benimle ilgili ne konuşuyorlar acaba?” Tam kalkıp gitmeye hazırlanıyordu ki, Olga’nın teyzesi masaya çağırdı onu, konukların her yandan bakışları altında yanına oturttu.</p>

  <p>Oblomov dönüp çekinerek baktı Ştoltz’a, yoktu Ştoltz, gitmişti. Olga’ya baktı, onun aynı meraklı bakışıyla karşılaştı. Mahcup bir tavırla üstünü başını gözden geçirerek şöyle geçirdi içinden: “Hala bana bakıyor!”</p>

  <p>Burnunda bir şey mi vardır acaba diye mendiliyle yüzünü bile silmişti; çözülmüştür belki diye kravatını yoklamıştı: Kimi zaman çözülürdü çünkü... Hayır, bir terslik yok gibiydi, ama kız hala ona bakıyordu!</p>

  <p>Bu arada uşak bir bardak çayla tepside kurabiye getirdi Oblomov’a. Utangaçlığını yenmek, rahat görünmek istiyordu, bu amaçla kurabiyeleri, kuru pastaları, peksimetleri öyle bir avuçladı ki, yanında oturan küçük bir kız çocuğu gülmeye başladı. Öteki konuklar ise avucundaki kurabiyelere, kuru pastalara, peksimetlere merakla bakıyorlardı. Oblomov, “Tanrım, o da bakıyor!” diye geçirdi içinden. “Elimdeki bu kurabiyeleri ne yapacağım şimdi?” O yana bakmadan, Olga’nın yerinden kalktığını, öteki köşeye geçtiğini gördü. Bu biraz rahatlattı onu. Yanındaki küçük kız ise gözlerini dikmiş, kurabiyeleri ne yapacak diye merakla ona bakıyordu.</p>

  <p>Oblomov, “Hemen yemeliyim bunları”, diye geçirdi içinden ve kurabiyeleri çabuk çabuk atıştırmaya başladı. Neyse ki, hemen eriyiveriyorlardı ağzında.</p>

  <p>Geriye yalnızca iki peksimet kalmıştı; derin bir soluk alıp, rahat bir tavırla Olga’nın gittiği köşeye bakmaya karar verdi.</p>

  <p>Olga bir büstün kaidesine yaslanmış, ona bakıyordu. Anlaşılan, önce oturduğu köşeden oraya, Oblomov’a daha rahat bakabilmek için geçmişti. Kurabiyeleri avuçlarkenki beceriksizliğini fark etmiş olmalıydı.</p>

  <p>Yemekte Olga masanın öteki ucunda oturuyordu. Görünüşte, Oblomov’la hiç ilgilenmeden konuşuyor, yemeğini yiyordu. Ama Oblomov, acaba ona bakıyor mu umuduyla dönüp Olga’dan yana baktığında onun merak dolu, aynı zamanda son derece içten bakışıyla karşılaşıyordu.</p>

  <p>Oblomov yemekten sonra, teyzeyle vedalaşmak için hemen onun yanına gitti. Teyze ertesi gün için yemeğe çağırdı onu, davetini Ştoltz’a da iletmesini rica etti. İlya İlyiç öne eğilerek saygılarını belirtti ve bakışını önünden kaldırmadan salonu bir baştan bir başa yürüdü. İşte, paravanın arkasındaki piyano şuradaydı, hemen sonra da kapı... Dönüp baktı... Olga piyanonun başında oturmuş, büyük bir merakla ona bakıyordu. Kız gülümsüyor gibi de gelmişti ona...</p>

  <p>“Sanırım, Andrey dün gömleğimi ters giydiğimi, ayaklarımda iki değişik çorabın olduğunu anlatmıştır ona!” diye geçirdi içinden ve evine gitti. Bu düşüncesi için de, (daha çok da) yemek davetine, bu daveti kabul ettiğini gösterir biçimde öne eğilerek karşılık verdiği için de canı çok sıkkındı.</p>

  <p>Olga’nın ısrarlı bakışı çıkmıyordu Oblomov’un aklından. Yatağına sırtüstü boylu boyunca ne kadar uzanıyorduysa; ne kadar tembel, rahat tavırlar takınıyorduysa, bir yararı olmuyordu... Bir türlü uyuyamıyordu.</p>

  <p>Uzun gömleğinden nefret ediyordu. Zahar ise hem aptaldı hem çekilmez; tozu, örümcekleri görmeye dayanamıyordu.</p>

  <p>Zahar’a, yoksul ressamları koruyan birinin ona zorla sattığı kötü birkaç tabloyu odadan çıkarmasını söyledi. Uzun süredir inik duran pencerenin storunu kendi kaldırdı, Anisya’yı çağırıp camları silmesini söyledi, bir örümcek ağını attı; sonra yatağına yan uzanıp Olga’yı düşünmeye başladı.</p>

  <p>Önce onun yalnızca dış görünüşünü düşünüyordu, yüzünü hayalinde canlandırıyordu.</p>

  <p>Aslında pek güzel sayılmazdı Olga, yani yüzü beyaz değildi; yanaklarında, dudaklarında göz alıcı bir pembelik yoktu, gözleri duygusal bir ateşle alev alev yanmıyordu. Dudakları mercan, dişleri inci, elleri beş yaşında bir bebeğinki gibi incecik, parmakları salkım salkım üzüm değildi.</p>

  <p>Ne var ki, bir heykel olsaydı, ahengin ve zarafetin heykeli olurdu... Biraz uzun boyuyla başının büyüklüğü, yüzünün ölçüleriyle yuvarlaklığı, omuzları, bedeni uyum içindeydi.</p>

  <p>Onunla karşılaşan biri (o anda çok dalgın bile olsa) böylesine zarif, nefis bir yaratık karşısında duralayıp bakmadan geçemezdi.</p>

  <p>Burnu çok hafif kalkıktı; dudakları ince, çoğu zaman (sürekli bir şeyler düşündüğünün işareti olarak) kapalıydı. Grimavi gözlerinin hiçbir şeyi kaçırmayan, her zaman canlı, keskin bakışlarında da aynı düşünce vardı. Kaşları gözlerine özel bir güzellik veriyordu: Yay gibi değillerdi, gözlerini iki yandan iplik gibi de sarmıyorlardı... hayır, neredeyse düz, kalın, kumral, pek simetrik olmayan iki çizgi gibiydiler. Çizgilerden biri ötekinden hafif yukarıdaydı ve bu yüzden, onun altında (sanki orada bir düşünce olduğunu belli eden) küçük bir kırışık oluşmuştu.</p>

  <p>Olga, mağrur ve zarif boynunun üzerinde öylesine soylu duran başını biraz öne eğerek, bütün bedeniyle uyumlu hareket ederek, neredeyse sesi duyulamayacak kadar yumuşak adımlar atarak yürüyordu...</p>

  <p>Düşünüyordu Oblomov: “Dün neden öyle ısrarlı bakıyordu bana? Andrey gömleğimden, çoraplarımdan ona söz etmediğine yeminler etti. Yalnızca aramızdaki dostluğu, birlikte büyüdüğümüzü, aynı okulda okuduğumuzu anlatmış, hep iyi şeyler söylemiş. Bu arada benim ne kadar mutsuz bir insan olduğumdan, yalnızlıktan, hareketsizlikten hayatımın giderek sönmekte olduğundan falan söz etmiş...”</p>

  <p>Düşünmeyi sürdürüyordu Oblomov: “Gülümseyecek ne var bunda? O kızda kalp diye bir şey varsa, bunları duyunca donup kalması, üzüntüsünden içinin sızlaması gerekirdi, oysa o... Neyse canım, boş ver o kızı şimdi! Artık düşünmeyeceğim onu! Yalnız, bugün yemeğe giderim, bir daha ayak basmam evlerine...”</p>

  <p>Günler geçiyordu: Oblomov, değil Olga’nın teyzesinin evine ayağını basmamak, iki ayağıyla da, eli koluyla da, kafasıyla da her gün oradaydı.</p>

  <p>Güzel bir sabah Tarantyev, Oblomov’un bütün eşyasını taşıdı Vıborg’daki kadın arkadaşının evine. Bu arada Oblomov üç gününü, daha önce hiç yaşamadığı gibi geçirdi: Yataksız, divansız kalmış, yemekleri Olga’nın teyzesinin evinde yemişti. O arada, teyzenin yazlığının karşısında boş bir yazlık evin olduğunu öğrenmişler, Oblomov da içini görmeden evi kiralamıştı ve şimdi o evde kalıyordu. Sabahtan akşama kadar Olga’yla beraberdiler. Birlikte kitap okuyorlar, gölde, dağlarda birlikte dolaşıyorlardı... Çiçekler gönderiyordu Olga’ya.. Evet, o, Oblomov yapıyordu bütün bunları...</p>

  <p>Neler olmuyor ki şu dünyada! Peki nasıl olmuştu bu? Şöyle:</p>

  <p>Ertesi gün Ştoltz’la birlikte Olga’nın teyzesinin yemeğindeydiler. Oblomov bir gün önce olduğu gibi gene ecel terleri döküyordu: Olga’nın bakışları altında yemeğini yemeye çalışıyor, konuşuyor ve Olga’nın güneş gibi bakışının üzerinde olduğunu, kendisini yaktığını, huzursuz ettiğini, sinirlerini titrettiğini, kanını kaynattığını hissediyor, bunu biliyordu. Genç kızın bu sessiz, ısrarlı bakışından ancak balkonda, puro içerken duman arkasında bir an için saklanabiliyordu.</p>

  <p>Sağına soluna bakınarak şöyle geçiriyordu içinden: “Nedir bu böyle? Düpedüz, işkence onun bu yaptığı! Alay mı ediyor benimle, nedir? Benden başka kimseye öyle bakmıyor, bakamıyor... Çok yumuşak gördü beni galiba... evet, öyle...” Kararını verdi: “Gidip konuşacağım kendisiyle... Bakışlarıyla ruhumu nasıl sıktığını söyleyeceğim ona.”</p>

  <p>Tam o anda Olga balkona çıktı. Oblomov bir sandalye çekti ona ve Olga yanına oturdu.</p>

  <p>“Gerçekten, çok mu sıkılıyorsunuz?” diye sordu Olga.</p>

  <p>“Evet,” dedi Oblomov. “Ama çok değil... İlgilendiğim bazı şeyler var.”</p>

  <p>“Andrey lvanoviç bir plan hazırlamakta olduğunuzu söyledi, doğru mu bu?”</p>

  <p>“Evet, doğru. Köyüme yerleşmeyi düşünüyorum, bunun hazırlıklarıyla meşgulüm.”</p>

  <p>“Peki, yurtdışına gitmeyecek misiniz?”</p>

  <p>“Evet... kesinlikle... Andrey lvanoviç işlerini bitirir bitirmez...”</p>

  <p>“Gideceğiniz için mutlu musunuz?”</p>

  <p>“Evet, hem de çok...”</p>

  <p>Oblomov dönüp baktı: Bir gülümseme dolaşıyordu Olga’nın yüzünde, kah gözlerinin içini ışıl ışıl yapıyordu kah yanaklarına dağılıyordu gülümsemesi... ama dudakları her zaman olduğu gibi sıkıca kapalıydı.</p>

  <p>“Yalnız... Biraz tembelim de...” diye ekledi Oblomov. “Ama...”</p>

  <p>Açıkça yalan söylemeye cesaret edememişti. Bir yandan da, Olga’nın böylesine kolay, neredeyse bir şey söylemeden ona tembel olduğunu itiraf ettirmesine canı sıkılmıştı. “Kim oluyor bu kız?” diye geçirdi içinden. “Ne o, korkuyor muyum yoksa ondan?”</p>

  <p>Olga belli belirsiz kurnaz bir tavırla itiraz etti:</p>

  <p>“Hayır, tembel olamazsınız! Olabilir mi öyle bir şey? Tembel bir erkek, inanamam ben buna...”</p>

  <p>“İnanmayacak ne var bunda?” diye geçirdi içinden Oblomov. “Son derece olağan bir şey...”</p>

  <p>Sonra şöyle dedi:</p>

  <p>“Hep evde oturduğum için Andrey de düşünüyor ki ben...” “Sanırım çok okuyor, yazıyorsunuzdur?” dedi Olga. “Şeyi okudunuz mu?..”</p>

  <p>Olga gözlerini dikmiş, Oblomov’un yüzüne bakıyordu. Oblomov, Olga’nın onu sınava çekmekte olduğu korkusuyla birden şöyle dedi: “Hayır, okumadım!”</p>

  <p>Gülerek sordu Olga:</p>

  <p>“Neyi okumadınız?”</p>

  <p>Oblomov da güldü.</p>

  <p>“Bir romanı okuyup okumadığımı soracağınızı sandım,” dedi. “Roman okumam da...”</p>

  <p>“Yanıldınız: Bir seyahat kitabını soracaktım size...”</p>

  <p>Oblomov dikkatle baktı Olga’ya. Bütün yüzü gülüyordu, dudakları ise... Şöyle geçirdi içinden Oblomov: “Vay! Evet, bu kız... Ona karşı dikkatli olmalıyım...”</p>

  <p>Olga merakla sordu:</p>

  <p>“Peki, neler okuyorsunuz?”</p>

  <p>“Seyahat kitaplarını severim...”</p>

  <p>Olga sesini alçaltıp kurnaz bir tavırla, “Afrika’ya seyahat kitaplarını mı?” diye sordu.</p>

  <p>Kıpkırmızı oldu Oblomov’un yüzü. Olga’nın bu soruyu boşuna sormadığını, onun hangi kitabı okuduğunu bilmekten başka, nasıl okuduğunu da bildiğini anlamıştı.</p>

  <p>Olga, onu zor durumdan kurtarmak için, “Müzikle ilgileniyor musunuz?” dedi.</p>

  <p>O anda Ştoltz geldi yanlarına.</p>

  <p>“İlya!” dedi. “Senin müziği çok sevdiğini, söyledim Olga Sergeyevna’ya. Onun bir şeyler söylemesini, özellikle de <span class="sgc-2">Casta diva’</span>yı... söylemesini çok istediğini de söyledim.”</p>

  <p>“Neden yalan söylüyorsun?” diye karşılık verdi Oblomov. “Hiç de o kadar sevmem ben müziği...”</p>

  <p>Ştoltz kesti Oblomov’un sözünü:</p>

  <p>“Nasıl? Gücendi! Efendi biri olarak tanıtmaya çalışıyorum kendisini, hemen yalanlıyor beni!”</p>

  <p>“Bir müzik sever olarak bilinmek istemiyorum, hepsi o kadar! Hem tehlikeli hem de zor bir şey bu!”</p>

  <p>“Daha çok ne tür müzikten hoşlanıyorsunuz?” diye sordu Olga. “Buna cevap verebilmem çok güç... Her tür müzikten hoşlanırım! Bazen, kısık sesli bir laternacının belleğimin bir köşesinde kalmış ezgisini severek dinlerim, bazen de bir operanın yarısında çıkarım; bazen Meyerber içimde bir şeyleri kıpırdatır, hatta bazen mavnacıların şarkıları.. O andaki ruhsal durumuma bağlı! Bazen Mozart’ı dinlerken bile kulaklarımı kapamak gelir içimden...” “Demek gerçek bir müzik seversiniz siz.”</p>

  <p>Ştoltz söze karıştı:</p>

  <p>“Bir şeyler söyleyiverin Olga Sergeyevna!”</p>

  <p>Olga, Oblomov’dan yana dönüp,“Mösyö Oblomov kulaklarını tıkayabilecekse bu nasıl olacak?” dedi.</p>

  <p>Oblomov karşılık verdi:</p>

  <p>“Burada size bir iltifatta bulunmam gerekiyor. Ama bilmiyorum, bunu yapabilecek olsaydım, cesaret edebilir miydim?”</p>

  <p>“Neden cesaret edemezdiniz?</p>

  <p>Oblomov saf bir tavırla, “Ya iyi söyleyemezseniz!” dedi. “O zaman mahcup olurum...”</p>

  <p>“Dün peksimetlerle olduğu gibi mi?” dedi Olga. Birden ağzından kaçmıştı bu. Yüzü kıpkırmızı oldu. Bunu söylememiş olmak için neler vermezdi... Hemen arkasından ekledi:</p>

  <p>“Affedersiniz... Saçmaladım!”</p>

  <p>Oblomov’un hiç beklemediği bir şeydi bu. Ne cevap vereceğini bilemedi.</p>

  <p>“Çok acımasızsınız!” diye mırıldandı.</p>

  <p>“Hayır, yalnızca küçük bir öç alma... Hem, inanın ağzımdan kaçtı... Bana iltifat etmemenizin intikamıydı...”</p>

  <p>“Ama şarkınızı dinledikten sonra edeceğim belki...”</p>

  <p>“Şarkı söylememi gerçekten istiyor musunuz?” diye sordu Olga. Oblomov, Ştoltz’u göstererek, “Hayır, bunu o istiyor,” dedi.</p>

  <p>“Ya siz?”</p>

  <p>Hayır anlamında salladı başını Oblomov.</p>

  <p>“Bilmediğim bir şeyi isteyemem ben.”</p>

  <p>Ştoltz, “Çok kabasın İlya!” dedi. “Evde sürekli yatmanın sonu budur işte, ayrıca çoraplarını da...”</p>

  <p>Oblomov heyecanla kesti Ştoltz’un sözünü:</p>

  <p>“İnsaf yani Andrey, hiç de zor değil benim için şöyle demek: ‘Ah! Çok sevinirim, çok mutlu olurum, elbette harika şarkı söylüyorsunuzdur...’” Olga’ya dönüp sürdürdü konuşmasını:</p>

  <p>‘“Beni mutlu edersiniz efendim...’ falan filan işte... Yani bu mu gerekli olan?”</p>

  <p>“Hiç değilse, söylememi isteyebilirdiniz... En azından, merakınızdan.”</p>

  <p>“Buna hakkım yok, bir aktris değilsiniz çünkü...”</p>

  <p>Olga, Ştoltz’a döndü.</p>

  <p>“Öyleyse ben de yalnızca size söylerim.”</p>

  <p>“İlya, iltifatını hazırla.”</p>

  <p>Bu arada akşam olmuştu. Lambanın ışığı sarmaşıkların arasından ay ışığı gibi süzülüyordu. Karanlık Olga’nın yüzünün ve bedeninin hatlarını, üzerine bir tül örtmüş gibi saklıyordu. Yüzü gölgedeydi. Yalnızca, yumuşak, ama güçlü, titrek, duygulu sesi duyuluyordu.</p>

  <p>Ştoltz’un isteğiyle, bazıları belirsiz bir mutluluk umudu hissetiren, bazılarıysa acı dolu birçok arya, romans söyledi. Olga’nın sesinde ise gizli bir hüzün vardı sanki.</p>

  <p>Bu sözcükler, bu ezgi, Olga’nın bu güçlü, billur gibi genç kız sesi insanın yüreğine işliyor, sinirlerini titretiyor, gözlerini çakmak çakmak ediyor, yaşartıyordu. O anda ölmek, bu seslerle bir daha uyanmamak istiyor, ama hemen sonra kalbi gene yaşamak tutkusuyla çarpmaya başlıyordu.</p>

  <p>Oblomov kızarıp bozarıyor, kendinden geçiyor, gözyaşlarını güçlükle tutuyor, sevinç çığlıkları atmamak için ise kendini daha da güç tutuyordu. Daha önce hiç böyle enerji dolu, böyle güçlü hissetmemişti kendini. Bir kahramanlık yapması için ruhunun derinliklerindeki her şey sanki coşmuştu da onları dışa vurmak istiyordu... O anda arabaya binip sınıra gitmesi gerekse bile, yurtdışına seyahate çıkabilirdi.</p>

  <p>Olga en sonunda <span class="sgc-2">Casta diva’yı</span> söyledi: İçindeki coşku, kafasının içinde yıldırımlar gibi çakan düşünceler, bedeninin her yanına iğneler gibi batan titreme... Bütün bunlar bitirmişti Oblomov’u, kolunu kıpırdatacak gücü yoktu.</p>

  <p>Olga şarkı söylemeyi bitirdikten sonra birden Ştoltz’a dönüp sordu:</p>

  <p>“Nasılım bugün?”</p>

  <p>“Oblomov’a sorun,” dedi Ştoltz. “Bakalım o ne diyecek?”</p>

  <p>Kendini tutamadı Oblomov:</p>

  <p>“Ah!” diye çıktı ağzından. Birden Olga’nın elini tutmuştu, ama hemen bıraktı. Yaptığından çok mahcup olmuştu. Ekledi, “Affedersiniz...”</p>

  <p>Ştoltz, “Duydunuz mu?” dedi. “Açıkça söyle İlya: Ne zamandan beri böyle bir şey yapmadın?..”</p>

  <p>Olga gülümseyerek, (ama bu gülümsemesi çok yumuşak, içtendi) kesti Ştoltz’un sözünü:</p>

  <p>“Bu sabah penceresinin önünden kısık sesli bir laternacı geçmişse, belki bu sabahtan beri...”</p>

  <p>Oblomov, sitem dolu bakışlarla baktı Olga’ya.</p>

  <p>Ştoltz, “Bu aralar pencerelerinin storları iniktir, dışarıda ne olup bittiği duyulmaz,” dedi.</p>

  <p>Oblomov bu kez sitemli Ştoltz’a baktı.</p>

  <p>Ştoltz Olga’nın elini tuttu...</p>

  <p>“Bilmem nedendir Olga Sergeyevna, bugün, hiçbir zaman söylemediğiniz kadar içten söylediniz...” dedi. Olga’nın her parmağını tek tek öperek şöyle ekledi, “İşte bu da benim iltifatım...”</p>

  <p>Ştoltz gitmek için ayağa kalktı. Oblomov da Olga da durdurmak istediler onu.</p>

  <p>“Bir işim var benim,” dedi Ştoltz. “Sen buradan eve gidip yatarsın... Ama daha erken...”</p>

  <p>Oblomov yalvarır gibi, “Andrey! Andrey!” dedi. “Hayır, kalamam, ben de çıkıyorum!”</p>

  <p>O da çıktı. Bütün gece hiç uyumadı. Odanın içinde kederli, düşünceli, dolaşıp durdu. Ortalık aydınlanırken çıktı evden, Neva Nehri boyunca, sokaklarda, Tanrı bilir neler hissederek, düşünerek uzun süre yürüdü.</p>

  <p>Üç gün sonra gene Olga’nın teyzesinin evindeydi. Öteki konuklar masalara dağılmış, kağıt oynuyorlarken Oblomov, Olga’yla piyanonun başındaydı. Teyzenin başı ağrıdığı için odasına çekilmiş, ispirto kokluyordu.</p>

  <p>Olga sordu Oblomov’a:</p>

  <p>“İster misiniz, Andrey lvanoviç’in bana Odesa’dan getirdiği resimleri göstereyim size? Görmediniz onları, değil mi?”</p>

  <p>Oblomov, “Ev sahibesi olarak beni oyalamak zorunda olduğunuzu düşünüyorsunuz sanırım?” dedi. “Hiç gerek yok buna!” “Neden gerek yokmuş? Canınızın sıkılmaması, kendinizi burada kendi evinizdeymişsiniz gibi rahat, serbest hissetmeniz için yapıyorum bunu, yoksa eve gidip... yatarsınız.”</p>

  <p>Oblomov, Olga’nın her hareketini elinde olmadan hazla seyrederken şöyle geçirdi içinden: “Çok acımasız, alaycı bir kız bu!” “Rahat, serbest olmamı, sıkılmamamı mı istiyorsunuz?” diye sordu.</p>

  <p>“Evet,” dedi Olga.</p>

  <p>Gene her zaman olduğu gibi baktı Oblomov’un yüzüne. Ama bakışında şimdi çok daha anlamlı bir merak ve içtenlik vardı.</p>

  <p>“Bunun için özellikle, birkaç gün önce ve şimdi olduğu gibi bakmamanız gerekir bana...”</p>

  <p>Olga’nın bakışındaki merak bir kat daha arttı.</p>

  <p>“İşte özellikle bu bakışınız rahatsız ediyor beni... Şapkam nerede benim?..”</p>

  <p>Olga yumuşak bir sesle, “Neden rahatsız oluyorsunuz?” diye sordu.</p>

  <p>Bakışındaki merak o anda kaybolmuştu. İçten ve tatlı bakıyordu şimdi.</p>

  <p>“Bilmiyorum,” dedi Oblomov. “Sanki bu bakışınızla içimden, başkalarının (özellikle de sizin), bilmesini istemediğim şeyleri çıkarıp alıyormuşsunuz gibi geliyor bana...”</p>

  <p>“Neden öyle düşünüyorsunuz? Andrey İvanoviç’in dostusunuz, o da benim dostum, dolayısıyla...”</p>

  <p>Oblomov Olga’nın sözünün sonunu getirdi:</p>

  <p>“Dolayısıyla, Andrey İvanoviç’in benimle ilgili bildiklerini sizin de bilmenize gerek yok.”</p>

  <p>“Gerek yok, tamam, ama bilebilirim de.”</p>

  <p>“Dostumun açık yürekliliği yüzünden... Yani hatası!..”</p>

  <p>“Yoksa gizlediğiniz birtakım sırlarınız mı var sizin?” diye sordu Olga. Gülerek öte yana dönüp ekledi: “Belki birçok suçunuz vardır?”</p>

  <p>Oblomov derin bir soluk aldıktan sonra karşılık verdi:</p>

  <p>“Belki...”</p>

  <p>Olga alçak sesle, ürkek, “Evet,” dedi. “Ayağına değişik çoraplar giymek büyük suçtur.”</p>

  <p>Oblomov şapkasını aldı.</p>

  <p>“Yapamam!” dedi. “Bir de rahat olmamı istiyorsunuz benden! Andrey’i sevmeyeceğim artık... Bunu da söyledi mi size?”</p>

  <p>“Bugün, bunu söyleyerek çok güldürdü beni,” dedi Olga. “Hep güldürür beni zaten. Bağışlayın, bir daha olmayacak, olmayacak, artık öyle bakmayacağım da size.” Yüzüne kurnaz, ciddi bir ifade takınıp ekledi:</p>

  <p>“Önce, bir daha öyle bakmayacağım artık size, yani rahatsınız, serbestsiniz artık, değil mi? Sıkılmamanız için başka ne yapmam gerekiyor?”</p>

  <p>Oblomov doğrudan Olga’nın içtenlik okunan gri-mavi gözlerinin içine bakıyordu. Olga, “Ama şimdi siz öyle tuhaf bakıyorsunuz bana,” dedi.</p>

  <p>Gerçekten de, Oblomov ona gözleriyle değil de düşüncesiyle, bütün iradesiyle bakıyor gibiydi. Ürkek bakışlarla bakarken şöyle geçiriyordu içinden: “Aman Tanrım, bu ne güzellik! Böyle bir güzellik var mı dünyada! Yüzünün bu beyazlığı, dibi görünmeyen bir uçurum gibi derin, ama aynı zamanda ruh güzelliğini yansıtan ışıl ışıl bu gözler! Dudaklardaki, kitap gibi okunabilecek bu gülümseme; gülümsemenin arkasındaki bu dişler... ve omuzlarının üzerinde öylesine zarif duran, bir çiçek gibi kıpırdayan, nefis kokan bu baş... ”</p>

  <p>Düşünmeyi sürdürüyordu Oblomov: “Evet, bir şeyler geçiyor bana ondan, içime doluyor... Şu anda kalbimde bir şey kaynıyor sanki, hızlı çarpmaya başladı... Şimdiye kadar hissetmediğim bir şeyler hissediyor gibiyim... Tanrım, bu kızın yüzüne bakmak ne büyük bir mutluluk! Soluk almakta bile zorlanıyorum!”</p>

  <p>Bu düşünceler dönüp duruyorlardı kafasının içinde. Gözlerini ayıramıyordu Olga’dan; uçsuz bucaksız uzaklara, dipsiz bir uçuruma bakarken dalıp gitmiş biri gibi hazla bakıyordu onun yüzüne.</p>

  <p>Olga başını mahcup bir tavırla öte yana çevirerek (ama merakını yenememiş, bakışını Oblomov’un yüzünden ayıramamıştı) şöyle dedi:</p>

  <p>“Yeter ama Mösyö Oblomov, şimdi de siz öyle bakıyorsunuz bana!”</p>

  <p>Oblomov duymamıştı bile onun dediğini.</p>

  <p>Gerçekten de, gözlerini kırpmadan bakıyordu Olga’nın yüzüne, ama ne dediğini duymuyordu, içinde nelerin olup bittiğini anlamaya çalışıyordu. Kafasının içini yokluyordu, orada da bir şeyler dalgalanıyor, dönüp duruyordu. Düşüncelerini yakalayamıyordu bir türlü. Bir sürü kuş ürküp havalanmıştı sanki oradan, göğsünün sol yanında kalbinde de bir sızı var gibiydi.</p>

  <p>Olga, “Öyle tuhaf bakmayın bana,” dedi. “Ben de rahatsız oluyorum... Galiba siz de benim ruhumdan bir şeyleri çıkarıp almak istiyorsunuz...”</p>

  <p>Oblomov, “Ne alabilirim ben sizin ruhunuzdan?” dedi.</p>

  <p>“Benim de yapmaya çalıştığım, bitmemiş <span class="sgc-2">planlarım</span> var,” dedi.</p>

  <p>Oblomov, Olga’nın bu iması üzerine, kendi bitmemiş planını hatırladı.</p>

  <p>“Çok tuhaf!” dedi. “Çok acımasızsınız, ama bakışınız çok içten. Kadınlara güvenmemek gerektiğini boşuna söylemiyorlar. Dilleriyle bile bile yalan söylerler; ama bakışları, gülümsemeleri, yanaklarındaki kızarıklık, hatta düşüp bayılmaları gerçeği söyler...”</p>

  <p>Olga bu duygulanmanın daha ileri gitmesini istemedi, usulca aldı Oblomov’un elinden şapkasını ve bir sandalyeye oturdu.</p>

  <p>“Artık yapmayacağım, yapmayacağım!” dedi. “Ah, bağışlayın, gene ağzımdan kaçtı! Ama inanın, alay etmek istemiyorum sizinle!”</p>

  <p>Neredeyse şarkı söyler gibi söylemişti bunu ve bu cümlesi onu daha da duygulandırmıştı.</p>

  <p>Oblomov biraz sakinleşti. Sitemli bir tavırla, “Hep şu Andrey!..” dedi.</p>

  <p>“Peki, söyler misiniz, canınızın sıkılmaması için başka ne yapmalıyım?” diye sordu Olga.</p>

  <p>“Şarkı söyleyin!”</p>

  <p>Olga, sevinçle kesti Oblomov’un sözünü:</p>

  <p>“İşte, beklediğim iltifat buydu!” Heyecanla sürdürdü konuşmasını: “Biliyor musunuz, o gün benim şarkı söylememden sonra öyle ‘ah’ çekmeseydiniz gece uyuyamazdım belki, belki ağlardım bile...”</p>

  <p>Oblomov şaşkınlıkla sordu:</p>

  <p>“Neden?”</p>

  <p>Olga bir an düşündükten sonra karşılık verdi:</p>

  <p>“Bilmiyorum.”</p>

  <p>“Gururunuza çok düşkünsünüz, ondandır.”</p>

  <p>Olga bir elinin parmaklarını tuşların üzerinde dolaştırarak, dalgın, karşılık verdi:</p>

  <p>“Haklısınız, belki de ondandır. Ama herkes gururuna düşkündür, çoğu insan öyledir. Andrey İvanoviç insanın iradesini harekete geçirenin gururu olduğunu söyler. Belki o sizde yoktur da, o yüzden böyle...”</p>

  <p>Sözünün sonunu getirmedi Olga.</p>

  <p>“Ne yoktur bende?” diye sordu Oblomov.</p>

  <p>Olga ne cevap vereceğini bilemedi.</p>

  <p>“Hayır, sözün gelişi...” dedi. Sonra ekledi: “Yalnızca, beni güldürmesi değildir Andrey İvanoviç’i sevmemin nedeni, kimi zaman sözleriyle ağlatır da beni; beni sevmesi de değil, sanırım, şey için... Beni herkesin sevdiğinden daha çok sevdiği için severim onu; gurur neler yaptırıyor insana, görüyorsunuz!”</p>

  <p>“Andrey’i seviyor musunuz?” diye sordu Oblomov.</p>

  <p>Soru dolu, gergin bakışını Olga’nın gözlerinin içine dikmişti.</p>

  <p>Olga ciddi bir tavırla cevap verdi:</p>

  <p>“Evet, elbette, o beni başkalarının sevdiğinden daha çok seviyorsa, ben de onu severim.”</p>

  <p>Oblomov bir şey söylemeden bakıyordu Olga’nın yüzüne. Olga sade, sessiz bir bakışla karşılık verdi ona.</p>

  <p>“O, Anna Vasilyevna’yı da seviyor, Zina’yı da, Mihaylovna’yı da, ama beni sevdiği kadar değil. Onlarla iki saat oturup sohbet etmiyor, güldürmüyor onları ve içini açmıyor onlara. İşlerden söz eder onlara, tiyatrodan, çeşitli olaylardan falan... Ama benimle kız kardeşiymişim gibi konuşur...” Hemen ekledi arkasından:</p>

  <p>“Hayır, kızıymışım gibi... Hatta, bir şeyi hemen anlayamazsam veya onu dinlemezsem, dediğini kabul etmezsem azarlar beni. Ama onları azarlamaz. Ben de galiba bunun için daha çok seviyorum onu.” Bir an düşündükten sonra dalgın, ekledi:</p>

  <p>“Gurur! Ama şarkı söylememle ne ilgisi var bunun, anlayamadım! Şarkı söylememle ilgili şimdiye kadar hep çok iyi şeyler söylediler bana. Oysa siz dinlemek bile istemediniz beni. Neredeyse zorla dinlemek zorunda bıraktılar sizi. Ve dinledikten sonra bir şey söylemeden gitmiş olsaydınız, yüzünüzde bir şey fark etmeseydim... Sanırım hasta olurdum...” Kararlı bir tavırla bitirdi sözünü: “Evet, gurur dedikleri bu olsa gerek!”</p>

  <p>“Gerçekten, bir şey mi fark ettiniz yüzümde?” dedi Oblomov. “Gözyaşı... Gerçi saklamaya çalıştınız gözyaşınızı, ama ben fark ettim. Erkeklere yakışmayan bir şey bu, duygulanmaktan utanmak... Bu da bir çeşit gururdur, ama sahtesi... Bazen zekalarından utansalar daha iyi ederler. Sık sık yanılıyorlar çünkü. Duygusallıktan Andrey İvanoviç de utanır. Söyledim bunu kendisine, kabul etti... Ya siz nasılsınız bu konuda?”</p>

  <p>Oblomov, “Size bakarken neyi kabul etmez insan!” dedi.</p>

  <p>“Bir iltifat daha! Hem de ne...”</p>

  <p>Olga kullanacağı sözcüğü bulamadı. Oblomov, onun yüzüne bakmayı sürdürerek yardım etti ona:</p>

  <p>“...bayağı!”</p>

  <p>Olga gülümseyerek onayladı onu.</p>

  <p>Oblomov konuşmasını sürdürdü:</p>

  <p>“İşte bundan korktuğum için şarkı söylemenizi istemedim... Şarkı söylediğini ilk kez dinlediği birine ne der insan? Öyle ya, bir şey söylemesi gerekir. Aynı anda hem zeki hem içten olmak kolay değildir. Özellikle o günkü gibi duygulu bir anda...”</p>

  <p>“Ama doğrusu, o akşam uzun zamandır, hatta hiçbir zaman söyleyemediğim kadar güzel söyledim... Bir daha şarkı söylememi istemeyin benden, bir daha o kadar güzel söyleyemem. Ama durun, bir şarkı daha söyleyeyim size...”</p>

  <p>Birden kıpkırmızı oldu Olga’nın yüzü, gözleri parladı, sandalyeye oturdu, tuşlara birkaç kez hızlı vurduktan sonra söylemeye başladı. Tanrım, neler vardı bu şarkıda! Umutlar, belirgin olmayan bir fırtına korkusu, fırtınanın kendisi, mutluluk çığlıkları... hepsi vardı bu şarkıda, bu seste. Olga, arada Oblomov’un yüzüne bakarak içinden “Yeter mi? Durun, bir tane daha söyleyeceğim” diye geçirerek tekrar yeni bir şarkıya daha başlayarak uzun süre şarkı söyledi. Heyecandan yanakları, kulakları kıpkırmızıydı. Taptaze yüzünde arada bir içten yıldırımlar çakıyor, uzak gelecekte yaşayacağı mutlu günleri şimdiden hissediyormuş gibi, olgun bir tutkunun ışığı beliriyor, sonra bu ışık bir anda sönüyor, ses tekrar canlı, berrak yükseliyordu. Aynı canlılık Oblomov’da da vardı. Bu duyguyu yalnızca bir saat, iki saat değil, uzun yıllar yaşayacağını hissediyordu... ikisinin içinde de dışarıdan belli olmayan bir ateş, bir titreme vardı. İkisinin gözü de aynı duygunun neden olduğu yaşlarla dolu doluydu. Bunlar besbelli, bir gün Olga’nın genç ruhunda kendini gösterecek tutkunun belirtileriydi ve zamanın etkisiyle şimdilik hafif imalarla, yaşamın yatıştırıcı gücünün çıkışlarıyla geçiştiriliyordu.</p>

  <p>Olga uzun bir finalle bitirdi şarkısını, sesi bu final içinde kayboldu. Birden sustu Olga, ellerini dizlerinin üzerine koydu; heyecanlı, duygulu bakışını Oblomov’a doğrulttu. Ne mi yaptı Oblomov? İlyanan ruhunun derinliklerinden taşan bir mutluluk şafağının ışıltısı vardı yüzünde. Yaşlı gözlerle Olga’nın yüzüne bakıyordu. Dayanamadı, bu kez o tuttu Olga’nın elini.</p>

  <p>“Neyiniz var?” diye sordu Olga. “Yüzünüz çok değişti! Ne oldu?”</p>

  <p>Aslında Oblomov’un yüzünün neden öyle olduğunu biliyordu. Gücünün bu etkisiyle, mütevazı da olsa için için gurur ve sevinç duyuyordu. Gülümseyerek, aynada yüzünü gösterdi Oblomov’a.</p>

  <p>“Aynada bakın kendinize... Gözleriniz çakmak çakmak... Aman Tanrım, ağlıyorsunuz! Müziği çok derinden hissediyorsunuz!”</p>

  <p>Oblomov alçak sesle, “Hayır,” dedi, “hissettiğim müzik değil... ama... aşk!”</p>

  <p>Olga birden bıraktı Oblomov’un elini. Yüzü değişmişti. Bakışı Oblomov’un onun yüzüne diktiği bakışıyla karşılaştı: Sabit, neredeyse çılgın bir bakıştı Oblomov’unki, sanki o değil de, tutkusu bakıyordu...</p>

  <p>Bu <span class="sgc-2">aşk</span> sözcüğünü söyleyenin Oblomov olmadığını, ağzından kendiliğinden öyle çıktığını ve bunun gerçek olduğunu anlamıştı Olga...</p>

  <p>Oblomov kendini toparladı, şapkasını aldı, sağına soluna bakmadan koşarak çıktı odadan. Olga bu kez merakla bakmamıştı arkasından. Uzun süre bir heykel gibi kıpırdamadan, önüne bakarak piyanonun yanında ayakta durdu. Yalnızca göğsü hızla inip kalkıyordu.</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sgc-4" id="sigil_toc_id_15"><span class="sgc-1">VI</span></h3>

  <p class="px">Oblomov tembel tembel uzanmış yatarken, uyuklarken duygulandığında en ön planda her zaman bir kadın düşünürdü. Karısı veya sevgilisi olurdu bu kadın.</p>

  <p>Hayallerindeki kadın uzun boylu, kollarını göğsünün üzerinde kavuşturmuş, sakin ama mağrur bakışlı, küçük bir bahçede sarmaşıklar arasında rahatça oturan, halıda veya iki yanı ağaçlı bir yolda kumların üzerinde yumuşakça, salına salına yürüyen, narin başını dalgın dalgın, huzurlu ve görkemli bir yaşamın ülküsü olarak sağa sola çeviren bir kadındı.</p>

  <p>Önce kilisede çiçekler arasında, uzun duvağı içinde hayal ederdi onu; sonra zifaf odasında utangaç gözlerini önüne indirmiş, en sonunda da çocuklarının arasında anne olarak...</p>

  <p>Karısının endişelenmesini, kendini heyecanlı tutkulara kaptırmasını, birden gözyaşları dökmeye başlamasını, sıkıntılı olmasını, nazlanmasını, sonra ansızın neşeyle coşmasını istemezdi. Aşırı duygulu da, hüzünlü de olması gerekmiyordu. Birden sararmamalı, düşüp bayılmamak, bulanımlar geçirmemeliydi...</p>

  <p>“Böyle kadınların kesin, sevgilileri vardır,” diye düşünürdü. “Sıkıntıları da çoktur: doktordu, kaplıcaydı, böyle bir sürü tuhaf şeyler daha... Rahat rahat yatıp uyuyamazsın!”</p>

  <p>Oysa ağırbaşlı, gururuna düşkün bir hayat arkadaşının yanında huzur içinde uyurdu insan. İçi rahat yatar, sabah uyandığında aynı içten, sempatik bakışla karşılaşırdı. Ve yirmi, otuz yıl boyunca eşini gözlerinde hep aynı uysal, sevimli, sıcak bakışıyla karşılaşırdı. Bir ömür böyle geçerdi!</p>

  <p>“Evet, bir kadının da, erkeğin de ortak gizli beklentisi hayat arkadaşının kişiliğinde sürekli bir huzur, sonu gelmez, düzenli bir duygu birlikteliği bulmak değil midir? Evet, aşkın temelinde bu vardır ve bu temelden birazcık olsun sapması durumunda değişiriz, soğur... Acı çekmeye başlarız: Yani benim ülküm herkesin ülküsünün bir benzeri midir? Kadınla erkek arasındaki ilişkinin karşılıklı ulaşılabilecek, açıklanabilecek tacı bu değil midir?”</p>

  <p>Tutkuya yasal bir yol açmak, bütün bir ülkenin mutluluğu için akan nehrin akışına yön vermek... Aydın düşünceli insanların hepsinin ulaşmak istediği, ama ulaşamadığı toplumsal görev, gelişmişliğin doruğuydu bu... Oraya ulaşıldıktan sonra ne ihanet olurdu, ne de soğuma... Kalpler sakin, mutlu çarpardı; sonuçta dolu dolu yaşanırdı hayat, insanlar yaşamın özünü ruhsal sağlık içinde yaşarlardı.</p>

  <p>Belki vardır bunun örnekleri, ama çok seyrek: Bir mucize gibi bakarlar onlara. İnsanın böyle bir yaşam için dünyaya geldiğini söylerler. Kim bilir, böyle bir hayata kendini belki de hazırlayabilir insan, bu bilince varabilir?..</p>

  <p>Tutku! Evet, şiirde veya yağmurluk giymiş aktörlerin ellerinde hançerlerle boy gösterdikleri, öldürüldükleri, sonra da akşam yemeğini katilleriyle birlikte yedikleri tiyatroda belki etkileyicidir tutku...</p>

  <p>Tutku böyle sonuçlansa gene iyi. Arkasında duman, yüzkarası bırakır, mutluluk ise söz konusu değildir! Akıllarda kalan yalnızca utanç, saçların yolunmasıdır!</p>

  <p>O zaman, dolambaçlı, berbat bir dağ yolunda atı tökezleyerek yürümeye çalışan bitkin düşmüş bir atlının yapması gerekeni yapmalı: Atlının köyü görünmektedir, gözünü ayırmamalıdır oradan, tehlikeli yerden bir an önce uzaklaşmaya çalışmalıdır...</p>

  <p>“Evet, tutkuları sınırlandırmak, yok etmeli, evlilik hayatının içinde boğmalı...”</p>

  <p>Oblomov, bir kadın ona ateşli gözlerle bakarsa veya ahlayıp oflamaya başlar, başını omzuna dayayıp gözlerini kapar, sonra kendine gelip kollarını boynuna dolayıp boğarcasına sıkarsa, ondan dehşet içinde kaçardı. Bir havai fişeğin parlaması, bir barut fıçısının patlaması gibi bir şeydi bu. Peki sonra ne olurdu? Kulakları duymaz, gözleri görmez olurdu insanın, saçları yanardı!</p>

  <p>Şimdi Olga’nın nasıl biri olduğuna bakalım!</p>

  <p>Oblomov’un ağzından kaçırdığı itirafından sonra baş başa hiç görüşmemişlerdi. Olga’yı görür görmez, suçlu bir öğrenci gibi hemen saklanıyordu. Olga da ona karşı değişmişti. Kaçmasına kaçmıyordu ondan, soğuk da değildi ona karşı, yalnızca daha dalgındı. Oblomov’a meraklı bakışlarını içtenlikle doğrultarak, onun yatmasıyla, tembelliğiyle, beceriksizliğiyle alay ederek eziyet etmesini önleyen o itirafa üzülüyor gibiydi.</p>

  <p>Oblomov’la eğlenmekten hoşlanıyordu, ama bu, küçük oğlunun komik kıyafetine gülümsemeden edemeyen bir annenin hoşlanması gibi bir şeydi. Ştoltz gitmişti ve Olga’nın canı sıkılmaya başlamıştı. Şarkı söyleyeceği kimse yoktu. Piyanosunun kapağı kapalıydı... Sözün kısası, ikisi de kendini zincire vurulmuş gibi hissediyordu, ikisi de sıkılıyordu.</p>

  <p>Oysa başlangıçta işler ne güzel gidiyordu! Tanışmaları ne kadar doğaldı! Ne rahat görüşüyorlardı! Oblomov, Ştoltz’dan daha sade, daha iyi yürekliydi. Gerçi Ştoltz kadar eğlendiremiyordu onu, ama kendisiyle eğlenmesini, şakalarını da kolay affediyordu.</p>

  <p>Sonra, yurtdışına giderken Ştoltz ona bırakmıştı Oblomov’u, onunla ilgilenmesini, evde oturmasına engel olmasını rica etmişti. Olga’nın akıllı, pek güzel, küçücük başında ayrıntılı bir plan da hazırdı: Oblomov’un yemekten sonra yatıp uyumasına, gündüz divana bile uzanmasına nasıl engel olacağını, bunun için ondan nasıl söz alacağını biliyordu. Bunlar için söz vermesini isteyecekti.</p>

  <p>Ştoltz’un bıraktığı kitapları okumasını ona nasıl “emredeceğinin” hayalini kuruyordu. Sonra, her gün gazeteleri okumasını ve gelip ona haberleri anlatmasını, köye mektuplar yazmasını, çiftliği için yapmakta olduğu planı tamamlamasını, yurtdışına gitmeye hazırlanmasını sağlamaya çalışacaktı. Kısacası, görüştüklerinde uyuklamasına fırsat vermeyecekti; bir hedef gösterecekti ona, soğuduğu şeyleri tekrar sevmek zorunda bırakacaktı onu ve döndüğünde Ştoltz tanıyamayacaktı Oblomov’u.</p>

  <p>Ve bu mucizeyi Olga, o utangaç, sessiz, o güne kadar sözünü kimsenin dinlemediği, henüz yaşamaya başlamamış o Olga gerçekleştirecekti!.. O gerçekleştirecekti böylesine bir mucizeyi!</p>

  <p>Mucize başlamıştı da: Şarkısını dinlediğinden beri Oblomov, o Oblomov değildi.</p>

  <p>Oblomov yaşayacaktı artık, çalışacak, hayatı sevecek ve yaşadığına şükredecekti. Kurtulma ümidi olmayan bir hastayı hayata döndürmek bir doktor için ne gurur duyulacak bir şeydi! Peki ya ruhsal olarak tükenmiş bir insanı kurtarmak, hayata döndürmek?..</p>

  <p>Olga’nın yüreği mağrur bir sevinçle titriyordu. Yukarıdan ona verilmiş bir görev biliyordu bunu. Kendisini Oblomov’un sekreteri, kütüphanecisi olarak hayal ediyordu artık. Ve birden bitmişti her şey! Ne yapacağını bilemiyordu Olga; Oblomov’la karşılaştığında susması bundandı. Oblomov ise, Olga’yı ürküttüğü, gücendirdiği için üzülüyor, ondan yıldırımlar saçan bakışlar, soğuk ve sert tavırlar bekliyor, onu görünce öte yana dönüyordu.</p>

  <p>Bu arada Oblomov yazlığa taşınmış, üç gün dağlarda, bataklıkta, ormanda dolaşıp durmuş, ya da köye gidip evlerin kapılarında oturmuş, koşuşturan çocukları, buzağıları, havuzda yüzen ördekleri seyretmişti. Yazlık evinin hemen yanında bir havuz ve büyük bir park vardı. Olga’yla karşılaşmaktan korktuğu için oraya gidemiyordu.</p>

  <p>Şöyle geçiriyordu içinden: “Öyle söylemekle çok kötü ettim!” Hatta, o söylediğinin gerçek mi, yoksa müziğin etkisiyle söylenmiş bir anlık bir şey mi olduğunu sormuyordu bile kendine.</p>

  <p>Onun deyimiyle, neden olduğu bu utancın ya da “rezilliğin” ona verdiği sıkıntı bu çıkışının ne olduğunu, ayrıca, Olga’nın onun için ne anlam ifade ettiğini düşünmesine engel oluyordu. Yüreğine daha önce tanımadığı bir ağırlığın çöktüğüne dair bir çözümleme bile yapmıyordu. Tek düşüncesi, duygusu utancıydı.</p>

  <p>Aklına Olga geldiğinde içine bir huzur, mutluluk, yaşam sevinci doluyordu. Bunların hepsi Olga’ya bağlıydı. Olga’yla birlikte duyguları, hayalleri birbirine karışıyordu.</p>

  <p>“Ah, ne yaptım ben!” diye geçiriyordu içinden. “Her şeyi mahvettim! İyi ki Ştoltz yok burada, gitti. Yoksa söylerdi ona Olga ve ben yerin dibine girerdim! Aşk ve gözyaşları... Bana göre şeyler mi bunlar?.. Teyzenin de adam yollayıp beni davet ettiği yok: Belki söylemiştir ona... Aman Tanrım!..”</p>

  <p>Oblomov yan yoldan parkın derinliklerine doğru yürürken bunları düşünüyordu.</p>

  <p>Öte yandan Olga da sürekli, Oblomov’la nasıl karşılaşacağını, bu buluşmanın nasıl geçeceğini düşünmekteydi. Hiçbir şey olmamış gibi konuyu açmamalı mıydı, ya da bir şeyler söylemeli miydi Oblomov’a, karar vermekte zorlanıyordu.</p>

  <p>Peki ama, ne söyleyecekti ona?</p>

  <p>Sert bir tavır takınıp yukarıdan mı bakacaktı ona ya da hiç mi bakmayacaktı... Mağrur, kupkuru bir tavırla “Sizden bunu hiç beklemezdim” mi diyecekti? “Beni ne sandınız siz, öyle küstahça konuşmaya cesaret edebildiniz benimle?..” Arkadaşı Sonya mazurka oynarken öyle demişti bir teğmene. Oysa teğmenin başını döndürmeye çalışan kendisiydi.</p>

  <p>Kendine soruyordu Olga: “Küstahça ne vardı bunda? Gerçekten öyle hissediyorsa neden gizlemesi gerekecekti duygusunu?.. Ama benimle daha yeni tanışmışken nasıl birdenbire... Başka biri olsa, kesin, ikinci, üçüncü görüşmelerinde bile söylemezdi böyle bir şeyi. Hem hiç kimse böyle birden Aşık da olamaz ki... Yalnızca Oblomov’un yapacağı şey bu...”</p>

  <p>Ama Olga arkadaşlarından duyduğuna, kitaplarda okuduğuna göre bazı aşkların birdenbire ortaya çıktığını hatırlıyordu.</p>

  <p>“Onun duyguları da taştı demek birden... Sonra da kaçıyor benden, utanıyor... Öyleyse küstahlık değildi bu yaptığı.” Düşünmeyi sürdürüyordu: “Peki kim bunun suçlusu? Elbette Andrey İvanoviç, şarkı söylememi o istedi...”</p>

  <p>Ama şarkı söylemesini önce istememişti Oblomov, Olga’nın canını sıkmıştı bu ve bu yüzden de... inadına... Bunu hatırlayınca yüzü kıpkırmızı oldu Olga’nın. Evet, bu yüzden de inadına şarkısını, onun duygularını kıpırdatacak biçimde söylemişti.</p>

  <p>Ştoltz, onun yanında, uyuşuk olduğunu, hiçbir şeye ilgi duymadığını, içinde her şeyin söndüğünü söylemişti... İşte bu yüzden Olga, onun içinde her şeyin sönüp sönmediğini anlamak istemişti, öyle yürekten, hiçbir zaman söylemediği gibi duygulu söylemişti şarkıyı...</p>

  <p>Soruyordu kendine Olga: “Tanrım! Suçlu olan ben miyim yoksa? Özür dileyeceğim ondan... Peki ama ne için?.. Ne diyeceğim ona? Size karşı suçluyum Mösyö Oblomov, ben heyecanlandırdım sizi...” (Yüzü kıpkırmızıydı Olga’nın, ayağını yere vurdu.) “Doğru değil bu! Kimin aklına gelirdi?.. Böyle olacağını nereden bilebilirdim? Öyle olmasaydı, birden öyle demeseydi... Ne olurdu o zaman?.. Bilemiyorum...”</p>

  <p>O günden beri tuhaf şeyler oluyordu Olga’nın kalbinde... Çok utanıyor olmalıydı... Hatta ateş basıyordu onu, yanaklarında kırmızı iki leke beliriyordu...</p>

  <p>Doktor şöyle demişti ona: “Sinirsel bir şey... Hafif bir ateş yükselmesi...”</p>

  <p>Parkta yürürken düşünüyordu Olga: “Hep Oblomov’un yüzünden!” (Öfkeden gözleri parlıyordu.) “Bir daha böyle bir şey yapmaması için iyi bir ders vermeliyim ona! <span class="sgc-2">Ma tante'</span>ye<a href="../Text/DiPNOTLAR.xhtml#a40" id="k40"><sup>[40]</sup></a> söyleyeceğim, bir daha eve almasın onu; aklı başına gelsin... Nasıl cesaret edebildi böyle bir şeye!..”</p>

  <p>Ansızın, yakında bir ayak sesi duydu. Aynı anda Oblomov şöyle geçirdi içinden: “Biri geliyor.”</p>

  <p>Birden karşılaştılar.</p>

  <p>Oblomov hazan yaprağı gibi titreyerek, “Olga Sergeyevna!” dedi. Olga mahcup, karşılık verdi:</p>

  <p>“İlya İlyiç!”</p>

  <p>Ve ikisi de durdu.</p>

  <p>“Merhabalar,” dedi Oblomov.</p>

  <p>“Merhabalar,” diye karşılık verdi Olga.</p>

  <p>“Nereye böyle?” diye sordu Oblomov.</p>

  <p>Olga bakışını kaldırmadan cevap verdi:</p>

  <p>“Şöyle bir dolaşıyorum.”</p>

  <p>“Engel olmuyorum ya size?”</p>

  <p>Olga merakla çabucak baktı Oblomov’un yüzüne.</p>

  <p>“Yo, hiç de,” dedi.</p>

  <p>Oblomov heyecanla bir göz attı Olga’nın yüzüne, birden sordu: “Sizinle yürüyebilir miyim?”</p>

  <p>Dar yolda yan yana yürümeye başladılar. Bir öğretmenin cetveli de, müdürün çatık kaşları da Oblomov’un kalbini hiç böyle, şimdi olduğu gibi hızlı çarptırmamıştı. Bir şey söylemek istiyor, kendini zorluyor, ama konuşamıyordu. Yalnızca, büyük bir felaketle karşı karşıyaymış gibi çılgınca çarpıyordu kalbi.</p>

  <p>Sordu Olga:</p>

  <p>“Andrey İvanoviç’ten mektup aldınız mı?”</p>

  <p>“Aldım,” dedi Oblomov.</p>

  <p>“Ne yazıyor?”</p>

  <p>“Paris’e çağırıyor beni.”</p>

  <p>“Gidecek misiniz?”</p>

  <p>“Gideceğim.”</p>

  <p>“Ne zaman?”</p>

  <p>“İleride... Yo, yakında... Hazırlanır hazırlanmaz.”</p>

  <p>“Neden o kadar çabuk?” diye sordu Olga.</p>

  <p>Oblomov cevap vermedi.</p>

  <p>“Yazlıktan mı hoşlanmadınız, yoksa... Söyler misiniz, niçin gitmek istiyorsunuz buradan?</p>

  <p>“Küstah!” diye geçirdi içinden Olga. “Bir de bırakıp gitmek istiyor!”</p>

  <p>Oblomov, Olga’nın yüzüne bakmadan mırıldandı:</p>

  <p>“Nedense bir sıkıntı var içimde, acı çekiyorum...”</p>

  <p>Olga susuyordu. Leylaktan bir dal kopardı, yüzünü ve burnunu onunla kapayarak, kokladı. Dalı Oblomov’un burnuna götürüp, “Koklayın bakın, ne güzel kokuyor!” dedi.</p>

  <p>Oblomov eğilip yerden bir inci çiçeği kopardı.</p>

  <p>“Bakın, bir inci çiçeği!” dedi. “Bunlar daha güzel kokarlar. Kırların, ormanların, daha çok da doğanın kokusu vardır onlarda. Oysa leylak evlerin çevresinde yetişir, dalları pencerelere uzanır, aşırı tatlı bir kokusu vardır. Bakın, kır çiçeklerinin üzerindeki çiy bile kurumamış hala.”</p>

  <p>Toplayıp birkaç inci çiçeği uzattı Olga’ya.</p>

  <p>“Peki, muhabbet çiçeğini sever misiniz?” diye sordu Olga. “Hayır,” dedi Oblomov. “Ağır bir kokusu vardır. Muhabbet çiçeğini de, gülü de sevmem. Aslında, ben çiçekleri sevmem. Kırda bayırda olanlara bir diyeceğim yok, ama evde sıkıntıları çoktur... Bakım isterler... Bir sürü çöp...”</p>

  <p>Olga kurnaz kurnaz baktı Oblomov’un yüzüne:</p>

  <p>“Evin temiz olmasını istersiniz, değil mi? Çöpten, pislikten nefret edersiniz...”</p>

  <p>“Evet,” diye mırıldandı Oblomov. “Ama bir adamım var ki...” “Ah, acımasız kız!” diye geçirdi içinden.</p>

  <p>Olga sordu:</p>

  <p>“Doğrudan Paris’e mi gideceksiniz?”</p>

  <p>“Evet. Ştoltz uzun zamandır bekliyor beni orada.”</p>

  <p>“Ona bir mektup yazacağım, götürür müsünüz?” diye sordu Olga. “Bugün verin onu bana; yarın kente gideceğim çünkü.”</p>

  <p>“Yarın mı?” diye sordu Olga. “Neden o kadar çabuk? Sanki sizi buradan kaçıran bir şey var.”</p>

  <p>“Evet, var.”</p>

  <p>“Nedir?”</p>

  <p>Oblomov mırıldandı:</p>

  <p>“Utanç...”</p>

  <p>Olga hiç düşünmeden, “Utanç!” diye tekrarladı.</p>

  <p>Sonra şöyle geçirdi içinden: “Şimdi söylemeliyim ona, Mösyö Oblomov, sizden böyle bir şey beklemezdim diye...”</p>

  <p>Oblomov sonunda toparladı kendini.</p>

  <p>“Evet, Olga Sergeyevna,” diyebildi, “Sanırım çok yadırgadınız o sözümü, kızdınız da bana...”</p>

  <p>Olga’nın kalbi duracak gibi çarpıyordu: “Şimdi tam zamanı işte... Yapamıyorum, söyleyemiyorum...Tanrım!”</p>

  <p>Oblomov, Olga’nın yüzüne bakmak, o anda nasıl olduğunu anlamak istiyordu. Ama elindeki leylakla inci çiçeğini kokluyor, nasıl olduğunu, ne söyleyeceğini, ne yapacağını kendi de bilmiyordu.</p>

  <p>Olga, “Ah, Sonyacığım olsaydı bu durumda bir şeyler düşünürdü,” diye geçiriyordu içinden. “Ben çok aptal bir kızım! Hiçbir şey düşünemiyorum... ”</p>

  <p>“Unuttum gitti ben onu...” dedi.</p>

  <p>Oblomov, cesaretini biraz toplayıp, “İnanın, tutamadım kendimi, ağzımdan kaçtı...” dedi. “O anda tepeme yıldırım düşseydi, üzerime kayalar yıkılsaydı, gene de söylerdim aynı şeyi. Hiçbir güç tutamazdı beni... Tanrı aşkına, bunu bilerek, isteyerek yaptığımı düşünmeyin... O sözün ağzımdan çıkmasından birkaç dakika sonra, o sözcüğü söylememiş olmak için neler vermeye hazırdım, bilemezsiniz...”</p>

  <p>Olga, başı önünde, elindeki çiçekleri koklayarak yürüyordu. Oblomov konuşmayı sürdürüyordu:</p>

  <p>“Unutun onu, unutun, üstelik doğru da değildi...”</p>

  <p>Olga birden kaldırdı başını, “Doğru değildi demek?” dedi.</p>

  <p>O anda çiçekler düşmüştü elinden. Gözlerini iri iri açmış, şaşkınlık içinde önüne bakıyordu... Bir kez daha, “Doğru değil demek?” diye tekrarladı.</p>

  <p>“Evet! Tanrı aşkına kızmayın, unutun gitsin. İnanın, bir anlık bir heyecandı, hepsi o kadar... Müziğin etkisiyle...”</p>

  <p>“Demek yalnızca müzik ha!..”</p>

  <p>Yüzü değişmişti Olga’nın; yanaklarındaki iki kırmızılık kaybolmuş, gözlerindeki ışık sönmüştü.</p>

  <p>“Ortada bir şey kalmadı artık!” diye geçirdi içinden. “Sözünü geri aldı. Kızmamı gerektirecek bir şey yok!.. Tamam... Sakin olabilirim artık... Önce olduğu gibi konuşabilirim onunla, şakalar yapabilirim...” Böyle düşünürken bir ağaçtan bir dal çekip kopardı, dalın bir yaprağını dişiyle kopardı, sonra dalı da, yaprağı da hemen yere attı.</p>

  <p>Oblomov Olga’ya doğru eğildi.</p>

  <p>“Öfkeniz geçti artık, unuttunuz, değil mi?”</p>

  <p>Olga öte yana dönerek heyecanlı, handiyse canı sıkkın, “Ne diyorsunuz siz?” diye karşılık verdi. “Neyi soruyorsunuz? Her şeyi unuttum diyorum size... Belleğim o kadar kuvvetli değildir benim!”</p>

  <p>Oblomov susuyordu. Ne diyeceğini bilemiyordu. Olga’nın canının birden sıkıldığının farkındaydı, ama nedenini bilemiyordu.</p>

  <p>Olga şöyle geçiriyordu içinden: “Tanrım! Her şey düzeldi artık. O olay olmadı işte... Tanrıma şükürler! Peki bu nedir şimdi? Ah Sonyacığım, ah! Ne şanslı bir kızsın sen!”</p>

  <p>Birden adımlarını sıklaştırıp bir başka yola saptı:</p>

  <p>“Ben eve gidiyorum.”</p>

  <p>Boğazında bir şey düğümlenmişti. Ağlamaktan korkuyordu.</p>

  <p>“Oradan gitmeyin, bu yol daha kestirmedir,” dedi Oblomov.</p>

  <p>Canı sıkkın, içinden söylendi kendine: “Budala! Sanki çok gerekliydi konuyu açmak! Şimdi daha da gücendirdin onu. Hiç hatırlatmamalıydın ! Olay kendiliğinden unutulup gidecekti. Yapabileceğin bir şey yok, özür dilemelisin ondan”.</p>

  <p>Olga ise şöyle geçiriyordu içinden: “Sanırım, ona ‘Mösyö Oblomov, sizden böyle bir şey beklemezdim’ diyemediğim için canım sıkıldı. ‘Doğru değildi!’ deyip kesti attı... Demek yalandı ha! Küstaha bak!”</p>

  <p>Oblomov sesini alçaltıp sordu:</p>

  <p>“Gerçekten unuttunuz mu?”</p>

  <p>Olga adımlarını daha da sıklaştırıp hemen cevap verdi:</p>

  <p>“Evet, unuttum, her şeyi unuttum!”</p>

  <p>“Öyleyse, kızmadığınızı göstermek için elinizi uzatır mısınız bana.”</p>

  <p>Olga, bakmadan parmaklarının ucunu uzattı Oblomov’a. Oblomov hafifçe dokunup elini hemen geri çekti. Göğüs geçirerek şöyle dedi:</p>

  <p>“Hayır, hala kızıyorsunuz! Bunun bir çılgınlık olduğuna, böyle bir şeyi aklımın ucundan geçirmediğime nasıl inandırabilirim sizi?.. Tamam, bir daha şarkı söylerken dinlemeyeceğim sizi...” “İnandırmanıza gerek yok artık,” dedi Olga. Sesini yükseltti: “İstemiyorum... Ben de bir daha yanınızda şarkı söylemeyeceğim zaten!”</p>

  <p>“Pekala, susuyorum öyleyse, ama Tanrı aşkına, böyle bırakıp gitmeyin beni, yoksa ruhumda ağır bir taşla kalacağım...” Olga adımlarını yavaşlatmış, dikkatle dinliyordu. Oblomov devam etti: “Şarkınızı dinlerken ‘ah!’ çektiğimi duyunca ağlamaklı olduğunuz doğruysa, şimdi bir kez gülümsemeden, elinizi bana dostça uzatmadan beni böyle bırakıp giderseniz, o zaman ben... Lütfen, Olga Sergeyevna! Hasta olurum ben, şu anda bacaklarım titriyor, ayakta zor duruyorum.”</p>

  <p>Olga birden başını çevirip baktı Oblomov’a.</p>

  <p>“Neden?” diye sordu.</p>

  <p>“Utancım geçti artık. Söylediğim o sözden ötürü şu anda utanç duymuyorum... Sanırım, o dediğim sözcükte...”</p>

  <p>Gene bir ürperme oldu kalbinde; gene gereksiz bir şey söyledi gibi geldi ona; Olga’nın yumuşak, merak dolu bakışı gene yaktı içini. Olga ondan yana pek zarif dönmüş, vereceği cevabı endişeli beklemeye başlamıştı. Sabırsızca sordu:</p>

  <p>“Ne varmış o sözcükte?”</p>

  <p>“Hayır, söylemeye korkuyorum. Ya gene kızarsanız...”</p>

  <p>Olga emir verir bir tavırla, “Söyleyin!” dedi.</p>

  <p>Oblomov susuyordu.</p>

  <p>“Evet?”</p>

  <p>“Size bakarken gene ağlamak geliyor içimden... Görüyor musunuz, gurur yok bende, duygularımdan utanmıyorum...”</p>

  <p>“Neden ağlamak geliyor içinizden?” diye sordu Olga.</p>

  <p>Gene kızardı yanakları.</p>

  <p>“Hala kulaklarımda o sesiniz... Aynı duygu var içimde...”</p>

  <p>“Hangi duygu?” dedi Olga.</p>

  <p>Tıkanacak gibi oluyordu, hıçkırarak ağlamak geliyordu içinden. Gergindi, Oblomov’un vereceği cevabı bekliyordu.</p>

  <p>Bu arada evin önüne gelmişlerdi. Sözünün sonunu getirmek için acele ediyordu Oblomov:</p>

  <p>“Öyle bir duygu vardı ki içimde...”</p>

  <p>Ama birden durdu.</p>

  <p>Olga kapının önündeki merdivenin basamaklarını sanki güçlükle, ağır ağır çıkıyordu. Oblomov sürdürüyordu konuşmasını: “Aynı müzik... aynı... heyecan... aynı... duy... Bağışlayın, bağışlayın beni, inanın, tutamıyorum kendimi, elimde değil...”</p>

  <p>Olga sertçe, “Mösyö Oblomov...” diye başladı. Ama ansızın bir gülümsemeyle aydınlattı yüzünü. Tatlı tatlı ekledi: “Kızmıyorum, bağışlıyorum sizi... Ama bir daha olmasın...”</p>

  <p>Dönmeden, arkasında yürüyen Oblomov’a uzattı elini. Oblomov yakaladı onun elini, avucunun içini öptü. Olga avucunu hafifçe bastırdı onun dudaklarına ve koşup cam kapıdan içeri daldı. Oblomov şaşkın, donup kalmıştı olduğu yerde</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sgc-4" id="sigil_toc_id_16"><span class="sgc-1">VII</span></h3>

  <p class="px">Oblomov, gözleri iri iri açık, şaşkın, uzun süre baktı Olga’nın arkasından. Sonra dönüp bakışlarını bir süre fidanlıkta dolaştırdı.</p>

  <p>Yabancılar geçti yoldan, bir kuş sürüsü havalandı, köylü bir kadın çilek isteyip istemediğini sordu. Oblomov’un şaşkınlığı devam ediyordu.</p>

  <p>Geldikleri yoldan ağır adımlarla geri döndü. Yolun yarısına kadar ağır adımlarla yürüdü, Olga’nın düşürdüğü inci çiçeklerini, koparıp sonra can sıkıntısıyla yere attığı leylak dalını buldu.</p>

  <p>O anı hatırlamaya çalışarak “Neden yaptı bunu?” diye sordu kendi kendine. Çiçeklerini yerden alırken yüksek sesle şöyle dedi: “Aptalım ben, aptal!” İki yanı ağaçlı yolda koşmaya başladı. “Özür diledim kendisinden, oysa o... Ah, yoksa?.. Nasıl bir düşünce bu böyle!”</p>

  <p>Son derece mutlu, bir zamanlar dadısının deyimiyle “alnında ay” varmış gibi yüzü ışıl ışıl, eve geldi, divanın ucuna oturdu, masanın üzerindeki toza parmağıyla yazdı: “Olga”</p>

  <p>Birden kendine geldi, “Aman, bu ne toz böyle!” dedi. Seslendi:</p>

  <p>“Zahar! Zahar!”</p>

  <p>Uzun süre böyle seslendi. Zahar’dan ses gelmedi, yan sokağa açılan avlu kapısının önünde arabacılarla oturuyordu çünkü. Kolundan çekeleyerek azarlar gibi uyardı Zahar’ı Anisya: “Kalksana! Efendi deminden beri sana sesleniyor.”</p>

  <p>Zahar yanına gelince İlya İlyiç, “Bak Zahar, bu toz nedir böyle?” dedi. (Ama sesi yumuşak, hoşgörülüydü. Kızacak durumda değildi çünkü şimdi.) “Neden ilgilenmiyorsun evle, her yer toz, örümcek... Hayır, olmaz, izin veremem buna! Olga Sergeyevna da beni sıkıştırıp duruyor. ‘Pislikten hoşlanıyorsunuz siz’, diyor.”</p>

  <p>Zahar kapıya doğru yürürken, “Kendilerinin böyle söylemesi kolay tabii,” dedi. “Evlerinde beş hizmetçi var.”</p>

  <p>“Nereye gidiyorsun? Temizle buraları. Oturulacak, bir yere dokunulacak gibi değil... Rezillik bu... Oblomovluk!”</p>

  <p>Zahar kaşlarını indirdi, yan yan baktı efendisine. “Hoppala!” diye geçirdi içinden. “Acı bir söz daha icat etti! Ama yabancı değil, tanıdık gibi!”</p>

  <p>“Hadi, temizlesene,” dedi Oblomov. “Ne bekliyorsun?”</p>

  <p>Zahar inatçı, “Neden temizleyecekmişim?” dedi. “Daha bu sabah temizlik yaptım.”</p>

  <p>“Temizlik yaptıysan bu toz nedir? Şuraya baksana! Şuraya! Bir daha görmeyeyim! Hemen şimdi al buranın tozunu!”</p>

  <p>Zahar ısrar ediyordu:</p>

  <p>“Temizledim dedim ya... Günde on kez temizlik yapacak değilim! Toz dışarıdan geliyor... Tarla burada her yer, yazlık. Sokaklar toz içinde...”</p>

  <p>Kapıdan başını uzatan Anisya birden söze karıştı:</p>

  <p>“Söyledim ben sana Zahar Timofiyeviç! Önce yerleri silip, sonra masaların tozunu alman yanlış. Toz tekrar çöküyor... Sen önce...”</p>

  <p>Zahar öfkeyle söylendi:</p>

  <p>“Bana akıl vermeye kalkma! Git kendi işine bak sen, hadi!..”</p>

  <p>“Önce yerleri süpürüp sonra masaların tozunun alındığı nerede görülmüş?.. Efendim de onun için kızıyor işte...”</p>

  <p>Zahar, dirseğini Anisya’nın göğsüne indirip bağırdı:</p>

  <p>“Hadi, işine!..”</p>

  <p>Anisya gülümseyerek kaçtı. Oblomov kolunu sallayarak Zahar’ı da kovdu. Başını işlemeli yastığa dayadı, elini kalbinin üzerine koydu, kalbinin nasıl hızlı attığını dinlemeye koyuldu.</p>

  <p>Kendi kendine mırıldandı: “Atışında bir bozukluk var galiba. Ne yapsam acaba? Doktora görünsem, belki de bu kez Habeşistan’a git, diyecektir.”</p>

  <p>Zahar'la Anisya evli değillerken her biri kendi işiyle meşgul olurdu, biri ötekinin işine karışmazdı. Yani Anisya çarşıya pazara gider, mutfak işlerini yapar ve odaların toplanmasına ancak yılda bir kez yardım eder, yerleri silerdi.</p>

  <p>Ama evlendikten sonra efendisinin odalarına daha rahat girip çıkmaya başlamıştı. Temizlik işlerinde Zahar’a yardım ediyordu, bu yüzden şimdi odalar daha bir temizdi. Ayrıca, kocasının işlerinin bir bölümünü kendi isteğiyle, bir bölümünü de Zahar’ın zorlamasıyla, üzerine almıştı.</p>

  <p>Zahar emredercesine, hırlayarak şöyle diyordu ona: “Al şu halıyı döv...” veya “Şu köşede yığılı öteberiyi kaldır, işe yaramayanları da mutfağa götür!”</p>

  <p>Bir aydır keyfi yerindeydi Zahar’ın. Odalar temizdi, efendisi söylenip durmuyordu, “acı sözler” söylemiyordu. Bir iş yaptığı yoktu Zahar’ın. Ama çok sürmedi bu keyfi. Bakın neden:</p>

  <p>Anisya ile birlikte efendinin odalarını temizlemeye başladıklarında, Zahar’ın yaptığı her şeyin aptalca, yanlış olduğu anlaşılmıştı. Doğru yaptığı hiçbir şey yoktu. Elli beş yıldır, yaptığı her şeyin başka türlü yapılamayacağı inancıyla dolaşmıştı ortalarda. Oysa Anisya şimdi birden, iki hafta içinde ona yanlış yaptığını göstermiş ve bunu öylesine küçümser bir hoşgörüyle, yalnızca çocuklara ya da tam anlamıyla aptal insanlara davranılacak biçimde sakin bir tavırla, gülümseyerek yüzüne bakarak yapmıştı ki...</p>

  <p>Pek yumuşak bir sesle şöyle diyordu ona:</p>

  <p>“Zahar Trofimoviç, sobanın kapağını kapadıktan sonra pencereyi açmakla yanlış yapıyorsun. Tekrar soğutuyorsun odayı.”</p>

  <p>Kabaca soruyordu kocası:</p>

  <p>“Sence nasıl yapmalıyım peki?”</p>

  <p>Sakin bir tavırla cevap veriyordu Anisya:</p>

  <p>“Sobayı yakınca soğuk hava çabuk dışarı çıkar, sonra oda kolayca ısınır...”</p>

  <p>“Ne salak bir kadınsın sen!” diyordu Zahar. “Yirmi yıldır böyle yaparım ben, şimdi sen öyle istiyorsun diye sistemimi değiştirecek değilim.”</p>

  <p>Zahar’ın dolabında çay, şeker, limon, kaşık çatal, ayakkabı boyası, fırçası, sabunu hepsi aynı rafta dururdu.</p>

  <p>Bir gün eve döndüğünde birden ne görsün: Sabun musluğun yanındaydı, fırçayla ayakkabı boyası mutfakta pencerenin kenarında, şekerle çay ise komodinin ayrı bir gözünde.</p>

  <p>Öfkeyle çıkıştı karısına:</p>

  <p>“Burada her şeyi kendi kafana göre mi yapacaksın sen? Hepsinin el altında olması için bir araya koyuyorum onları ben. Sen tutmuş her birini ayrı bir köşeye atmışsın!”</p>

  <p>Anisya munis bir tavırla karşılık vermişti:</p>

  <p>“Çayın sabun kokmaması için öyle yaptım.”</p>

  <p>Anisya başka bir gün de İlya İlyiç’in ceketinde güve yeniği birkaç delik gösterdi Zahar’a ve ona, giysilerin haftada bir kez kesinlikle havalandırılması, fırçalanması gerektiğini söyledi, yumuşak bir ses tonuyla bitirdi sözünü:</p>

  <p>“Sen bu işi bana bırak, ben fırçalarım...”</p>

  <p>Zahar fırçayla ceketi çekip aldı Anisya’nın elinden, yerine koydu. Gene başka bir gün, Zahar tahtakuruları yüzünden onu azarladığı için efendisini her zaman olduğu gibi çekiştirmeye, “Tahtakurularım bu eve ben getirmiyorum ya,” diye yakınmaya başlayınca Anisya hiç sesini çıkarmadan, rafta kim bilir ne zamandan kalma ekmek kırıntılarını toplamış, dolapları, kapları güzelce temizlemiş, böylece tahtakuruları da yok denecek kadar azalmıştı.</p>

  <p>Öte yandan Zahar ne olup bittiğinin hala farkında değildi ve bütün bunları Anisya’nın çalışkanlığına veriyordu. Ama bir gün kaselerin, bardakların bulunduğu tepsiyi götürürken iki bardağı düşürüp, her zaman olduğu gibi küfretmeye başlayarak tepsiyi üzerindeki her şeyle birlikte yere çalmak isteyince, Anisya onun elinden tepsiyi kapmış, üzerine başka bardaklar, ayrıca şeker, ekmek koyduktan, hepsini bardaklar sallanmayacak biçimde yerleştirdikten sonra ona tepsiyi tek elinde tutması, ötekiyle de yandan desteklemesi gerektiğini gösterip tek bir kaşığı bile sallamadan tepsiyi sağa sola döndürerek odanın içinde birkaç kez gidip geldikten sonradır ki, birden kararını vermişti Zahar: Anisya ondan akıllıydı! Ama çekip almıştı karısının elinden tepsiyi ve gene düşürmüştü bardakları. O günden sonra da bu yaptığı yüzünden karısını affedemiyordu.</p>

  <p>Bardakları tekrar düşürünce alçak sesle eklemişti karısı:</p>

  <p>“Nasıl tutmak gerektiğini gördün mü?”</p>

  <p>Zahar yukarıdan, aptal aptal bakmıştı Anisya’nın yüzüne. Anisya gülümsüyordu.</p>

  <p>“Ah salak köylü karısı, bana akıl vermeye kalkışıyorsun ha! Bizim Oblomovka’da ev böyle miydi? Her şey bana bağlıydı orada: Çocuklarıyla birlikte yalnızca uşaklar on beş kişiydi! Senin gibi kadınların ise tek tek hepsinin adlarını bilmiyordum... Şimdi sen tutmuş... Ah, salak kadın!..”</p>

  <p>Anisya, “Senin iyiliğin için söyledim...” diye başlamıştı.</p>

  <p>Zahar, gözdağı verircesine dirseğini göstererek hırlamıştı karısına:</p>

  <p>“Hadi, hadi! Bırak şimdi beyefendinin odalarını da, mutfağa git sen... Elinin hamuruyla erkek işine karışma bakalım!”</p>

  <p>Gülümseyerek çıkmıştı odadan Anisya. Zahar öfkeli gözlerle yan yan bakmıştı arkasından.</p>

  <p>Bütün bunlar gururuna dokunduğu için kötü davranıyordu karısına. Gelgelelim, İlya İlyiç bir şeyini istediğinde, ama istediği şey bulunamazsa veya bulundu da kırıksa; evde bir düzensizlik, karışıklık varsa ve Zahar’ın başının üzerinde “acı sözler”le birlikte kara bulutlar toplanmaktaysa Zahar hemen göz kırpıyordu Anisya’ya, iri parmağıyla ve başıyla beyefendinin odasını göstererek emredercesine fısıldıyordu: “Git bak bakalım, ne istiyormuş beyefendi?”</p>

  <p>Anisya beyefendinin odasına giriyordu ve olay genelde basit birkaç sözcükle kapanıveriyordu. Oblomov “acı sözler” söylemeye başladığında da hemen “Ben size Anisya’yı göndereyim”, diyordu Zahar.</p>

  <p>Anisya olmasaydı Oblomov’un odaları tekrar eski haline dönerdi. Kadıncağız artık Oblomov’un evinin bir parçası olarak görüyordu kendini. Farkında olmadan, kendi hayatını kocasının hayatına, bu eve, özellikle de İlya İlyiç’in kişiliğine bağlı hissediyordu. Onun kadın gözleri, hamarat elleri bakımsız eve bir canlılık getirmişti.</p>

  <p>Zahar arkasını döner dönmez, Anisya çabucak masaların, divanın tozunu alıyor, pencereyi, storları açıyor, odanın ortasına bırakılmış çizmeleri, antredeki koltuğun üzerine atılmış pantolonu, sağa sola dağılmış giysileri, hatta masanın üzerindeki kağıtları, kalemleri, bıçakları yerlerine kaldırıyor; dağınık yatağı topluyor, yastıkları düzeltiyor, bütün bunları yaptıktan sonra odaya bir göz atıyor, bir sandalyeyi yerine çekiyor, komodinin yarı açık kalmış çekmecesini kapatıyor, masanın üzerindeki peçeteyi alıyor ve Zahar’ın gıcırdayan çizmelerinin sesini duyunca hemen mutfağa koşuyordu.</p>

  <p>Kırk yedi yaşında hareketli, hamarat bir kadındı Anisya. Her zaman tatlı bir gülümseme vardı yüzünde. Gözleri fıldır fıldırdı. Sağlam yapılı boynu, göğsü, yorulmak bilmez becerikli elleri vardı.</p>

  <p>Yüzü neredeyse yok gibiydi: İri olmamakla birlikte, yalnızca burnu görünüyordu yüzünde. Ama o da sanki yüzünden ayrıymış ya da yüzüne sonradan beceriksizce yapıştırılmış gibi duruyordu. Üstelik ucu kalkıktı ve bu nedenle, bakınca burnu görüyordunuz, ama arkasındaki solgun yüzü pek görünmüyordu.</p>

  <p>Zahar gibi kocalar çoktur yeryüzünde. Kimi zaman bir diplomat da karısının sözlerine kulak asmaz, omuz silkip geçer, ama sonra belleğinin bir yerine not eder söylediğini...</p>

  <p>Kimi zaman bir müsteşar, önemli bir konuda karısının gevezeliğine yüzünü anlamlı anlamlı buruşturarak ıslıkla karşılık verir, ama ertesi gün, karısının dediklerini bakana mağrur tavırlarla sunar.</p>

  <p>Bu baylar karılarını Zahar gibi hor görmeseler, küçümsemeseler de, onları evlerinde, ciddi iş gününün yorgunluğunu gidermelerine yarayan süs çiçekleri gibi görür, hafifser, ciddi konulan onlarla konuşmayı neredeyse gereksiz bulurlar.</p>

  <p>Parlak öğlen güneşi parkın yollarını uzun süredir kavuruyordu. Herkes gölge yerlerde, çardakların altında oturuyordu. Yalnızca dadılar çocuklarla grup grup, öğlen güneşinin altında sıcağı umursamadan dolaşıyor, çimenlerin üzerinde oturuyorlardı.</p>

  <p>Oblomov hala divanda yatıyordu. Sabah Olga’yla konuştuklarının anlamına bir inanıyor, bir inanamıyordu.</p>

  <p>“Seviyor beni, bana karşı ilgisiz değil... Mümkün mü böyle bir şey? Düşünüyor beni; öylesine duygulu şarkı söylemesi benim içindi. Müzik birbirimize bağladı bizi...”</p>

  <p>Gururluydu Oblomov, mutluydu, gelecek yaşamın daha düne kadar olmayan büyülü renkleri, ışığı aklından çıkmıyordu. Şimdiden, Olga’yla birlikte yurtdışında, İsviçre’nin göllerinde, İtalya’da hayal ediyordu kendini. Roma’nın harabelerinde birlikte dolaşıyorlardı, gondola biniyorlardı, sonra Paris’in, Londra’nın kalabalığında kayboluyorlardı, daha sonra... Oblomovka’ya dönüyorlardı.</p>

  <p>Olga o sevimli konuşmasıyla, o ışıl ışıl, beyaz, küçücük yüzüyle, incecik, zarif boynuyla bir tanrıça gibiydi.</p>

  <p>Böyle bir şey görmemişlerdi köylüler, bu meleğin karşısında yerlere kapanıyorlardı. Otların üzerinde ağır ağır, yumuşak yürüyordu Olga. Oblomov, akağaç korusunda, gölgede dolaşıyordu onunla. Şarkılar söylüyordu ona Olga...</p>

  <p>Hayatı içinde hissediyordu Oblomov, hayatın sakin akışını, dalgalanışını, şırıltısını... Hayallerine kavuşmanın verdiği mutlulukla düşüncelere dalıyor...</p>

  <p>Birden değişti yüzü. Divandan kalkıp odanın içinde dolaşmaya başladı. Yüksek sesle, “Hayır, olacak şey değil bu!” dedi. “Benim gibi acınacak, gözlerinden uyku akan, pörsük yüzlü birini sevemez... Benimle alay ediyor...”</p>

  <p>Aynanın önünde durup uzun uzun baktı yüzüne. Önce beğenmedi kendini, sonra aydınlandı bakışı. Gülümsedi bile.</p>

  <p>“Kentte olduğumdan daha bir iyiyim şimdi, daha canlıyım”, diye geçirdi içinden. “Gözlerim öyle donuk değil... Bir arpacık çıkacak gibiydi, o da kayboldu... Belki de buranın havasından... Çok dolaşıyorum, hiç şarap içmiyorum, artık gündüzleri de yatmıyorum, Mısır’a gitmeme gerek kalmadı.”</p>

  <p>Marya Mihaylovna’nın gönderdiği uşak geldi. Olga’nın teyzesi yemeğe davet ediyordu onu.</p>

  <p>“Geleceğim, geleceğim!” dedi Oblomov.</p>

  <p>Uşak döndü, giderken geri çağırdı onu.</p>

  <p>“Al şunu!” dedi. “Senin için bu.”</p>

  <p>Uşağın eline para sıkıştırmıştı.</p>

  <p>Neşesi yerindeydi, hafif hissediyordu kendini. Çok güzel bir gündü. İnsanlar iyi yürekli, neşeliydi. Mutlu oldukları yüzlerinden belliydi. Yalnızca Zahar surat asıyor, efendisine yan yan bakıyordu. Oysa Anisya öylesine içten gülümsüyordu ki... “Bir köpek alacağım,” diye düşünüyordu Oblomov, “Ya da bir kedi... Kedi alsam daha iyi. Sevimlidir kediler, mırıldar dururlar...”</p>

  <p>Olga’ya gitmek için koşarak çıktı evden. Yolda düşünüyordu: “Ama nasıl olur... Olga seviyor beni! O gencecik, pırıl pırıl kız beni seviyor ha! Şimdi şiir dolu bir hayatın hayalini kuruyordur: Öyle bir hayat için ona gerekli olan, simsiyah saçları kıvır kıvır, uzun boylu, romantik, kişiliği güçlü, cesareti yüzünden okunan, mağrur gülümseyen, ışıl ışıl gözlerinin bakışı karşısındakinin içini titreten, yüreğine işleyen, yumuşak ve gür sesi çın çın öten bir gençtir. Ama yüzünden cesareti okunmayan, dansta da, at binmekte de pek kıvrak olmayan erkeklerden hoşlanan kadınlar da vardır. Tutalım ki, Olga kendini bir bıyığa, bir kılıç şakırtısına kaptıracak kızlardan değildir; ama o zaman başka bir şey gerekir. zeka, sözgelimi, herkesin önünde eğildiği... karşısında kadının da boyun eğeceği güçlü bir zeka... Ya da ünlü bir sanatçı... Peki, bunların hangisi var bende? Oblomov, işte hepsi o kadar? Ama Ştoltz öyle değil: zeka var Ştoltz’da, güç var, kendisini de, başkalarını da, kaderini de yönetmeyi biliyor. Nereye giderse gitsin, kiminle bir araya gelirse gelsin, hemen duruma hakim olduğunu, olayları bir müzik aletini kullanır gibi yönlendirdiğini görüyorsun... Peki ya ben? Şurada Zahar’ı bile idare edemiyorum ben... Bu arada kendimi de, kuşkusuz... Ben bir Oblomov’um! Ştoltz!” Dehşetle şöyle geçirdi içinden: “Aman Tanrım!.. Evet, Ştoltz’u seviyor! Onu bir dost olarak sevdiğini söylüyor; yalan bu, belki de bilinçsiz olarak öyle söylüyor... Kadınla erkek arasında dostluk olmaz...”</p>

  <p>İçinde kuşkular büyüdükçe adımlarını yavaşlatıyor, giderek daha çok yavaşlatıyordu.</p>

  <p>“Ya eğlence olsun diye cilveleşiyorsa benimle?.. Ya tek yaptığı buysa?..”</p>

  <p>Birden olduğu yerde durdu, bir dakika öyle dikildi.</p>

  <p>“Ya bir oyunsa bu... Hem, beni sevdiğini nereden çıkardım? Öyle bir şey söylemedi ki... Gururumun kulağıma fısıldadığı şeytanca bir şeydi bu! Andrey!.. Acaba mı?.. Olamaz: Öyle bir kız değildir o... Hayır, değildir!” Karşıdan ona doğru gelmekte olan Olga’yı görünce sevinçle şöyle geçirdi içinden: “İşte böyle bir kızdır!”</p>

  <p>Olga neşeli bir gülümsemeyle elini uzattı ona.</p>

  <p>Oblomov o anda verdi kararını: “Hayır, o böyle bir kızdır işte. Yalancı değildir, yalancı kızlar böyle candan bakmazlar insanın yüzüne, gülümsemeleri böyle içten değildir... cıvıldaşıp dururlar...” Birden korkuyla şöyle geçirdi içinden: “Ama... Beni sevdiğini söylemedi!” (Bunun kendisinin bir kuruntusu olduğunu düşünüyordu...) “Peki, o zaman neden kızdı?.. Tanrım! Ne kötü bir durumdayım!”</p>

  <p>“Nedir o elinizdeki?” diye sordu Olga.</p>

  <p>“Bir dal.”</p>

  <p>“Ne dalı?”</p>

  <p>“Görüyorsunuz işte, leylak dalı.”</p>

  <p>“Nereden aldınız onu? Bu yol üzerinde leylak yok. Ne taraftan geliyorsunuz?”</p>

  <p>“Dün siz koparmıştınız, sonra da yere atmıştınız.”</p>

  <p>“Niçin aldınız onu?”</p>

  <p>“Kızıp yere atmıştınız onu... hoşuma gitmişti.”</p>

  <p>“Kızmam hoşunuza gitmişti demek, bu da yeni bir şey! Peki, neden hoşunuza gitmiş?”</p>

  <p>“Söylemem.”</p>

  <p>“Söyleyin lütfen, rica ediyorum...”</p>

  <p>“Asla söylemem, dünyaları verseniz söylemem!”</p>

  <p>“Yalvarıyorum size.”</p>

  <p>Oblomov hayır anlamında iki yana salladı başını.</p>

  <p>“Ya bir şarkı söylersem size?”</p>

  <p>“O zaman... olabilir...”</p>

  <p>Olga kaşlarım çatıp, “Demek yalnızca müzik etkiliyor sizi?” dedi. “Öyle mi?”</p>

  <p>“Evet, ama sizden dinlediğim müzik...”</p>

  <p>“Pekala, söylüyorum öyleyse... <span class="sgc-2">Casta diva, Casta di...”</span> diye başlayıp sustu. “Hadi söyleyin şimdi!”</p>

  <p>Oblomov bir süre tereddüt ettikten sonra, önce olduğundan daha kararlı bir tavırla karşılık verdi:</p>

  <p>“Hayır, hayır! Dünyada söylemem... Asla! Ya doğru değilse bu, ya bana öyle geliyorsa?.. Kesinlikle, kesinlikle, söyleyemem!”</p>

  <p>Olga bu soruya odaklanmıştı. Merak dolu, heyecanlı bakışını Oblomov’un gözlerinin içine dikip, “Nedir bu?” diye sordu. “Korkunç bir şey mi?..”</p>

  <p>Olga’nın yavaş yavaş bir şeyler anlamaya başladığı yüzünden belliydi. Yüzünün her çizgisinde birtakım düşünce kıpırtıları beliriyordu. Ansızın aydınlandı yüzü... Güneş de kimi zaman bulutların arkasından öyle çıkar, bir çalıyı, sonra bir başkasını, daha sonra bir çatıyı aydınlatır, arkasından çevre ışıl ışıl olur... Oblomov’un aklındakini biliyordu artık.</p>

  <p>Oblomov hala direniyordu:</p>

  <p>“Hayır, hayır, söyleyemem... Sormayın.”</p>

  <p>Olga kayıtsız, “Sormuyorum artık,” dedi.</p>

  <p>“Nasıl yani? Siz hemen...”</p>

  <p>Olga Oblomov’u dinlemeden, ciddi, “Eve gidelim... <span class="sgc-2">Ma tante</span> bizi bekliyor,” dedi.</p>

  <p>Önden yürüdü. Evde Oblomov’u teyzesiyle yalnız bırakıp odasına çıktı.</p>

  <p><br /></p>

  <h3 class="sgc-3 sgc-4" id="sigil_toc_id_17"><span class="sgc-1">VIII</span></h3>

  <p>Oblomov için o gün giderek artan bir umut kırıklığı içinde geçti. Bütün günü Olga’nın teyzesiyle geçirdi. Marya Mihaylovna zeki, kibar bir kadındı; her zaman kendisine çok yakışan, (her zaman yeni) ipek giysiler giyerdi, her zaman dantel yakalıklar takardı. Çene altından bağcıklı başlığı bile son derece zevkliydi; neredeyse elli yaşında olmasına karşın, hala genç görünen yüzünü pek şık çevreleyen kurdeleler de göz alıcıydı. Boynunda zinciri altın bir gözlük asılıydı.</p>

  <p>Duruşunda, hareketlerinde bir soyluluk vardı. Pahalı cinsinden şalını pek zarif alırdı omuzlarına, dirseğini dantelli yastığa dayayıp kanepeye olanca görkemiyle uzanırdı. Elinde işle hiçbir zaman göremezdiniz onu. Elişinin üzerine eğilmek, bir şeyler dikmek, ufak tefek şeylerle ilgilenmek onun yüzüne de, mağrur duruşuna da hiç gitmezdi.</p>

  <p>Uşaklara, hizmetçi kızlara kayıtsız bir tavırla, kısa, sert emirler verirdi.</p>

  <p>Kimi zaman kitap okur, ama asla bir şey yazmazdı, ama konuşması güzeldi, daha çok da Fransızca konuşurdu. Ne var ki, Oblomov’un rahat Fransızca konuşamadığını hemen anlamış ve ikinci günden sonra onunla Rusça konuşmaya başlamıştı.</p>

  <p>Konuşurken derin düşünmez, zeki görünmeye çalışmazdı. Sanki sert bir çizgi vardı kafasının içinde ve aklının o çizgiyi hiçbir zaman geçmesini istemiyordu. Duygunun, (sevgi de dahil) her türlü sempatinin onun içinde öteki unsurlarla birlikte yer ettiği her şeyinden belliydi. Çünkü öteki kadınlarda, gerçekten olmasa bile sözde, yaşamın her alanında sevginin kendini hissettirdiğini, geri kalan her şeyin sevgisinin saflığı ölçüsünde, ikinci planda kaldığını hemen görürsünüz.</p>

  <p>Marya Mihaylovna için en önemli olan yaşamayı bilmek, kendini yönetmek, düşünceleriyle niyetlerini, niyetleriyle de onları gerçekleştirmek isteğini dengede tutmaktı. Ne kadar fırsatını kollarsanız kollayın, dalgın yakalayamazdınız onu; uyanık bir düşman gibi üzerinize yönelttiği, sizi inceleyen bakışlarıyla karşılaşırdınız.</p>

  <p>En önemsediği şey sosyeteydi ve bu yüzden kibarlık, dikkat onun için her çeşit düşünceden, her çeşit sözcükten ve hareketten önde gelirdi.</p>

  <p>Kalbini kimseye açmaz, sırlarını kimseyle paylaşmazdı: Bir fincan kahve içerken fısıldayarak sohbet ettiği samimi bir arkadaşını veya yaşlı bir kadını göremezdiniz yanında. Yalnızca Baron von Langvagen’le sık sık baş başa kalırdı. Bazı geceler gece yarılarına kadar otururdu Baron, çoğu zaman Olga da yanlarında olurdu. Aslında çoğunlukla susarlardı. Ama susmaları, başkalarının bilmediği bazı şeyleri biliyorlarmış gibi anlamlı, zekiceydi.</p>

  <p>Bir arada oturmaktan hoşlandıkları belliydi. Onlara bakarak bundan çıkarılabilecek tek sonuç buydu. Marya Mihaylovna Baron’a başkalarına davrandığı gibi davranıyordu: yani güler yüzlü, iyi niyetli aynı zamanda ılımlı ve sakin.</p>

  <p>Kötü niyetli bazı kimseler bu durumdan yararlanıp, aralarında tuhaf bir dostluğun olduğundan, birlikte yurtdışına gittiklerinden imalı söz ederlerdi. Ama Marya Mihaylovna’nın Baronla arasındaki ilişkide özel bir sempati söz konusu bile değildi, böyle bir şeyin belirtisi de yoktu.</p>

  <p>Ayrıca Baron, Olga’nın küçük çiftliğinin vasisi idi de. Çiftliğe bir taahhüt nedeniyle ipotek konmuştu. Baron, çiftliğin mahkeme işleriyle ilgileniyordu. Yani bir memura birtakım yazılar yazdırmış, memurun yazdıklarını saplı gözlüğüyle okumuş, imzalamış, imzaladığı yazıları aynı memurla mahkemeye yollamış, sosyetede tanıdığı etkili kişiler aracılığıyla davanın iyi yönde yürümesini sağlamıştı. Davanın yakında kazanılacağını umuyordu. Bu dava dedikodulara son vermiş, herkes Baron’u Marya Mihaylovna’nın evinde bir akraba olarak görmeye başlamıştı.</p>

  <p>Ellisine merdiven dayamıştı Baron, ama son derece dinç gösteriyordu. Yalnızca bıyıklarını boyuyordu. Bir ayağı da hafif aksıyordu. Zarif denecek derecede kibardı, kadınların yanında asla sigara içmez, bacak bacak üstüne atmaz, salonlarda kanepelere yayılıp ayaklarını, çizmelerini insanın burnuna dayayan gençleri çok sert eleştirirdi. Konuk odalarında bile eldivenlerini çıkarmaz, ancak yemeğe otururken çıkarırdı.</p>

  <p>Son modaya göre giyinirdi. Yakasında birçok nişan kurdelesi vardı. Bir yere giderken her zaman kupa arabasıyla gider, atlarını gözü gibi sakınırdı: Arabasına binerken önce çevresinde şöyle bir dolaşır, koşum takımlarını, hatta atların nallarını gözden geçirir, kimi zaman beyaz mendilini çıkarır, atların iyi temizlenip temizlenmediğini anlamak için mendilini sırtlarında, boyunlarında gezdirirdi.</p>

  <p>Tanıdıklarını hoş, kibar bir gülümsemeyle karşılardı; tanımadıklarına önce soğuk davranır, ama kendisiyle tanıştırıldıktan sonra soğukluğunun yerini gülümseme alır, onunla tanıştırılan kimse de artık her zaman bu gülümsemeyle karşılanırdı.</p>

  <p>Her şeyden, erdemden de, pahalılıktan da, bilimden de, sosyeteden de aynı titizlikle söz ederdi. Düşüncesini, daha önce hazırlanmış, bir kursta anlatılmış ve sonra insanların yararlanmaları için bastırılıp topluma dağıtılmış ders kitaplarından alınmış gibi açık seçik, kesin cümlelerle anlatırdı.</p>

  <p>Teyzesiyle Olga’nın arasındaki ilişki o zamana kadar son derece doğal, durgundu: Karşılıklı sevgide aşırılığa hiçbir zaman kaçmazlardı. Aralarında hoşnutsuzluğun gölgesi olmazdı. Bunun nedeni daha çok, Olga’nın teyzesi Marya Mihaylovna’nın yaradılışı, bir de aralarında, başka türlü davranmalarını gerektirecek bir şeyin olmamasıydı. Teyzesinin aklına, Olga’dan hoşnut olmayabileceği bir şeyi istemek gelmez; Olga da teyzesinin bir istediğini yapmamayı, onun sözünü dinlememeyi rüyasında bile görmezdi.</p>

  <p>Teyzesi neler mi isteyebilirdi ondan? Giysi seçimiyle, saç tuvaletiyle, sözgelimi, Fransız tiyatrosuna veya operaya gitmekle ilgili istedikleri olurdu.</p>

  <p>Olga, teyzesinin her isteğini yerine getirirdi, her tavsiyesine uyardı. Marya Mihaylovna da bu konularda teyze haklarını aşmamaya özen gösterirdi.</p>

  <p>İlişkileri öylesine tekdüzeydi ki, teyzesinin, yeğeninin onun sözünü dinleyişinde, ona karşı saygısında bir eksiklik bulup bulmadığını; ya da Olga’nın, teyzesinin kendisine karşı sevgisine dair veya onun bir isteğini yerine getirmesi konusunda bir kuşkusunun olup olmadığını kestirmek olanaksızdı. Öte yandan, ikisini bir arada ilk görüşte onların ana kız değil, teyze yeğen oldukları da anlaşılırdı.</p>

  <p>Şöyle diyordu teyze:</p>

  <p>“Çarşıya gidiyorum, bir şey istiyor musun?”</p>

  <p>“Evet <span class="sgc-2">ma tante,</span> leylak rengi elbisemi değiştirmek istiyorum,” diyordu Olga.</p>

  <p>Birlikte çıkıyorlardı. Ya da şöyle karşılık veriyordu Olga:</p>

  <p>“Hayır <span class="sgc-2">ma tante,</span> ben biraz önce çarşıdaydım.” «</p>

  <p>Teyzesi Olga’nın iki yanağından kesme alıyordu, alnından öpüyordu onu; Olga da teyzesinin elini öpüyordu. Teyzesi gidiyordu, Olga evde kalıyordu.</p>

  <p>Başka bir gün teyze, bir karar veremiyormuş, ama Olga’ya da sormuyormuş gibi mırıldanıyordu kendi kendine:</p>

  <p>“Gene aynı yazlığa mı gitsek acaba?”</p>

  <p>Olga karşılık veriyordu:</p>

  <p>“Haklısınız, çok güzel orası.”</p>

  <p>Ve tutuyorlardı o yazlıktaki evi.</p>

  <p>Ama Olga, “Ah <span class="sgc-2">ma tante</span>, bıkmadınız mı o ormandan, kumdan? Başka bir yere baksak daha iyi olmaz mı?” derse, “Öyle yapalım,” diyordu teyze.</p>

  <p>Teyze kimi zaman şöyle derdi:</p>

  <p>“Bu akşam tiyatroya gidelim mi Olgacığım? Ne zamandır pek övüyorlar bu oyunu.”</p>

  <p>Olga, teyzesinin gönlünü hoş etmek aceleciliğiyle de, söz dinler bir tavırla da değil, cevap veriyordu:</p>

  <p>“Sevinirim.”</p>

  <p>Arada hafiften tartıştıkları da oluyordu. Şöyle diyordu teyze: “İnsaf yani <span class="sgc-2">ma chere,</span> bu yeşil kurdele hiç yakışmadı sana... Sarı bir kurdele tak.”</p>

  <p>“Ah <span class="sgc-2">ma tante!</span> Altı gündür sarı kurdele takıyorum, insanlar sarı kurdeleyle görmekten bıktılar beni.”</p>

  <p>“Öyleyse menekşe rengi olanı tak.”</p>

  <p>“Peki bu nasıl?”</p>

  <p>Teyze, Olga’nın gösterdiği kurdeleye bakıp başını sallıyordu. “Nasıl istersen öyle yap <span class="sgc-2">ma chere,</span> ama ben senin yerinde olsam mor olanı ya da sarıyı takarım.”</p>

  <p>“Hayır <span class="sgc-2">ma tante,</span> iyisi mi, ben şunu takayım,” diyordu Olga.</p>

  <p>Ve usulca, kendi istediği kurdeleyi alıyordu eline.</p>

  <p>Olga teyzesine akıl danışırken, onun vereceği karar kendisinin uymak zorunda olduğu bir yasaymış gibi değil de kendisinden yaşlı, deneyimli bir kadına akıl danışır gibi soruyordu.</p>

  <p>“Ma <span class="sgc-2">tante,</span> o kitabı okudunuz, nasıl?” diye soruyordu.</p>

  <p>“Ah, iğrenç bir şey!” diyordu teyze.</p>

  <p>Hemen bir kenara kaldırıyordu kitabı, gizliyordu, ama Olga’nın onu bulup okumaması için herhangi bir önlem de almıyordu. Ama kitabı bulup okumak da Olga’nın aklına gelmiyordu. Bir kitap konusunda ikisi de karar vermekte zorlanırlarsa hemen Baron von Langvagen’e ya da oradaysa, Ştoltz’a soruyorlardı ve onların verdiği karara göre kitap ya okunuyordu ya da okunmuyordu.</p>

  <p>Kimi zaman şöyle diyordu teyze:</p>

  <p><span class="sgc-2">“Ma chere</span> Olga! Zavadskilerde senin yanından ayrılmayan genç var ya, dün onunla ilgili olmayacak şeyler duydum.”</p>

  <p>O kadarla kapanıyordu konu. Sonra Olga isterse konuşmayı sürdürüyordu o gençle, isterse ilişkisini kesiyordu.</p>

  <p>Oblomov’un evde görülmeye başlaması teyzede de, Baron’da da, hatta Ştoltz’da bile özel bir ilgi uyandırmamıştı. Ştoltz, arkadaşını her şeyin biraz titizlikle yürütüldüğü, yemekten sonra kestirmeye izin verilmeyen, hatta bacak bacak üstüne atmanın yakışıksız kaçtığı, her zaman temiz giyimli olmak ve düzgün konuşmak gerektiğine inanan bir aileyle tanıştırmak istemişti. Böylece, bir kenarda oturup uyuklayamayacak, kendini salıveremeyecek, sürekli sohbete katılacak, güncel olaylardan söz edecekti.</p>

  <p>Şöyle düşünüyordu Ştoltz: “Hem sonra, Oblomov’un uykulu hayatına genç, güzel, hayat dolu, bir bakıma da şakacı bir kız sokarsam, karanlık bir odaya lamba girdiğinde her köşesinin aynı ölçüde aydınlanması, ısınması gibi Oblomov da canlanacak, neşelenecektir.”</p>

  <p>Arkadaşını Olga’yla tanıştırmasının amacı buydu işte. Ortaya bir havai fişek attığını bilememişti. Olga ile Oblomov da bilememişlerdi bunu...</p>

  <p>İlya İlyiç, teyzenin yanında ayak ayak üstüne atmadan, her konuda hep saygılı konuşarak iki saat pek kibar (kadının ayağının altına iki kez tabure bile çekmişti) oturdu.</p>

  <p>Sonra Baron geldi, kibarca gülümsedi Oblomov’a, elini içtenlikle sıktı.</p>

  <p>Oblomov daha da kibar olmaya çalıştı. Üçü de birbirinden son derece hoşnuttular.</p>

  <p>Teyzenin, Oblomov’la Olga’nın köşelerde konuşmaları, birlikte dolaşmaya çıkmaları konusunda düşüncesine gelince... Hayır, daha doğrusu, bir düşüncesi yoktu bu konuda.</p>

  <p>Olga, genç, şık, kibar biriyle dolaşacak olsaydı, o zaman başkaydı: O zaman da bir şey söylemezdi, ama kendine özgü bir yolla, yeğenine fark ettirmeden başka bir düzen getirirdi. Bir iki kez onlarla birlikte çıkardı, yanlarına bir üçüncü kişiyi takardı, birlikte dolaşmaları böylece kendiliğinden biterdi.</p>

  <p>Ama Olga’nın “Mösyö Oblomov”la dolaşmaya çıkması, geniş salonun, balkonun bir köşesinde onunla oturması... ne çıkardı ki bundan? Otuz yaşındaydı “Mösyö Oblomov”, saçma sapan şeyler söylemezdi Olga’ya, zararlı kitaplar falan vermezdi... Evet, kimsenin aklına böyle şeyler gelmiyordu.</p>

  <p>Öte yandan, Ştoltz’un yurtdışına gitmeden bir gün önce Olga’ya, Oblomov’un uyuşukluk yapmasına fırsat vermemesini, gündüzleri onu uyutmamasını, ona eziyet etmesini, başının etini yemesini, boş kalmaması için ona çeşitli görevler yüklemesini, kısacası, onunla yakından ilgilenmesini söylediğini de biliyordu teyze. Ayrıca teyzeden de, Oblomov’a göz kulak olmasını, onu sık sık evine davet etmesini, yayan veya arabayla gezintiye çıkarken onu da yanına almasını, yani, yurtdışına gelmeyecek olursa, ne pahasına olursa olsun, onu bir şeylerle oyalamasını rica etmişti.</p>

  <p>Oblomov’la teyze otururken Olga inmedi yanlarına. Zaman geçmek bilmiyordu. Oblomov’u gene bir sıcak basıyordu, bir soğuk. Olga’daki bu değişikliğin nedenini tahmin edebiliyordu artık. Bu yüzden de, Olga’daki bu değişiklik şimdi onu önce olduğundan fazla üzüyordu.</p>

  <p>Önceki hatası ancak dehşete düşürmüştü onu ve utandırmıştı, ama şimdi yağmurlu bir hava gibi ağır, zor, soğuk geliyordu ona, yüreğini sıkıştırıyordu. Olga, onu sevdiğini artık bildiğini, hem de bunu bir anda anladığını ima yollu belli etmişti ona. Oysa belki doğru bile değildi bu. Gerçekten de, bu kadarı, düzeltilmesi çok zor bir utançtı. Doğru anlamış olsa bile, ne büyük bir patavatsızlıktı bu yaptığı! Düpedüz züppelikti!..</p>

  <p>Olga’nın genç, tertemiz kalbine sinmiş; orada, dala konmuş küçük bir kuş gibi, kulağı kirişte, sakin sakin oturan, o duyguyu ürkütmüştü. Bir hışırtı duymuş, hemen havalanmıştı küçük kuş.</p>

  <p>Oblomov, kalbi çarparak, Olga’nın yemeğe inmesini bekliyordu. Ne diyecekti Olga? Nasıl bakacaktı ona?..</p>

  <p>Sonunda indi Olga. Onu görünce gözlerine inanamadı Oblomov. Zor tanıyabilmişti onu. Bambaşka bir yüzü vardı. Sesi bile değişmişti.</p>

  <p>O genç, içten, neredeyse çocuksu gülümsemeden eser kalmamıştı dudaklarında. Artık sorması, öğrenmesi, şaşırması gereken bir şey yokmuş gibi, gözlerini iri iri açarak soru dolu, meraklı gözlerle bir kez bile bakmamıştı Oblomov’a.</p>

  <p>Daha önce olduğu gibi bakışlarıyla izlemiyordu onu. Uzun zamandır tanıdığı, bildiği; ayrıca, kendisi için (Baron’un olduğu gibi), bir anlam ifade etmeyen biriymiş gibi bakıyordu ona. Kısacası, sanki bir yıldır görmemişti Olga’yı ve bu bir yılda Olga çok olgunlaşmıştı.</p>

  <p>Dünkü sıkıntısının soğukluğu yoktu üzerinde. Şakalar yapıyor, hatta gülüyor, daha önceleri hiç cevap vermeyeceği sorulara uzun uzun cevaplar veriyordu. Besbelli, daha öncesinin tersine, kendini herkes gibi davranmaya zorlamak kararı vermişti. O serbestliği, içindeki her şeyi kendini sıkmadan söyleme rahatlığı yoktu şimdi onda. Nereye gitmişti bütün bunlar?</p>

  <p>Oblomov yemekten sonra onun yanına gitti, dolaşmaya çıkıp çıkmayacağını sordu. Olga cevap vermeden dönüp sordu teyzesine:</p>

  <p><span class="sgc-2">“Birlikte</span> dolaşmaya çıkabilir miyiz?”</p>

  <p>“Ama pek uzağa olmaz,” dedi teyze. “Söyle, şemsiyemi getirsinler.”</p>

  <p>Ve hep birlikte dolaşmaya çıktılar. Ağır ağır yürüyorlar, uzaktan Petersburg’u seyrediyorlardı. Ormana kadar yürüyüp döndüler, balkona çıktılar.</p>

  <p>Oblomov, bu gergin durumunun geçip geçmeyeceğini, neşesinin geri gelip gelmeyeceğini anlamak, onun bir tek sözcüğünde, gülümsemesinde, hiç değilse şarkısında bir içtenlik, yakınlık, güven bulmak umuduyla sordu Olga’ya:</p>

  <p>“Sanırım, bugün şarkı söylemek gelmiyor içinizden? Bir şarkı söylemenizi rica etmekten çekiniyorum da...”</p>

  <p>Teyze, “Ama hava çok sıcak!” dedi.</p>

  <p>Olga, “Olsun varsın teyzeciğim, söylemeyi denerim,” dedi.</p>

  <p>Bir romans söylemeye başladı.</p>

  <p>Oblomov dinliyor, kulaklarına inanamıyordu.</p>

  <p>Olga değildi bu romansı söyleyen: O eski tutkulu sesi nereye gitmişti?</p>

  <p>Salonlarda kendilerinden bir şarkı söylemesi istendiğinde her genç kızın söylediği gibi, (tıpkı onlar gibi) sakin, düzgün, soğukkanlı söylüyordu. Ruhunu romanstan ayırmıştı, dinleyiciler hiç mi hiç etkilenmiyorlardı.</p>

  <p>Bilerek mi yapıyordu bunu, kurnazlık mı ediyordu, yoksa kızgın mıydı? Anlamak mümkün değildi: Dostça bakıyor, istekli konuşuyor, ama şarkı söylerken, herkes gibi konuşuyordu... Bu ne anlama geliyordu?</p>

  <p>Oblomov çayı beklemeden şapkasını aldı, vedalaşırken teyze, “Sık sık gelin,” dedi. “Hafta içi her gün yalnızız, canınız sıkılmazsa buyurun gelin... Pazar günleri bir şeyler vardır zaten, sıkılmazsınız...”</p>

  <p>Baron kibarca ayağa kalktı, öne eğilerek selamladı Oblomov’u.</p>

  <p>Olga, iyi tanıdığı biriymiş gibi hafifçe eğdi başını. Oblomov çıktıktan sonra pencereye döndü, dışarı bakmaya başladı, Oblomov’un uzaklaşan ayak sesini pek kayıtsız dinlemişti.</p>

  <p>Bu iki saat ve arkasından gelen üç dört gün, en çok bir hafta Olga’da büyük değişikliğe neden oldu. Hayli ileri götürdü onu. Güçlerinin böyle yeşermesi, ruhlarının her yönde böyle gelişmesi konusunda yalnızca kadınlar yeteneklidirler.</p>

  <p>Sanki günler boyu değil, saat başı hayat dersi alıyordu. Ve her saat, belli belirsiz de olsa, çok küçük bir deneyim kazandırmaktaydı Olga’ya. Erkeklerin burnunun dibinden bir kuş gibi gelip geçen her saatin belli belirsiz, küçücük bir deneyimini kadınlar erkeklere göre inanılmaz derecede çabuk kazanırlar; burunlarının dibinden geçen kuşu uzaklaşıncaya kadar izlerler ve kuşun dolambaçlı uçuş yolu onların belleğinde silinmez bir iz, işaret, ders bırakır.</p>

  <p>Erkekler için yazılı yön taşlarının koyulması gerektiği yerde kadın için esen hafif bir yel, çoğu kulağın zor duyacağı hava ürpermesi yeterlidir.</p>

  <p>Bir genç kızın yüzünde daha bir hafta öncesine kadar olan öylesine bir kaygısızlığı, içten gülümsemeyi ansızın yok eden, yerine ağır bir ifade koyan ne olabilirdi? Ayrıca, ne demekti bu ifade? Ne anlama geliyordu?</p>

  <p>Belli ki her şey, bütün mantık, erkeğin soyut ve deneyimli felsefesi, hayatın bütün sistemi buradaydı!</p>

  <p>Kızcağızı, kısa bir süre önce küçük bir kız çocuğu olarak bırakıp giden kuzen, okulu bitirdikten sonra apoletlerini takıp döndüğünde onu görünce önceleri olduğu gibi, omzuna vurmak, el ele tutup dönmek, sandalyelerin, divanların üzerine zıplayıp oynamak niyetiyle neşeyle ona doğru koşar... ama yüzüne dikkatli bakınca birden ürker, şaşkınlık içinde geri çekilir; kendisinin hala çocuk olduğunu, kız çocuğununsa bir kadın olduğunu görür!</p>

  <p>Neden? Ne olmuştur? Bir felaket mi söz konusudur? Çok önemli bir şey mi olmuştur? Bütün kentin dilinde dolaşan bir olay mı vardır?</p>

  <p>Hayır, annesinin de, amcasının da, teyzesinin de, dadısının da, oda hizmetçisi kızın da bildiği bir şey yoktur. Bir şey olacak kadar zaman da geçmemiştir: Bir iki dans etmiştir, biraz başı ağrımıştır, gece pek uyuyamamıştır, hepsi o kadar...</p>

  <p>Sonra her şey geçmiştir. Ama yüzünde değişik bir ifade belirmiştir. Başka bir türlü bakmaktadır şimdi, kahkahalar atmayı kesmiştir, bütün bir armudu bir seferde yememektedir, “okulda neler yaptıklarını” anlatmamaktadır... O da bitirmiştir okulu.</p>

  <p>Oblomov ertesi gün de, ondan sonraki gün de, o kuzen gibi, tanımakta zorluk çekti Olga’yı. Ürkek ürkek baktı yüzüne; Olga ise ona sade (ama önceden olduğu gibi meraklı, yumuşak değil) herkese baktığı gibi bakıyordu.</p>

  <p>“Neyi var? Şu anda ne düşünüyor, ne hissediyor?” Bu sorular acı veriyordu Oblomov’a. “Yemin ederim, bir şey anlayamıyorum!”</p>

  <p>Olga’nın içinde olanları nasıl anlayabilirdi Oblomov? Bunu bir erkek ancak yirmi beş yaşında, yirmi beş profesörün, kütüphanelerin yardımıyla, ülke ülke dolaştıktan, hatta kimi zaman ruhunun inceliğini, düşüncelerinin ve saçlarının tazeliğini kaybettiğinde, yani bilinçli çağına girdiğinde anlayabilir. Oysa Olga için ne kolay olmuştu bu.</p>

  <p>Kararını verdi Oblomov: “Hayır, ağır, sıkıcı bir şey bu! Vıborg’a taşınacağım, orada bir şeylerle oyalanacağım, okuyacağım, Oblomovka’ya gideceğim...” Çok üzgün, ekledi: “Tek başıma... Onsuz! Elveda, benim cennetim, yaşamımın aydınlık, sakin ülküsü!”</p>

  <p>Dördüncü gün de, beşinci gün de gitmedi teyzenin evine. Okumadı da, yazmadı da. Dolaşmak için çıkacak oldu, tozlu yolda yürüdü, oradan tepeye doğru gitmesi gerekiyordu.</p>

  <p>“Bu sıcakta çıkılmaz oraya!” diye düşündü. Esnedi, divana uzanıp, daha önce Gorohovaya Sokağı’ndaki evinde perdeleri inik, toz içindeki odasında olduğu gibi derin bir uykuya daldı.</p>

  <p>Karmakarışık rüyalar gördü. Uyandığında masa hazırdı. Üzerinde pancarlı, soğanlı, balıklı <span class="sgc-2">kvas</span> çorbası, kızarmış et vardı. Zahar pencerenin önünde dikiliyor, uykulu gözlerle dışarı bakıyordu. Anisya mutfakta takur tukur tabakları yerleştiriyordu.</p>

  <p>Oblomov yemeğini yedi, pencerenin önüne oturdu. Canı sıkılıyordu, hiçbir şeyin anlamı yoktu Oblomov için, yapayalnızdı! Gene bir yere gitmek, bir şey yapmak gelmiyordu içinden!</p>

  <p>Anisya, onu eğlendirmek amacıyla getirip bir kedi yavrusu koydu kucağına:</p>

  <p>“Bakın efendim, komşular bir kedi yavrusu getirdiler. Dün, kedi istediğinizden bahsetmiştiniz. ”</p>

  <p>“Zahar!” diye seslendi Oblomov.</p>

  <p>Zahar’ın bezgin sesi geldi içerden:</p>

  <p>“Ne emretmiştiniz efendim?”</p>

  <p>Oblomov, “Belki kente taşınacağım,” dedi.</p>

  <p>“Kente nereye taşınacaksınız efendim? Ev yok ki orada.” “Vıborg tarafına.”</p>

  <p>Zahar sordu:</p>

  <p>“Bir yazlıktan ötekine ne diye taşınacağız? Ne var ki sanki orada? Mihey Andreyeviç’i mi özlediniz yoksa?”</p>

  <p>“Burada sıkıldım...”</p>

  <p>“Gene taşınacak mıyız yani? Aman Tanrım! Yerleşinceye kadar canımız çıktı. İki fincanla yer süpürgesini hala bulamıyorum. Mihey Andreyeviç oraya götürmediyse kaybolmuşlar demektir.” Oblomov susuyordu. Hemen çıktı Zahar, bir valiz ve bir yol çuvalıyla döndü. Valize bir tekme atıp, “Bunu ne yapacağız?” diye sordu. “Satsak da kurtulsak mı dersiniz?”</p>

  <p>Oblomov’un canı sıkıldı buna.</p>

  <p>“Aklını mı kaçırdın sen?” dedi. “Üç gün sonra yurtdışına gideceğim.”</p>

  <p>Zahar gülümseyerek karşılık verdi:</p>

  <p>“Yurtdışına gideceksiniz ha!”</p>

  <p>“Tuhaf olan ne bunda? Gideceğim, işte o kadar... Pasaportum bile hazır.”</p>

  <p>Zahar alaylı alaylı, “Peki çizmelerinizi kim çıkaracak orada?” dedi. “Kadın hizmetçiler mi? Hayır, bensiz yapamazsınız siz!” Tekrar gülümsedi Zahar, favorileriyle kaşları iki yana açıldı. Oblomov öfkeli, “Saçmalıyorsun!” dedi. “Götür şunları, sen de çekil karşımdan!”</p>

  <p>Oblomov ertesi sabah dokuzda uyandı. Zahar çayını getirdi. Bu arada, fırına ekmek almaya giderken yolda genç bir bayanla karşılaştığını söyledi.</p>

  <p>“Hangi genç bayanla?”</p>

  <p>“Hangi genç bayan olacak? Bayan İlyinskaya ile, yani Olga Sergeyevna ile.”</p>

  <p>Oblomov sabırsız, “E?” diye sordu.</p>

  <p>“Eh işte, selam gönderdiler size, nasıl olduğunuzu, neler yaptığınızı sordular.”</p>

  <p>“Sen ne dedin?”</p>

  <p>“İyi olduğunuzu söyledim, ‘Ne sıkıntısı olabilir ki?..’ dedim.” Oblomov kesti sözünü:</p>

  <p>“Aptalca yorumlarını ne diye sıkıştırırsın araya? ‘Ne sıkıntısı olabilirmiş!..’ Sıkıntımın olup olmadığını nereden biliyorsun sersem? Başka ne dedi?”</p>

  <p>“Dün yemeği nerede yediğinizi sordular.”</p>

  <p>“Sen ne dedin?..”</p>

  <p>“Evde,” dedim. “Akşam yemeğini de evde yediğinizi söyledim. Genç bayan ‘Vay, akşam yemeği de mi yiyor?’ diye sordular. Yalnızca iki piliç yediğinizi söyledim...”</p>

  <p>Oblomov öfkeyle bağırdı:</p>

  <p>“Salaaak!”</p>

  <p>Zahar, “Neden salak oluyorum ki?” dedi. “Yalan mı? İşte, kemikleri de içerde, isterseniz göstereyim size...”</p>

  <p>“Gerçekten salaksın sen!” diye tekrarladı Oblomov. “Evet, sonra?”</p>

  <p>“Genç bayan gülümsediler. Sonra da ‘Neden o kadar az?’ diye sordular.”</p>

  <p>“Salaksın işte,” dedi Oblomov. “Gömleğimi ters giydirdiğini de söyleseydin bari.”</p>

  <p>Zahar cevap verdi:</p>

  <p>“Sormadılar, ben de söylemedim. Sorsalardı, söylerdim.”</p>

  <p>“Başka ne sordu?”</p>

  <p>“Bu ara neler yaptığınızı sordular.”</p>

  <p>“Peki ne dedin?”</p>

  <p>“Bir şey yapmadığınızı, hep yattığınızı söyledim.”</p>

  <p>Oblomov başını ellerinin arasına alıp çok üzgün, “Ah!..” diye haykırdı. Arkasından gözdağı verircesine ekledi:</p>

  <p>“Defol! Bir daha benimle ilgili böyle saçma sapan şeyler söylersen görürsün! Ne zehirli bir insanmışsın!”</p>

  <p>Zahar savundu kendini:</p>

  <p>“Ne yani, bu yaşta yalan mı söyleseydim?”</p>

  <p>“Defol!” diye bağırdı Oblomov.</p>

  <p>Zahar için hakaret önemli değildi, yeter ki “acı söz” söylemesindi efendisi. Odadan çıkarken şöyle ekledi:</p>

  <p>“Vıborg’a taşınmayı düşündüğünüzü söyledim kendilerine.” Emreder bir tavırla bağırdı Oblomov:</p>

  <p>“Defol!”</p>

  <p>Zahar çıktı, içini çekerek odasına gitti. Oblomov çayını içmeye başladı.</p>

  <p>Çayla birlikte, masadaki bir yığın francaladan, küçük ekmekten (Zahar gider gene gevezelik eder korkusuyla) yalnızca bir parça yedi. Sonra purosunu yakıp yazı masasına geçip oturdu, bir kitap açtı, bir sayfa okudu, sayfayı çevirmek istedi, kitabın sayfaları kesik değildi.</p>

  <p>Parmağıyla ayırdı sayfayı: Bu yüzden sayfanın kenarı yırtık yırtık oldu. Oysa kitap kendisinin değil, her konuda, özellikle de kitap konusunda aşırı titiz olan Ştoltz’undu. Ştoltz kağıtlarını, ufak tefek her şeyini nasıl koyduysa öyle bulmak isterdi.</p>

  <p>Oblomov’a kitap açacağı gerekliydi, ama ortalarda yoktu kitap açacağı, kim bilir neredeydi? Mutfaktan bir bıçak isteyebilirdi. Ama Oblomov kitabı yerine koyup divana uzanmayı yeğledi. Tam daha rahat uzanabilmek için kolunu yastığa dayamıştı ki, Zahar girdi odaya.</p>

  <p>“Genç bayan sizin şeye gelmenizi rica etti...” dedi. “Neydi orası... Oh!..”</p>

  <p>Oblomov telaşlı, sordu:</p>

  <p>“İki saatten beri neden söylemiyorsun?”</p>

  <p>Zahar ters ters, “Hemen kovdunuz beni,” dedi. “Sözümü bitirmeme izin vermediniz ki...”</p>

  <p>Oblomov heyecanla bağırdı:</p>

  <p>“Öldüreceksin sen beni Zahar!”</p>

  <p>Zahar, sol favorisini efendisine dönüp duvara bakarak “Gene kendinde değil!” diye geçirdi içinden. “O günkü gibi... acı şeyler söyleyecek!”</p>

  <p>“Nereye gideceğim?” diye sordu Oblomov.</p>

  <p>“Şeye işte, adı neydi? Bahçe mi ne dedi...”</p>

  <p>“Parka mı?” diye sordu Oblomov.</p>

  <p>“Evet, parka, tam öyle söyledi işte. ‘Dolaşmak isterse, gelsin, ben orada olacağım’, dedi...”</p>

  <p>“Elbisemi getir!”</p>

  <p>Oblomov koşarak bütün parkı dolaştı, her köşeye, her kameriyeye baktı... Olga yoktu. Duygularını açıkladığı iki yanı ağaçlı o yolda yürüyordu. Olga’yı gördü. Kopardığı dalı attığı yerin yakınında bir bankta oturuyordu.</p>

  <p>Oblomov’u görünce gülümseyerek, “Artık gelmezsiniz diye düşünüyordum,” dedi.</p>

  <p>Oblomov, “Uzun süre parkta aradım sizi,” dedi.</p>

  <p>“Arayacağınızı bildiğim için özellikle burada, bu yolda bekledim. Buraya bakacağınızı biliyordum”.</p>

  <p>Oblomov, “Neden öyle düşündünüz?” diye soracaktı, Olga’nın yüzüne bakınca vazgeçti.</p>

  <p>Burada dolaştıkları günkü gibi değildi yüzü, son görüşmelerindeki gibiydi. Oblomov’u öylesine korkutan ifade vardı yüzünde. Gülümsemesi bile ölçülüydü. Bakışı dikkatli, canlıydı. Oblomov, onunla artık duygulu, imalı, derin anlamlı şeyler konuşmanın mümkün olamayacağını; o çocuksu, neşeli anların geride kaldığını anlamıştı.</p>

  <p>Aralarında, ancak kurnaz sorularla, imalı sözcüklerle değinilebilecek çok şeyin olduğu belliydi. Geriye dönüş de yoktu artık.</p>

  <p>Olga sordu:</p>

  <p>“Neden ortalarda yoksunuz?”</p>

  <p>Oblomov susuyordu. Olga’ya, gene ima yollu da olsa, aralarındaki ilişkinin gizli çekiciliğini yitirdiğini, Olga’nın, bir bulutun arkasına saklanır gibi kendini geri çekmesinin onu üzdüğünü, ne yapacağım, ona karşı nasıl davranacağını bilemediğini söylemek istiyordu.</p>

  <p>Ama bu konuda en küçük bir imanın bile Olga’yı sarsacağını, soğukluğuna soğukluk katacağını, başlangıçta öylesine beceriksizce söndürdüğü yakınlık ateşini belki büsbütün söndüreceğini düşünüyordu. Oysa hiç belli etmeden, usulca tekrar yakması gerekiyordu o ateşi, ama bunu nasıl yapacağını bilemiyordu.</p>

  <p>Bulanık da olsa hissediyordu Olga’nın büyüdüğünü, hatta az da olsa şimdi ondan olgun olduğunu. Olga’nın çocuk yaşının artık geride kaldığını, önlerinde dönüşü olmayan bir yolun bulunduğunu; kaybolan mutluluklarının bu yolun sonunda olduğunu; oraya varmaları gerektiğini biliyordu... Ama nasıl varacaklardı oraya? Ya tek başına kalırsa?</p>

  <p>Oblomov’un içinde nelerin olup bittiğinin farkındaydı Olga; bu nedenle, üstünlük kendisinden yanaydı. Açıkça bakıyordu Oblomov’un ruhuna; bir duygunun orada nasıl doğduğunu, büyüdüğünü, dışa vurduğunu görüyordu. Kadınsı kurnazlığı, cilveyi, nazlanmayı (Sonya’nın silahlarını) kullanmasına gerek olmadığını görüyordu. Önünde bir savaş yoktu çünkü.</p>

  <p>Şunu da görüyordu: Genç olmasına karşın, bu ilişkide başrol kendisine düşüyordu; Oblomov’dan ancak derin bir duyarlılık, koşulsuz bir boyun eğme, kalbinin her atışıyla sürekli bir uyum bekleyebilirdi.</p>

  <p>Ağırlığını hemen uygulamıştı Oblomov’un üzerinde. Onun yol gösteren yıldızı olma rolü, bu yıldızın durgun sulara vuran, kendisinin göründüğü ışığı olma rolü pek hoşuna gitmişti. Bu düelloda üstün olmak gurur veriyordu ona.</p>

  <p>Aşk oyununda, duruma göre, komedi veya trajedide, iki oyuncu hemen her zaman aşağı yukarı ayrı rollerdedirler: acı çektiren ve acı çeken...</p>

  <p>Genelde olduğu gibi, Olga birinci roldeydi. Yani acı çektirendi.</p>

  <p>Ne var ki, çoğunluğun olduğundan daha az acımasızdı ve bunu bilinçsiz olarak yapıyordu; ama kendini Oblomov’la kedi fare oyunu oynamak zevkinden de alamıyordu. Kimi zaman ansızın beklenmedik bir kapris duygusu şimşek gibi çakıyordu içinde, ama hemen toparlıyordu kendini, içine kapanıyordu. Gelgeldim, bazen de serbest bırakıyordu bu duygusunu. Oblomov’un adım atmayacağını, onu bıraktığı yerde kalacağını biliyordu çünkü.</p>

  <p>Elindeki kanaviçeyi işlemeyi sürdürerek sordu:</p>

  <p>“Bu ara meşgul müydünüz?</p>

  <p>Oblomov şöyle geçirdi içinden: “Meşguldüm, derdim ama, ah şu Zahar!”</p>

  <p>Kayıtsız bir tavırla cevap verdi:</p>

  <p>“Evet, bir şeyler okudum.”</p>

  <p>Olga, onun nasıl yalan söyleyeceğini görmek için başını kaldırıp baktı Oblomov’un yüzüne, “Roman falan mı?” diye sordu.</p>

  <p>Oblomov son derece sakin, cevap verdi:</p>

  <p>“Hayır, pek roman okumam ben. <span class="sgc-2">İcatlar</span> ve <span class="sgc-2">Keşifler Tarihi</span>’ni okudum.”</p>

  <p>Şöyle geçirdi içinden: “İyi ki bir sayfasını okumuşum bugün!”</p>

  <p>“Rusça mı?” diye sordu Olga.</p>

  <p>“Hayır, İngilizce.”</p>

  <p>“İngilizce okuyabiliyorsunuz demek?”</p>

  <p>“Biraz zor, ama okuyabiliyorum.” Oblomov daha çok, kitap konusunu kapatmak için sordu:</p>

  <p>“Bu ara kente indiniz mi?”</p>

  <p>“Hayır, hep evdeydim. Sık sık elişimi alıp buraya geliyorum.”</p>

  <p>“Buraya mı?”</p>

  <p>“Evet, ağaçlar arasında bu yolu çok seviyorum. Bana burayı gösterdiğiniz için minnettarım size: Pek gelen geçen olmuyor buradan.”</p>

  <p>Oblomov kesti Olga’nın sözünü:</p>

  <p>“Ben göstermedim size burayı, hatırlamıyor musunuz, burada tesadüfen karşılaşmıştık?”</p>

  <p>Bir süre ikisi de sustu. Neden sonra Olga, doğrudan Oblomov’un sağ gözüne bakarak sordu.</p>

  <p>“Gözünüzdeki arpacık tamamen geçti mi?”</p>

  <p>Oblomov kızardı.</p>

  <p>“Evet, çok şükür,” dedi.</p>

  <p>“Gözünüz kaşınmaya başladığında şarapla yıkayın, o zaman arpacık çıkmazmış. Dadım öğretmişti bana bunu.”</p>

  <p>Oblomov, “Ne diye ikide bir arpacıktan söz ediyor?” diye geçirdi içinden.</p>

  <p>Olga ciddi bir tavırla ekledi:</p>

  <p>“Ayrıca, akşamları yemek yemeyin.”</p>

  <p>“Ah şu Zahar!” diye bağırmak geldi Oblomov’un içinden.</p>

  <p>Olga başını dişinden kaldırıp, “Akşam çok yiyip yatar uyursanız, özellikle de sırt üstü... üç gün sonra kesin, arpacık çıkar gözünüzde.”</p>

  <p>Oblomov, “Sersem Zahar!” diye geçirdi içinden. Konuyu değiştirmek amacıyla sordu:</p>

  <p>“O işlediğiniz nedir?”</p>

  <p>Olga dizinin üzerindeki kanaviçeyi açıp gösterdi.</p>

  <p>“Bir çanta. Baron için. Nasıl, güzel mi?”</p>

  <p>“Evet, çok güzel. Şu desen leylak dalı, değil mi?”</p>

  <p>Olga kayıtsız, “Sanırım... öyle bir şey”, dedi. “Rastgele bir desen seçmiştim...”</p>

  <p>Böyle dedikten sonra hafiften kızardı Olga, hemen topladı kanaviçeyi.</p>

  <p>Oblomov düşünüyordu: “Ama böyle devam edecekse, onu konuşturamayacaksam çok kötü... Benim yerimde başka biri olsaydı, sözgelimi Ştoltz... çoktan konuşturmuştu onu, ama ben yapamıyorum.” Susuyordu, boş boş çevresine bakınıyordu.</p>

  <p>Olga dönüp ona baktı, sonra elişini sepete koydu.</p>

  <p>“Ormana kadar yürüyelim,” dedi. Sepeti taşıması için Oblomov’a verdi, kendisi şemsiyesini açtı, giysisini düzeltti, önden yürüdü.</p>

  <p>“Neden neşesizsiniz bugün?” diye sordu.</p>

  <p>“Bilmiyorum Olga Sergeyevna. Hem neşelenmemi gerektirecek ne var ki? Nasıl neşeli olabilirim?”</p>

  <p>“Bir şeyler yapın, insanlarla daha sık bir araya gelin.</p>

  <p>“Bir şeyler yapmak! Bir amacı varsa, bir şeyler yapar insan. Nasıl bir amacım olabilir benim? Yok öyle bir şey!”</p>

  <p>“Yaşamak da bir amaçtır.”</p>

  <p>“Ne için yaşadığını bilmiyorsan, her günü öyle veya böyle yaşamış olmak için yaşarsın. Bir günü daha geçirdiğin, akşam olduğu için sevinirsin ve gece rüyanda da o günü ne için yaşadığını, yarını ne için yaşayacağını kendi kendine sıkıntılar içinde sorarsın.” Olga sesini çıkarmadan, sert bakışlarla dinliyordu onu. Çatık kaşlarında bir sıkıntı gizliydi, dudaklarının kıvrımlarında kuşkuya, umursamazlığa benzer bir şey yılan gibi dolaşmaktaydı.</p>

  <p>“Yaşamak da bir amaçtır!” diye tekrarladı. “Bir insanın varlığı gereksiz olabilir mi hiç?”</p>

  <p>“Olabilir. Sözgelimi, benimki öyle.”</p>

  <p>Olga yürürken durdu, sordu:</p>

  <p>“Yaşamanızın amacının nerede olduğunu hala bilmiyor musunuz siz? İnanmam: Kendinize haksızlık ediyorsunuz, yoksa yaşamayı hak etmezdiniz.”</p>

  <p>“Yaşama amacını bulacağım çağı geçirdim ben ve önümde hiçbir şey yok artık, yalnızca bir boşluk var.”</p>

  <p>Derin bir iç çekti Oblomov. Olga gülümsedi. Oblomov’un dediğine inanmıyormuş gibi bir kahkaha atıp neşeli, onun önünde çok şeyin olduğuna inanıyormuşçasına tekrarladı:</p>

  <p>“Hiçbir şey mi?”</p>

  <p>Oblomov, “Gülüyorsunuz, ama doğru bu söylediğim,” dedi. Olga başını önüne eğip önden yürüdü.</p>

  <p>Oblomov onun arkası sıra yürüyordu.</p>

  <p>“Ne için, kim için yaşayacağım?” dedi. “Neyi arayacağım? Düşüncemi, niyetimi neye yönelteceğim? Hayatımın çiçeği soldu benim, yalnızca dikenleri kaldı.”</p>

  <p>Ağır ağır yürüyorlardı. Olga Oblomov’u pek dalgın dinliyordu. Geçerken bir leylak dalı kopardı ve dönüp bakmadan Oblomov’a uzattı. Oblomov şaşırmıştı.</p>

  <p>“Nedir bu?” diye sordu.</p>

  <p>“Görüyorsunuz işte... bir dal.”</p>

  <p>Oblomov gözlerini iri iri açıp Olga’ya bakarak sordu:</p>

  <p>“Ne dalı?”</p>

  <p>“Leylak.”</p>

  <p>“O kadarını biliyorum... Anlamı ne?”</p>

  <p>“Hayatın rengi ve...”</p>

  <p>Oblomov durdu, Olga da durdu. Oblomov sordu:</p>

  <p>“Ve?..”</p>

  <p>Olga, Oblomov’un doğrudan gözlerinin içine bakarak, “Ve öfkemin...”</p>

  <p>Dudaklarındaki gülümsemeden, ne yaptığının farkında olduğu belliydi. Üzerindeki koyu bulut dağılıyordu. Bakışı açıktı, anlaşılıyordu. Sanki kitabın bilinen sayfasını bilerek açmış, en anlamlı yerini gösteriyordu.</p>

  <p>Oblomov birden coşup sevinç içinde, “Yani, umut edebilirim...” dedi.</p>

  <p>“Bütünüyle! Ama...”</p>

  <p>Olga sözünün sonunu getirmedi.</p>

  <p>Oblomov birden hayata dönmüş gibiydi. Şimdi de Olga Oblomov’u tanımakta güçlük çekiyordu: O kapanık, uykulu yüzü değişmiş; gözlerine ışık, yanaklarına kan gelmiş; yüzünde düşünceler kıpırdamaya başlamıştı. Gözlerinde arzunun, irade gücünün ışıltısı vardı. Olga, onun yüzünün bu sessiz kıpırdanışından Oblomov’da ansızın bir yaşama sevincinin doğduğunu anlamakta gecikmemişti.</p>

  <p>Sayıklar gibi şöyle diyordu Oblomov:</p>

  <p>“Hayat, hayat tekrar gülmeye başlıyor bana... İşte hayat, sizin gözlerinizde hayat... şu dalda, <span class="sgc-2">Casta diva’da...</span> Her şey burada...” Başını salladı Olga.</p>

  <p>“Hayır, her şey değil... yarısı,” dedi.</p>

  <p>“En iyi olan yarısı.”</p>

  <p>“Belki,” dedi Olga.</p>

  <p>“Öteki yarısı nerede? Bundan başka ne olabilir?”</p>

  <p>“Onu arayıp siz bulacaksınız.”</p>

  <p>“Neden?”</p>

  <p>Olga, “Birinci yarıyı kaybetmemek için...” dedi.</p>

  <p>Elini uzattı Oblomov’a. Eve doğru yürüdüler.</p>

  <p>Oblomov heyecanla, kaçamak, Olga’nın küçücük başına, bukle bukle saçlarına, yukarıdan aşağı her şeyine bakıyor, elindeki dalı sıkıyordu.</p>

  <p>Dalgın, tekrarlayıp duruyordu kendi kendine:</p>

  <p>“Yeniden hayat, yeniden umutlar!”</p>

  <p>Oblomov evine gitmek üzere vedalaşırken sordu ona Olga: “Vıborg’a taşınmayacaksınız, değil mi?”</p>

  <p>Gülümsedi Oblomov. Zahar için içinden “sersem” diye bile geçirmedi.</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sgc-4" id="sigil_toc_id_18"><span class="sgc-1">IX</span></h3>

  <p class="px">O günden sonra Olga’da beklenmedik değişiklikler olmadı. Teyzesine karşı da, topluluk içinde de sakin, rahattı. Ama yalnızca Oblomov’un yanında yaşadığını hissediyor, gerçekten yaşıyordu. Artık ne yapması, nasıl davranması gerektiğini kimseye sormuyor, Sonya’dan akıl almayı da gereksiz görüyordu.</p>

  <p>Önünde hayatın kesitleri, yani duygular açıldıkça olan biteni olanca dikkatiyle izliyor, içgüdüsünün sesine kulak veriyor, olayları (aslında çok olmayan deneyimlerinin) süzgecinden geçiriyor, basacağı yeri inceden inceye yokladıktan sonra adımını atıyordu.</p>

  <p>Kimseye soracağı bir şey yoktu. Teyzesine mi soracaktı? Bu tür sorunları teyzesi öylesine kolay, ustaca yorumluyordu ki, Olga onun söylediklerinden akla yatkın bir sonuç çıkaramıyordu. Ştoltz yoktu. Oblomov’a mı soracaktı? Oysa o da Olga’nın yanında, Pygmalion’un karşısında bir çeşit Galathe’den farksızdı...</p>

  <p>Hayatı hiç kimse farkına varmadan sessizce dolmuştu, yeni dünyasında kimsenin dikkatini çekmeden, son derece sakin, endişelerden uzak yaşamaya başlamıştı. Başkalarına göre, önceleri ne yapıyorduysa gene aynı şeyleri yapıyordu, ama çok daha değişik bir biçimde.</p>

  <p>Fransız tiyatrosuna gidiyordu, ama oyunun konusunun şimdi onun hayatıyla bir bağı oluyordu. Kitap okuyordu, ama kitapta onun zeka kıvılcımlarıyla bağlantısı olan satırlarla karşılaşıyordu; bir yerinde sözcükler duygularının ateşi oluyordu; yazar, gizliden onu dinlemiş gibi, daha dün söylediği şeylerden söz ediyordu; kalbi hızlı çarpmaya başlıyordu.</p>

  <p>Koruluktakiler gene aynı ağaçlardı. Ama uğultularında değişik bir anlam vardı şimdi: Olga’yla onların arasında canlı bir uyum, anlaşma oluşmuştu. Kuşlar yalnızca cıvıldaşmıyorlar, şakımıyorlardı artık, kendi aralarında durmadan bir şeyler konuşuyorlardı. Çevrede her şey konuşuyor, her şey Olga’ya bir şeyler söylüyordu. Çiçek açıyordu, Olga onun soluk alışını duyuyordu, duyar gibi oluyordu.</p>

  <p>Rüyalarında da aynı şey oluyordu: Değişik birtakım rüyalar, rüyalarında birtakım şeyler görüyor; bazen gördükleriyle yüksek sesle konuşuyordu... Bir şeyler anlatıyorlardı ona, ama çok kapalı konuşuyorlardı, Olga anlayamıyordu ne dediklerini, onlarla konuşabilmek için zorluyordu kendini; sorular soruyor, anlaşılmaz şeyler söylüyordu. Sabahleyin de Katya onun bütün gece sayıklayıp durduğunu söylüyordu.</p>

  <p>Ştoltz’un sözlerini hatırlıyordu: Sık sık, onun henüz yaşamaya başlamadığını söylerdi Ştoltz. Onu çocuk gördüğü için kimi zaman gücenirdi Olga, oysa yirmi yaşındaydı. Ştoltz’un haklı olduğunu, yaşamaya yeni başladığını şimdi anlıyordu.</p>

  <p>Şöyle diyordu ona Ştoltz: “Çevrenizde hayat, bedeninizde bütün güçleriniz ayaklandığında başlayacak; o zaman anlayacaksınız, şu anda gözlerinizin kapalı olduğunu; şimdi duyamadığınız şeyleri duyacaksınız. Müziği, çevrenizdeki sesleri içinizde hissedeceksiniz, otlar büyürken çıkan sesleri duyacaksınız. Acele etmeyin, bekleyin, zamanı gelince hepsi olacak bunların!”</p>

  <p>Zamanı gelmişti işte. Çevresindeki titreşime kulak vererek, içindeki güçleri uyandıran her olaya dikkatle, ama ürkek bakarak kendi kendine, Ştoltz’un sözcükleriyle konuşuyordu: “Güçlerim ayaklandı anlaşılan, bedenim uyandı...”</p>

  <p>Hayallere kaptırmıyordu kendini, yaprakların birden hışırdamaya başlamasından, geceleri karanlıkta gördüğü karaltılardan, işittiği tuhaf seslerden, birinin üzerine eğilip kulağına anlaşılmaz, belirsiz bir şeyler fısıldamasından etkilenmiyordu. Gözyaşları arasında, korkusunu yenmeye çalışarak, güçlenmemiş sinirlerini uyanmakta olan güçleriyle desteklemeye çalışarak, ama gülümseyerek, ürpererek şöyle fısıldıyordu: “Sinirlerimin zayıflığından!” Yataktan kalkıyor, bir bardak su içiyor, pencereyi açıyor, mendiliyle yüzünü yelliyor, uykusunu açmaya çalışıyordu.</p>

  <p>Oblomov ise sabahları uyanır uyanmaz önce, elinde leylak dalıyla Olga’nın hayalini görüyordu. Olga’yı düşünerek uykuya dalıyordu; dolaşmaya çıkarken, okurken hep o vardı aklında. Gece gündüz sürekli onunla konuşuyordu. Olga’nın kişiliğinde veya dış görünüşünde yeni keşfettiği şeyleri <span class="sgc-2">İcatlar ve Keşifler Tarihi</span>’ne ekliyordu. Onunla tesadüfen karşılaşma, ona kitap yollama, sürprizler yapma yolları icat ediyordu.</p>

  <p>Olga’dan ayrıldıktan sonra evde onunla konuşmasını kendi kendine sürdürüyor, öyle ki, bazen Zahar odaya girdiğinde Oblomov, Olga’yla konuşmasına devam ediyor gibi, son derece kibar, yumuşak bir sesle şöyle diyordu ona: “Dazlak kafalı şeytan seni, bugün gene boyamadan giydirmişsin çizmelerimi! Dikkat et de hakkından gelmeyeyim...”</p>

  <p>Ne var ki, Olga ona ilk kez şarkı söylediğinden beri pek huzuru yoktu. Eskiden olduğu gibi yaşayamıyordu artık. O zamanlar ister hiçbir şeyi umursamadan sırtüstü yatıp tavana bakardı, ister Alekseyev geldiğinde oturur onunla sohbet ederdi, ister kalkıp lvan Gerasimoviç’e giderdi. Gecelerden de, gündüzlerden de bir beklediği yoktu. Oysa şimdi gece de, gündüz de, sabah ve akşamın her saati de Olga’nın varlığıyla dolu olup olmadığına göre, ya neşeli, ışıklı geçiyordu ya da renksiz ve kasvetli...</p>

  <p>Bütün bunlar onu çok etkiliyordu: Kafasının içi her günün, her dakikanın düşünceleriyle, sorularıyla, önsezileriyle, bilinmezliklerin acısıyla doluydu; her an, Olga’yı görüp göremeyeceğini düşünüyordu. Görüştüklerinde Olga ne diyecekti, ne yapacaktı? Nasıl bakacaktı gözlerinin içine, ne görev verecekti ona, ne soracaktı, görüştüklerine sevinecek miydi, sevinmeyecek miydi? Bütün bunlar şimdi onun hayatının en önemli sorunlarıydı.</p>

  <p>Hayal kuruyordu: “Ah, aşkın yalnızca bu sıcak yanını yaşasaydım, endişeleri olmasaydı, ne iyi olurdu! Hayır, çok zor bu yaşam, ne yana gidersem gideyim, yakıyor içimi! Ansızın ne çok şey doldu hayatıma! Aşk, hayatın en zor okuluymuş!”</p>

  <p>Birkaç kitap okumuştu. Okuduğu kitapların özetini ona anlatmasını istiyordu Olga ve inanılmaz bir sabırla dinliyordu onu. Köye birkaç mektup yazmış, kahyayı değiştirmiş, Ştoltz’un aracılığıyla bu konuda bir komşusuyla mektuplaşmaya başlamıştı. Olga’dan ayrılabileceğine inansa, köye gitmeyi bile düşünüyordu.</p>

  <p>Akşamları yemek yemiyordu artık, iki haftadır gündüz yatmak nasıl bir şeydir, onu bile unutmuştu.</p>

  <p>İki üç haftada Petersburg’un her yerini gezmişlerdi. Olga, teyzesi, Baron ve Oblomov kent dışında verilen kır konserlerine gidiyorlar, eğlencelere katılıyorlardı. Birlikte Finlandiya’ya, İmatra Çağlayanı’na gitmeyi düşünüyorlardı.</p>

  <p>Oblomov’a kalsa, parktan öteye başka bir yere gitmezdi, ama Olga durmadan bir şeyler düşünüyordu. Bir yere gitmek önerisine Oblomov dudak bükerse, oraya kesinlikle gidiliyordu. O zaman Olga’nın keyfine diyecek de olmuyordu. Yazlığın beş versti çevresinde, birkaç kez çıkmadıkları tepe kalmamıştı.</p>

  <p>Bu arada, sevgileri giderek büyüyor, gelişiyor, aşkın karşı konulmaz yasaları uyarınca güçleniyordu. Olga duygularıyla birlikte çiçekler gibi açıyordu. Gözleri daha aydınlıktı şimdi, davranışları daha zarifti, göğsü heyecanla öylesine inip kalkıyordu ki...</p>

  <p>Teyzesi şöyle geçiriyordu içinden: “Evet, yazlığın havası iyi geldi Olga’ya, daha bir güzelleşti!” Baron’un gülümsemesinde de aynı beğeni vardı.</p>

  <p>Olga başını teyzesinin omzuna koyuyordu, teyzesi sevgiyle okşuyordu yeğeninin yanağını.</p>

  <p>Bir gün, dolaşmak için çıkacakları tepenin dibinde Olga’nın buluşmak için belirlediği yere gelince alçak sesle, neredeyse fısıldayarak seslendi Oblomov:</p>

  <p>“Olga, Olga!”</p>

  <p>Ses yoktu. Saatine baktı. Sesini yükseltti:</p>

  <p>“Olga Sergeyevna!</p>

  <p>Gene sessizlik.</p>

  <p>Olga tepede oturuyor, Oblomov’un ona seslendiğini duyuyor, gülmesini tutuyor, sesini çıkarmıyordu. Oblomov’u tepeye çıkmak zorunda bırakmaktı amacı.</p>

  <p>Oblomov çalıların arasından tepenin yarısına kadar çıktı, yukarı bakıp seslendi:</p>

  <p>“Olga Sergeyevna!”</p>

  <p>Şöyle geçiriyordu içinden: “Saat beş buçukta buluşalım, demişti...”</p>

  <p>Olga sonunda tutamadı kendini, gülmeye başladı.</p>

  <p>Oblomov tepeye doğru çıkarken, “Olga, Olga!” dedi. “Ah, burada mıydınız?” (Olga’nın yanına oturdu.) “Uf! Tepeye çıkıp gizlenmek de nereden geldi aklınıza? Bana eziyet etmek için kendinizi çok zorluyorsunuz.”</p>

  <p>“Nereden geliyorsunuz?” diye sordu Olga. “Evden mi?”</p>

  <p>“Hayır, önce size uğradım, çıktığınızı söylediler.”</p>

  <p>Sordu Olga:</p>

  <p>“Bugün neler yaptınız bakalım?”</p>

  <p>“Bugün...”</p>

  <p>Olga, Oblomov’un cümlesinin sonunu getirdi:</p>

  <p>“Gene Zahar’la kavga ettiniz, değil mi?”</p>

  <p>Bu olmayacak bir şeymiş gibi güldü Oblomov.</p>

  <p>“Hayır, dergi okudum. Size bir şey söyleyeyim mi, Olga...”</p>

  <p>Ama bir şey söylemedi. Öylece oturuyor, dalmış, Olga’nın yüzünün yandan görünüşüne, başına, iğneyi kanaviçeye batırıp çıkarırken ellerinin aşağı yukarı hareketine bakıyordu. Bakışını ayıramıyordu ondan. Kıpırdamıyordu, yalnızca bakışı, Olga’nın elinin hareketine bağlı olarak sağa sola, aşağı yukarı gidip geliyordu. İçinde büyük bir dalgalanma vardı: Kanı damarlarında hızlı akıyor, nabzı daha hızlı atıyor, kalbinin içinde bir şeyler kaynıyordu. Bütün bunlar onu öylesine etkiliyordu ki, bir idam mahkûmunun ruhsal gücünün, idam edilmek üzere darağacına çıkarıldığında tükenmesi gibi, soluk alması yavaşlamış, derinden soluk almaya başlamıştı. Dili tutulmuştu, kıpırdayamıyordu. Yalnızca, aşırı duygulanmaktan yaşarmış gözlerini Olga’ya dikmiş, ona bakıyordu.</p>

  <p>Olga derin bakışını arada bir ona doğrultuyor, yüzündeki içten, belirgin ifadeyi okuyor ve içinden şöyle geçiriyordu: “Tanrım! Ne çok seviyor beni! Bana karşı ne kadar duyarlı, ne kadar hassas!” Ayaklarının dibine uzanan, onun gücüne sonsuz saygısı olan bu erkekle gurur duyuyordu!</p>

  <p>Sembolik imalar, anlamlı gülümsemeler, leylak dalları bir daha dönmemek üzere gerilerde kalmıştı belki. Aşk ciddileşmiş, daha bir titizleşmiş, bir çeşit göreve dönüşmüştü. Karşılıklı haklar çıkmıştı ortaya. İki taraf giderek daha çok açılıyorlardı birbirine: Anlaşmazlıklar, kuşkular kaybolup gitmişlerdi, ya da yerlerini daha aydınlık, olumlu sorunlara bırakmışlardı.</p>

  <p>Olga, boşa geçirdiği yıllar için Oblomov’la önceleri durmadan alay ediyordu. Uyuşukluğu yüzünden Ştoltz’dan bile ağır eleştiriyordu onu. Ama onunla yakınlaştığı ölçüde, Oblomov’un uyuşukluğuyla alay etmeyi kesmiş, ona karşı zorbalık kullanmaya başlamış, ısrarla ona hayatın amacını, zorluklarını anlatmaya, ısrarla hareket etmesini istemeye başlamıştı. Yılmadan, onun aklını kendisi için önemli sorunlarla zorluyor, ona kendisinin de kararsız olduğu soruları soruyordu.</p>

  <p>Oblomov beynini zorluyor, Olga’nın gözünde değerini yitirmemek ya da onun bir sorununu çözmesine yardımcı olmak için çabalıyordu.</p>

  <p>Olga’nın kadınsı taktiklerinin hepsi içten bir sempatiyle doluydu. Oblomov, her konuda Olga’ya yetişmek için tutkuyla çalışıyordu.</p>

  <p>Ne var ki, çoğu zaman güçten düşüyordu, Olga’nın ayaklarının dibine uzanıyordu, elini kalbinin üzerine koyuyor, kıpırtısız, şaşkın, heyecan dolu bakışını Olga’nın yüzünden ayırmadan, kalbinin nasıl çarptığını dinliyordu.</p>

  <p>Olga o anda büyük haz duyarak izliyordu onu. “Ne çok seviyor beni!” diye geçiriyordu içinden. Oblomov’da eskiden kalma bir alışkanlık, en küçük bir bitkinlik, belli belirsiz bir uyku hali gördüğünde (artık çok iyi tanıyordu onu çünkü), üzücü bir pişmanlıkla yanlış yapmış olma korkusunun karıştığı sitemler etmeye başlıyordu ona.</p>

  <p>Oblomov kimi zaman, tam ağzını açmış esneyecekken Olga’nın şaşkın bakışıyla çarpılmışa dönüyordu. Hemen kapıyordu ağzını, öyle ki, dişleri birbirine vuruyordu. Olga, onun yüzünde en küçük bir uyku belirtisini bile gözden kaçırmıyordu. Yalnızca ne yaptığını değil, ne yapmayı düşündüğünü de hemen anlıyordu.</p>

  <p>Oblomov’u asıl korkutan, sitem işitmekten çok, Olga’nın onun uyuşukluğundan bıkıp kendisine daha ilgisiz, daha soğuk davranma tehlikesiydi. İçine bu şüphe düştüğünde çabucak çekidüzen veriyordu kendine, harekete geçiyordu, gücünü topluyordu. O zaman hemen geçiyordu korkusu, sevgi pınarı tekrar güçlü, berrak, akmayı sürdürüyordu. Ne var ki, bütün bu çabası şimdilik aşkın büyüsünün ötesine geçmemekteydi. Evet, gündüzleri uyumuyordu artık; okuyordu, arada bir yazmayı, plan yapmayı düşündüğü de oluyordu, bol bol dolaşıyordu, arabaya biniyordu. Ama gelecekte ne yapacağı, nasıl bir hayat kuracağı henüz bir niyet olarak durmaktaydı kafasında.</p>

  <p>Yemekten sonra, uyumamak için gözlerini alabildiğine açmaya çalışırken düşünüyordu: “Andrey daha nasıl bir hayat yaşamamı bekliyor ki benden? Bu değil mi hayat? Aşk da bir uğraş değil mi? Kendi denese de görse! Her gün on versti yürüse! Dün kentte berbat bir handa giysilerim üzerimde, yalnızca çizmelerimi çıkarıp geceledim. Zahar da yoktu yanımda... Bütün bu sıkıntılara Olga’nın hatırına katlanıyorum...”</p>

  <p>Oblomov için en zor olan, Olga’nın ona bilgi isteyen özel sorular sorması ve ondan, bir profesörden beklenebilecek ayrıntılı cevaplar beklemesiydi. Ayrıca, Olga bunu hiç de ukalalığından değil, sırf bir şeyler öğrenmek isteğiyle, çok sık yapıyordu. Öyle ki, çoğu zaman, Oblomov’la ilgili amacını düşünmeden, yalnızca cevaplarını merak ettiği için soruyordu ona bu soruları. Bazen, kadınları ilgilendirmez düşüncesiyle, onlara öğretilmeyen bazı şeyler konuşuluyorken söylenenleri tutkuyla, üzülerek dinler; can sıkıntısıyla içinden şöyle geçirirdi: “Bunları neden öğretmezler ki bizlere?”</p>

  <p>Bir gün durup dururken Oblomov’a ikiz yıldızları sormuştu. Oblomov ona Herschell’den<a href="../Text/DiPNOTLAR.xhtml#a41" id="k41"><sup>[41]</sup></a> söz etmek ihtiyatsızlığında bulunmuştu çünkü ve bu yüzden kente gönderilmiş, gökbilimcinin kitabını almak, okumak, sonra (yeterli bulana kadar) Olga’ya anlatmak zorunda kalmıştı.</p>

  <p>Bir başka zaman da, gene ihtiyatsızlığından, Baron’la sohbet sırasında iki resim okulundan birkaç sözcük kaçırmıştı ağzından, gene iki haftalık bir iş çıkmıştı ona: okumak, anlatmak; sonra da birlikte Ermitaj Müzesi’ne gitmek, okuduklarını orada Olga’ya tek tek göstermek, açıklamak...</p>

  <p>Oblomov önünü arkasını düşünmeden bir şey söyleyecek olsa Olga hemen yakalıyordu söylediğini, sıkıştırmaya başlıyordu onu.</p>

  <p>Sonra bir hafta boyunca dükkan dükkan dolaşmak, en güzel gravürleri aramak zorunda kalıyordu.</p>

  <p>Zavallı Oblomov kah aynı şeyleri yapıyor, kah yeni tablolar bulmak için dükkanları dolaşıyor ve bazen de, sabahleyin Olga’nın bir gün önce sorduğu bir sorunun cevabını ona, yeni hatırlamış gibi vermek için bütün gece uyumuyor, kitapları karıştırıyor, okuyordu.</p>

  <p>Olga bu soruları kadınlara özgü bir kayıtsızlıkla ya da geçici bir öğrenme hevesiyle değil; ısrarla, sabırsızca soruyor ve Oblomov’un cevap verememesi durumunda onu, gözlerinin içine soru dolu bakışlarla uzun uzun bakarak cezalandırıyordu. Onun bu bakışı nasıl titretiyordu Oblomov’un yüreğini!</p>

  <p>“Ne o, bir şey söylemeyecek misiniz?” dedi Olga. “Canınız mı sıkıldı yoksa?”</p>

  <p>Oblomov baygınmış da birden kendine gelmiş gibi, “Ah!” dedi. “Öyle seviyorum ki sizi!”</p>

  <p>“Gerçekten mi? Ama sormasam bir şey söyleyeceğiniz yok.” “İçimde olan biteni fark etmiyor musunuz?” diye başladı Oblomov. Biliyor musunuz, konuşmakta bile güçlük çekiyorum. Bakın, şuramda... verin elinizi, çok ağır bir şey var sanki burada, insan çok üzgün hissettiğinde olduğu gibi kocaman bir taş var sanki... Çok tuhaf değil midir, üzgünken de, mutluyken de aynı şey oluyor insanın içinde: Soluk almak ağır geliyor ona, hatta soluk alırken acı duyuyor, ağlamak istiyor! Şu anda ağlayacak olsam, çok üzgünken ağladığımda olduğu gibi rahatlarım belki...”</p>

  <p>Olga, onun söylediklerinin doğru olup olmadığını, yüzündeki ifadeyle bütünlük oluşturup oluşturmadığını anlamaya çalışıyor gibi sessizce bakıyordu Oblomov’un yüzüne. Sonra gülümsedi. Sonuç olumluydu. Bir mutluluk yayıldı yüzüne. Hiçbir şeyin etkileyemeyeceği belli olan huzur dolu bir mutluluktu bu. Ama onun yüreğinde bir ağırlığın olmadığı, orada, bu sakin sabahta doğada olduğu gibi rahatlığın olduğu açıktı.</p>

  <p>Oblomov kendi kendine konuşuyormuş gibi dalgın, sordu:</p>

  <p>“Ne oluyor bana?”</p>

  <p>“Söyleyeyim, ister misiniz?”</p>

  <p>“İsterim.”</p>

  <p>“Siz... Aşıksınız.”</p>

  <p>Oblomov Olga’nın elini kanaviçeden çekti.</p>

  <p>“Evet, öyle,” dedi.</p>

  <p>Ama öpmemişti elini, parmaklarını dudaklarına, onları orada uzun süre öyle tutmak istiyor gibi kuvvetlice bastırmıştı.</p>

  <p>Olga hafifçe çekmek istedi parmaklarını, ama Oblomov daha kuvvetli bastırdı onları dudaklarına. Olga:</p>

  <p>“Hadi, yeter artık, affedersiniz...” dedi.</p>

  <p>Oblomov sordu:</p>

  <p>“Peki siz? Siz... Aşık değil misiniz?..”</p>

  <p>Olga, Oblomov’u gerçekten sevip sevmediğini anlamaya çalışıyormuş gibi onun yüzüne uzun uzun, dalgın bakarak karşılık verdi:</p>

  <p>“Aşık... hayır... bilemiyorum, bu sözcükten korkuyorum ben, ama sizi seviyorum!”</p>

  <p>“Se-vi-yo-rum!” diye tekrarladı Oblomov. “Ama insan annesini, babasını, dadısını, hatta köpeğini sevebilir, bunların hepsi ‘seviyorum’ sözcüğüyle ifade ediliyor, eskiden olduğu gibi...”</p>

  <p>Olga güldü.</p>

  <p>“Ropdöşambrı giydiririz, değil mi? Sahi, aklıma geldi, sizin şu ünlü ropdöşambrınız ne oldu?”</p>

  <p>“Hangi ropdöşambrım? Yok benim ropdöşambrım.”</p>

  <p>Olga sitemli bir gülümsemeyle baktı Oblomov’un yüzüne.</p>

  <p>Oblomov, “Benim eski ropdöşambrımdan söz ediyorsunuz!” dedi. “Ben sabırsızlık içinde, kalbim duracak gibi çarparak, bana karşı olan duygularınızın ne olduğunu, bu duygularınızı nasıl adlandıracağınızı söylemenizi beklerken siz... Tanrı iyiliğinizi versin Olga! Evet, ben size Aşık olduğumu, başka türlü bir sevginin aşk olamayacağını söylüyorum; baba sevgisi de, anne sevgisi de, dadı sevgisi de aşk değildir.”</p>

  <p>Olga, neredeyse kendi kendine konuşuyormuş gibi, bir yandan da içinde nelerin olup bittiğini anlamaya çalışarak, “Bilmiyorum,” diye tekrarladı. “Size Aşık olup olmadığımı bilemiyorum. Aşık değilsem, zamanı henüz gelmemiş demektir. Yalnız, bildiğim bir şey var, babamı da, annemi de, dadımı da böyle sevmedim...”</p>

  <p>“Ne fark var arada?” Ekledi Oblomov, “Özel bir fark hissediyor musunuz arada?”</p>

  <p>Olga kurnaz bir tavırla, “Farkı öğrenmek mi istiyorsunuz?” diye sordu.</p>

  <p>“Evet, evet, evet! Bunu açıklamak ihtiyacı duymuyor musunuz içinizde?”</p>

  <p>“Peki, neden bilmek istiyorsunuz bunu? ”</p>

  <p>“Her anımı onunla yaşamak için. Bugünü, bu geceyi, yarım... sizinle tekrar buluşuncaya kadar... Yalnızca bunun için yaşıyorum ben.”</p>

  <p>“Görüyorsunuz işte, siz aşkınızı her gün yeniden hissetmek istiyorsunuz! Seven insanla Aşık insan arasındaki fark bu işte. Ben...” “Siz?..”</p>

  <p>Oblomov sabırsızdı, Olga’nın ne diyeceğini heyecan içinde bekliyordu.</p>

  <p>Olga bankın arkalığına yaslanıp, dalgın bakışını gökyüzünde kayan bulutların arasında dolaştırarak karşılık verdi:</p>

  <p>“Ben başka türlü seviyorum. Siz yanımda olmadığınız zaman canım sıkılıyor. Sizden kısa zaman için bile olsun ayrılınca üzülüyorum; uzun zaman için ayrılınca ise içim acıyor... Bir kez öğrendim beni sevdiğinizi, öğrendim, gördüm ve inanıyorum buna; beni sevdiğinizi bir daha tekrarlamasanız bile mutluyum... Bundan daha fazla sevmek elimde değildir.”</p>

  <p>Oblomov, Olga’ya tutkuyla bakarken şöyle geçiriyordu içinden: “Bu sözler... sanki Cordelia<a href="../Text/DiPNOTLAR.xhtml#a42" id="k42"><sup>[42]</sup></a> konuşuyor!”</p>

  <p>Bir an sustuktan sonra konuşmasını sürdürdü Olga:</p>

  <p>“Ölecek olsanız... ömrümün sonuna kadar yasınızı tutarım, hayatımda bir daha gülümsemem bile. Başka birini sevecek olsanız gücenmem, beddua etmem, kendi payıma mutluluklar bile dilerim size... Benim için... sevgi hayattır, hayat ise...”</p>

  <p>Bir sözcük bulmaya çalışıyordu Olga.</p>

  <p>Oblomov, “Sizce hayat nedir?” diye sordu.</p>

  <p>“Görevdir hayat, vazifedir. Dolayısıyla sevgi de görevdir.” Gözlerini gökyüzüne kaldırıp ekledi:</p>

  <p>“Tanrı yolladı onu bana sanki ve sevmemi emretti.”</p>

  <p>Oblomov yüksek sesle, “Cordelia!” dedi. “O da yirmi bir yaşındaydı!” Bir an sustu, dalgın, ekledi, “Peki, aşk nedir sizin için?”</p>

  <p>“Evet, sanırım bir ömür yaşayacak ve sevecek güç var bende... Bunların biri olmadan öteki de olmaz.”</p>

  <p>Oblomov, Olga’ya neredeyse tapınırcasına bakarak şöyle geçiriyordu içinden: “Kim öğretti ona bunları? Bu aydınlık, sade hayat ve sevgi anlayışına yaşadığı tecrübelerle, acılarla, aşk ateşiyle ulaşmış olamaz.”</p>

  <p>“Peki, bu aşkın içinde sevinçler, tutkular da var mı?” diye sordu. “Bilmiyorum,” dedi Olga. “Böyle bir şeyi ne yaşadım ne de bu konuda bir bilgim var.”</p>

  <p>“Ah! Ama benim bilgim var artık!”</p>

  <p>“Belki zamanla ben de öğreneceğim, belki sizin gibi ben de öylesine heyecanlanacağım, karşılaştığımızda ben de sizin bana baktığınız gibi bakacağım size, karşımdakinin gerçekten siz olduğunuza inanmakta zorlanacağım...” Neşeyle ekledi Olga, “Sanırım, çok komik olacak o zaman! Bazen öyle tuhaf bakıyorsunuz ki yüzüme, teyzem fark edecek diye ödüm kopuyor.”</p>

  <p>Oblomov sordu:</p>

  <p>“Benim duyduğum canlı sevinci duymuyorsanız eğer, sevgide sizin hissettiğiniz nedir?”</p>

  <p>Olga, “Ne midir?” dedi. Oblomov’u, kendini ve çevrede onlardan başka kimsenin olmadığını göstererek ekledi:</p>

  <p>“İşte bu! Mutluluk değil de nedir bu? Daha önce hiç böyle bir şey yaşadım mı ben? Şimdiye kadar buraya çıkar, ağaçların altında elime bir kitap almadan, müzik olmadan tek başıma otururdum, ancak on beş dakika dayanabilirdim. Andrey İvanoviç’ten başka biriyle konuşmaktan sıkılırdım. Hep nasıl yapar da yalnız kalabilirim diye düşünürdüm... Oysa şimdi... sizin yanınızda susmak bile çok güzel!” Çevresine, ağaçlara, otlara uzun uzun baktı Olga, sonra gülümsedi, elini Oblomov’a uzatıp konuşmasını sürdürdü: “Siz evinize gittiğinizde içimin nasıl acıdığını biliyor musunuz? Hemen yatağa girmek, uyumak, önümdeki sıkıcı geceyi unutmak istemiyor muyum sanıyorsunuz? Sabah sabah size adam yolladığımın farkında değil misiniz? Yoksa...”</p>

  <p>Olga’nın her sorusu Oblomov’un yüzünü daha çok aydınlatıyor, gözlerini ışıldatıyordu. “Evet, evet!” dedi. “Ben de sabırsızlıkla bekliyorum sabahı, gece bana da ağır geliyor, ertesi gün ben de adamımı, hiç gereği yokken, sırf adınızı bir kez daha söylemiş olmak, bir kez daha duymuş olmak için, sizinle ilgili bir şeyler öğrenmek için (sizi benden önce göreceği için onu kıskanarak) size yolluyorum... İkimiz de aynı şeyleri düşünüyor, aynı şeyleri bekliyor, umuyor ve yaşıyoruz. Kuşkularımı bağışlayın Olga: İnanıyorum artık, bana olan sevginiz ne babanıza olan sevginize benziyor ne teyzenize ne de...”</p>

  <p>Olga, Oblomov’un sözünü tamamladı:</p>

  <p>“Köpeğime...” Sonra ekledi, “Öyleyse, benim size inandığım gibi siz de bana inanın. Bu mutluluğumuzu yersiz kuşkularınızla, boş endişelerinizle bozmayın, yoksa uçar gider. Kendimin olduğunu söylediğim bir şeyi, benden çekip almadıkları sürece geri vermem. Ben kendimi biliyorum, gerçi henüz çok gencim, ama...” Kendine güven dolu bir sesle devam etti: “Biliyor musunuz, sizi tanıdığım bir ay içinde çok şey düşündüm, çok şey yaşadım, çok büyük bir kitabı kendi kendime satır satır okumuş gibiyim... Benden yana kuşkunuz olmasın...”</p>

  <p>Oblomov sözünü kesti:</p>

  <p>“Kuşku etmemek elimde değil... Bunu benden istemeyin. Şu anda, sizin yanınızda her şeyden eminim: Bakışınız, sesiniz gerçeği söylüyor, sevgi dolu... Bakışınız her şeyi söylüyor bana. Benim için sözcüklere gerek yok şu anda, bakışınızdan her şeyi anlıyorum. Ama siz yanımda olmadığınız zaman kuşkular, sorular üşüşüyor kafama, öyle acı vermeye başlıyorlar ki bana, tekrar yanınıza koşmam, yüzünüze bakmam gerekiyor, yoksa inanamıyorum... Neden acaba?”</p>

  <p>“Ama ben size inanıyorum: Neden acaba?” diye sordu Olga.</p>

  <p>“Bir de inanmayacak mıydınız! Karşınızda tutkuyla deliye dönmüş biri var! Sanırım, gözlerimde kendinizi aynada görür gibi görüyorsunuzdur. Üstelik, daha yirmi yaşındasınız. Şöyle bir bakın kendinize: Sizi gören bir erkek karşınızda şaşırıp kalmaz da ne yapar?.. Hiç değilse bakışlarıyla! Ayrıca, sizi tanıdıktan, sesinizi duyduktan, yüzünüze uzun uzun baktıktan, sizi sevdikten sonra... Evet, deli olmaz mı insan? Oysa siz sakinsiniz, içiniz rahat. Ama aradan bir iki gün geçer de bana ‘seviyorum...’ demezseniz kalbim telaşla çarpmaya başlıyor...”</p>

  <p>Oblomov böyle derken kalbini göstermişti.</p>

  <p>Olga, ayağa kalkıp, “Seviyorum, seviyorum, seviyorum...” dedi. “İşte size üç günlük stok!”</p>

  <p>Tepeden aşağı inerlerken Oblomov içini çekerek, “İşin hep şakasındasınız,” dedi. “Oysa ben neler çekiyorum!”</p>

  <p>İlişkileri küçük değişikliklerle böyle sürüp gidiyordu. Buluşmaları, konuşmaları bir şarkı; ışınları pembeye, yeşile, sarıya ayrışıp çevrelerine dağılan, havada titreşen pek parlak bir ışıktı. Her gün, her saat yeni sesler, yeni ışıklar getiriyordu. Ama ışık da şarkı da hep aynı kalıyordu.</p>

  <p>Olga da, Oblomov da bu seslere kulak veriyor, onları yakalıyor, her biri duyduğu şarkıyı (yarın yeni sesler duyacaklarından, başka ışınların geleceğinden kuşku etmeden; ertesi gün, dün değişik bir şarkının olduğunu unutup) karşısındakine söylemek için sabırsızlanıyordu.</p>

  <p>Olga, o anda duygularını, hayalini yakan bu ışığın renklerine bürüyor; onların doğal olduğunu düşünüyor, bilinçsiz, masum bir cilveyle, sevdiği insana böylesine süslü görünmek için acele ediyordu.</p>

  <p>Oblomov ise bu büyüleyici seslere, göz kamaştırıcı ışığa daha çok inanıyor; Olga’nın karşısına tutkusunun bütün silahlarını kuşanmış olarak çıkmak, içini yakan ateşin tüm parlaklığını, gücünü ona göstermek için sabırsızlanıyordu.</p>

  <p>Kendi kendilerine de, birbirlerine de yalan söylemiyorlardı: Yüreklerinden gelen sesi dışa vuruyorlar, yüreklerinden gelen sese hayal güçlerinin gücünü katıyorlardı.</p>

  <p>Oblomov için, Olga gene Cordelia’ya benziyor muydu, dünkü gibi kalmış mıydı, yoksa değişmiş miydi, başka bir hayale mi dönmüştü, bunlar hiç önemli değildi. Olga’nın hep, kalbinde yaşadığı o renkler, ışıklar içinde kalması mutlu olması için yeterdi ona.</p>

  <p>Olga’nın da, kendisine tutkun dostunun onun için kendini uçurumdan aşağı atıp atmayacağını, aslanın ağzındaki mendilini oradan alıp almayacağını düşündüğü yoktu artık. Onun bu tutkusunun sürdüğünü, hayal ettiği erkek olduğunu görmek yetiyordu ona. Yeter ki, erkeği onunla bağlansın hayata, onun gözlerinin ışığından, gülümsemesinden yüreğinde bir ateş yansın, hayatının tek amacı olarak onu görsün...</p>

  <p>Bu nedenle, Oblomov’un tutkusunda Cordelia’nın hayali ancak bir an belirmiş, sonra kaybolmuştu; onun aşkının geçici soluğu, sabahı, kaprisli motifi olmuştu. Ama yarın, yarın bambaşka, ışıl ışıl bir gün olacaktı; belki gene öylesine güzel, ama gene de başka bir gün...</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sgc-4" id="sigil_toc_id_19"><span class="sgc-1">X</span></h3>

  <p class="px">Oblomov, bir yaz akşamı batmakta olan güneşi izleyen birinin, güneş battıktan sonra onun ufukta bıraktığı kızıllığa dalan ve gözlerini grubun kızıllığından ayıramayan, dönüp arkasına, gecenin doğmakta olduğu şafak yerine bakamayan, yalnızca yarının sıcağını, aydınlığını düşünen birinin hissettiği şeyleri hissediyordu.</p>

  <p>Divana sırtüstü uzanmış, Olga’yla son buluşmasını büyük bir hazla düşünüyordu. Olga’nın “Seviyorum, seviyorum, seviyorum,” deyişi hala çınlıyordu kulaklarında, onun söylediği en güzel şarkıdan daha çok titretiyordu yüreğini. Onun derin bakışını hala üzerinde hissediyordu. Olga’nın bu bakışının anlamını biliyordu Oblomov, onun sevgisinin düzeyini anlatıyordu ona bu bakış. Tam o sırada birden içi geçti.</p>

  <p>Oblomov ertesi sabah yüzü solgun ve asık kalktı yataktan. Yüzünde gece uyuyamadığının izleri vardı. Alnı kırış kırıştı; gözlerinde ışık, istek yoktu. Dünkü mağrur hah de, neşeli ve canlı bakışı da, meşgul bir insanın ölçülü, bilinçli aceleciliğinin hissedildiği davranışları da, her şey kaybolmuştu.</p>

  <p>İsteksiz, içti çayını. Elini bir kitaba sürmeden, yazı masasının başına da geçmeden divana oturdu, dalgın dalgın, bir puro yaktı. Eskiden olsaydı uzanırdı, ama şimdi o alışkanlığını bırakmıştı. Artık yastık çekmiyordu bile onu. Ama eski alışkanlıklarının bir kalıntısı olarak gene de dirseğini dayamıştı yastığa.</p>

  <p>Canı sıkkındı. Arada bir derin soluk alıyor, ansızın omuzlarını kaldırıyor, başını hızla sallıyordu.</p>

  <p>İçinde güçlü bir şeyler olmaktaydı. Ama aşk değildi bu. Olga’nın hayali karşısındaydı, ama sanki uzaklarda, dumanlar arasında, yabancı ve ışıksız... Oblomov karşısındaki hayale hastalıklı bakışlarla bakıyor, içini çekiyordu.</p>

  <p>Düşünüyordu Oblomov: “Kendi istediğin gibi değil, Tanrı’nın emrettiği gibi yaşa... Evet, akıllıca bir söz bu...”</p>

  <p>İnatçı, isyankar bir ses yükseliyordu içinden: “Evet, kendi dilediği gibi yaşaması olmaz insanın... Apaçık bir şey bu. Bir insan ne kadar kendine güvenirse güvensin, ne kadar yılmaz olursa olsun, çözemeyeceği bir çelişkiler yumağına her an düşebilir! Dün bir şeyi istersin; tutkuyla istediğin şeye bugün ölesiye bağlanırsın; yarın da onu istediğin için utanırsın, yüzün kızarır; bir gün sonra da isteğin yerine geldiği için hayattan nefret edersin. İnsan hayatta kendi bildiği gibi adım atarsa sonunda böyle olur işte. Her zaman bastığın yeri yoklayarak yürümelisin, çoğu şeyi görmezden geleceksin, hep mutluluk, mutluluk diye sayıklamayacaksın, onu elinden kaçırırsan da yakınmayacaksın... Hayat budur işte! Kim demiş hayatın mutluluk, neşe olduğunu? Akılsızlar! Olga ne diyor: Hayat yaşamaktır, görevdir, zorunluluktur; zorunluluk ise zordur. Yerine getirmeliyiz görevimizi...”</p>

  <p>Derinden içini çekti Oblomov.</p>

  <p>“Olga’yla artık görüşmeyeceğim.” Kendi kendine konuşmasını yukarıya bakarak sürdürdü: “Tanrım! Gözlerimi açtın, görevimi gösterdin bana. Bu gücü nereden alacağım? Çekip gitmeliyim! Bana acı verecek olsa da, şu anda yapabilirim bunu, sonra gitmediğim için nefret ederim kendimden... Neredeyse gelir yolladığı adam, öyle demişti çünkü... Benden böyle bir davranışı hiç beklemiyordun..”</p>

  <p>Nedeni neydi bütün bunların? Ansızın nasıl bir rüzgar esmişti Oblomov’un içinde? Nasıl bulutlar kaplamıştı ruhunu? Ve neden kendine böylesine acı veren bir boyunduruk geçirmişti boynuna? Besbelli, dün bir kez daha bakmıştı Olga’nın ruhuna ve orada aydınlık bir dünya, pırıl pırıl bir gelecek görmüş, sonra dönüp kendi içine bakmıştı. Sonra ne olmuştu?</p>

  <p>Belki oturup geç saatte akşam yemeği yemiş ya da sırtüstü uzanmıştı ve şiir dolu ruhuna korkunç şeyler dolmuştu.</p>

  <p>İnsan sakin, bulutsuz bir yaz gününün gecesinde (gökyüzünde yıldızlar göz kırpmaktadır), yatağa girdiğinde çoğu zaman, sabahın renkleri altında yarın çayırların ne hoş olacağını düşünerek uykuya dalar! Ormanın derinliklerine doğru yürümek, sıcaktan kaçmak ne güzel olacaktır!.. Ama sabahleyin yağmurun sesiyle uyanır, içini karartan bulutları görür; hava soğuk, rutubetlidir.</p>

  <p>Oblomov da, her zaman olduğu gibi, dün akşam kalbinin çarpmasını dinlemiş, mutluluğunun analizine dalmıştı ki, ansızın bir damla hüzün çökmüştü içine, karamsarlığa düşmüştü.</p>

  <p>Bu karamsarlık etkisini çabuk ve güçlü göstermişti. Hayatını şöyle bir gözden geçirmişti: Yüzlerce kez pişmanlıklar, iş işten geçtikten sonra yüreğinin sızlaması... Hayatta sağlam adımlarla yürüseydi, daha dolu dolu, her yöne açık yaşasaydı, çalışsaydı şimdi nasıl biri olacağını düşünüyordu. Sonra, şu anda ne durumda olduğu sorusuna geçti, Olga’nın onu nasıl ve neden sevmiş olduğunu, sevebileceğini düşünmeye başladı.</p>

  <p>O anda bir düşünce yıldırım gibi çaktı kafasının içinde: “Bir hata değil mi bu?” Yıldırım kalbine ulaşmış, onu parçalamıştı, inledi Oblomov. Kafasının içinde aynı düşünce dönüp duruyordu: “Hata! Evet... Bir hata bu!”</p>

  <p>Birden hatırladı: “Seviyorum, seviyorum, seviyorum!” Yüreği ısınmaya başladı, ama sonra birden soğuyuverdi. Olga’nın bu üç kez tekrarladığı “seviyorum”u ne anlama geliyordu? Onun bakışlarının bir aldatmacasıydı bu, boş kalbinin kurnaz bir fısıltısıydı; aşk değildi bu, aşkın yalnızca bir sezgisiydi!</p>

  <p>Bir gün yükselecekti bu fısıltısı, ama öylesine yüksek, öylesine gür çıkacaktı ki, herkes sarsılacaktı! Teyze de, Baron da duyacaktı onu. Sesin uğultusu çok uzaklara kadar gidecekti. Bu duygunun, otların arasından güçlükle işitilir bir şırıltıyla akıp gider gibi sessiz geçmesi olanaksızdı.</p>

  <p>Olga, kanaviçesini işler gibi seviyordu onu: sakin, tembel... Kanaviçede bir desen çıkıyordu ortaya, Olga daha da tembel açıyordu deseni, hoşlanarak bakıyor, sonra katlayıp kaldırıyor, onu unutuyordu... Evet, onunki aşka hazırlanmaktan başka bir şey değildi, bir denemeydi... Oblomov önüne çıkan ilk denekti, denemek için biraz çekilmez... Ama...</p>

  <p>Evet, rastlantılar bir araya getirmişti onları, yakınlaştırmıştı. Olga fark bile etmeyebilirdi onu: Ştoltz göstermişti ona Oblomov’u. Onun genç, duyarlı yüreğini etkilemişti, Oblomov’un durumunu anlatarak acındırmıştı onu. Genç kızın gururlu, tembel ruhunun üzerinden uykusunu kaldırıp atmıştı; sonra da öyle bırakıp gitmişti.</p>

  <p>Oblomov dehşet içinde kalktı yatağından, elleri titreyerek mumu yaktı. “Evet, öyle!” diye düşünüyordu. “Başka bir şey yok burada, daha önce de yoktu. Bir aşk için hazırdı Olga, kalbi böyle bir şeyi bekliyordu ve bir yanlışlık sonucu ben çıktım karşısına... Asıl aradığı kişi karşısına çıkınca hatasını düzeltecek, beni dehşet içinde bir kenara itecektir. Nasıl bakacaktır o erkeğe, nasıl bana arkasını dönecektir... Korkunç bir şey bu! Başkasının olan bir şeyi çalıyorum ben! Bir hırsızım! Ne yapıyorum, nedir bu yaptığım? Bir eşeğim ben! Aman Tanrım!”</p>

  <p>Aynaya baktı: Yüzü soluk, bembeyazdı; bakışı donuk. Bakışları Olga’nın ışık saçan, ılık, dalgın, ama güçlü, derin bakışları gibi olan; başarıya ulaşacağından kuşkusu yokmuş gibi gülümseyen; dimdik, canlı yürüyen; gür sesli, öylesine mutlu gençleri düşünüyordu Oblomov. Ve onların ortaya çıkmasını bekleyecekti Oblomov: Olga birden içini çekecekti, bakacaktı o gence ve... her şey bitecekti!</p>

  <p>Tekrar baktı aynaya. Mırıldandı kendi kendine: “Böylelerini kimse sevmez!”</p>

  <p>Sonra uzandı, başını yastığa bıraktı. Kararını vermişti: “Elveda Olga, dilerim mutlu olursun!”</p>

  <p>Sabah uyanınca seslendi:</p>

  <p>“Zahar!”</p>

  <p>“Ne istemiştiniz?”</p>

  <p>“İlyinskilerden gelen olur, beni sorarsa evde olmadığımı, kente gittiğimi söyle.”</p>

  <p>“Peki efendim.”</p>

  <p>“Evet...” diye geçirdi içinden. “Evet, kendisine bir mektup yazarsam daha iyi olacak, yoksa birdenbire ortadan kaybolmamı yadırgayacaktır. Gerekli açıklamayı yapmalıyım ona.”</p>

  <p>Masaya oturup çabuk çabuk, heyecanlı, mayıs başında ev sahibine yazdığından çok farklı olarak aşırı bir sabırsızlıkla, yazmaya başladı. Şimdi, tatsız bir karşılaşma gibi sıkıcı iki <span class="sgc-2">ki</span> ile iki <span class="sgc-2">öyle ki</span> yan yana gelmiyor, cümleler su gibi akıyordu.</p>

  <p class="px sgc-6">Olga Sergeyevna, bu kadar sık görüşüyorken benim yerime birden bu mektubun gelmiş olması şaşırtmıştır sizi.</p>

  <p class="sgc-7">Bir daha görüşmemek üzere vedalaşıyorum sizinle. Yapabileceğim başka bir şeyin olmadığını ileride anlayacaksınız. Bu mektubu daha işin başındayken yazmalıydım size: O zaman siz de, ben de ileride duyacağımız çok ağır vicdan azabından kurtulmuş olurduk. Ama şimdi de çok geç değil. Birbirimizi öylesine ansızın, öylesine çabuk sevdik, birden öylesine çarpıldık ki, daha önce fark edemedim ne olup bittiğini. Ayrıca, size bakarken, sizi saatlerce dinlerken bu büyüden uyanmak ağır sorumluluğunu isteyerek kim göze alabilirdi? Sizin yanınızdayken kim adım başı basacağı yeri kontrol edecek, durmak için gücünü toplayacak yerde, bayırdan aşağı oluruna bırakmaz kendini? Her gün şöyle düşünüyordum: “Tutacağım kendimi artık, duracağım, yapabilirim bunu,” ama tutamıyordum, şimdi de bu savaşımda sizden yardım istiyorum. Nasıl bir uçuruma hızla düşmekte olduğumu ancak bugün, bu gece anlayabildim: Düşmekte olduğum uçurumun dibine ancak dün bakabildim ve durmaya karar verdim.</p>

  <p class="sgc-7">Hep kendimden söz ediyorum... Bencilliğimden değil bu, ben o uçurumun dibinde yatarken siz gene bir melek gibi tertemiz kalacaksınız, yükseklerde kanat çırpacaksınız ve bilmiyorum, o uçurumun dibine bir göz atmak gelecek mi içinizden... Bakın, açık açık söyleyeceğim size: Beni sevmiyorsunuz siz, sevemezsiniz de. Deneyimlerime güvenin ve koşulsuz inanın. Kalbim uzun süredir hızlı çarpıyor: Tutalım ki, yapmacık, yersiz bir çarpmadır bu. Ama bu bana kalbimin gerçek çarpmasıyla sahte çarpmasının farkını öğretti. Sizin için değil, ama benim için gerçeğin nerede, gerçek olmayanın nerede olduğunu bilmek hem olasıdır, hem de zorunlu. Dahası, bunu henüz bilemeyen birini uyarmak da görevimdir. Bu nedenle uyarıyorum sizi: Yanlış yoldasınız, sağınıza solunuza bakın!</p>

  <p class="sgc-7">Aramızdaki aşk bana yumuşak, gülümseyen bir hayal gibi görünüyordu, onda <i>Casta diva</i>’nın sesi, leylak kokusu olduğu, söylenmeyen sözcüklerle, utangaç bakışlarla anlatıldığı sürece onun bir aşk olduğuna inanmıyor; onu hayal gücümün bir oyunu, gururumun fısıldaması sanıyordum. Ama çocukça oyunlar bitti sonunda, ben aşk hastası oldum, içimde büyük tutkular hissetmeye başladım. Siz dalgın, ciddiydiniz artık; boş zamanlarınızı hep bana ayırıyordunuz; sinirleriniz hassaslaşmıştı; heyecanlanıyordunuz. O zaman, yani son günlerde içime bir korku düştü; durmak, yaptığımızın yanlış olduğunu söylemek sorumluluğunun bana düştüğünü anladım.</p>

  <p class="sgc-7">Sizi sevdiğimi söyledim, siz de beni sevdiğinizi söylediniz. Aradaki uyumsuzluğun farkında mısınız? Farkında değil misiniz? Ama sonra fark edeceksiniz. Ben uçurumun dibindeyken... Şöyle bir bakın bana, nasıl biri olduğumu görün. Sevmeniz mümkün müdür beni? Seviyor musunuz beni? Dün “Seviyorum, seviyorum, seviyorum!” diyordunuz. Ben de kararlı, içimden şöyle karşılık veriyorum: “Hayır, hayır, hayır!”</p>

  <p class="sgc-7">Sevmiyorsunuz siz beni, ama yalan da söylemiyorsunuz, hemen ekleyeyim: Beni kandırmıyorsunuz da. İçinizden <i>hayır</i> demek geliyorken <i>evet</i> de diyemiyorsunuz, hepsi o kadar... Size şu kadarını söylemek istiyorum, sizin seviyorum dediğiniz, aslında şimdiki gerçek “seviyorum” değil, gelecekteki “seviyorum”dur. Yalnızca, içinizdeki gerçek sevgi açlığından, tutku ateşinizin eksikliğinden, sahte ve ısıtmayan bir ışığın varlığından ötürü, farkında olmadığınız bir sevmek ihtiyacıdır bu. Bu ihtiyaç kimi kadında bebekleri okşamakla, kimi kadında gözyaşları dökerek histeri nöbetleriyle gösterir kendini. Önce, kesin olarak şunu söylemeliydim size: “Yanıldınız; karşınızdaki beklediğiniz, hayalini kurduğunuz insan değil. Acele etmeyin, gelecektir, o zaman ayılacaksınız; yaptığınız hatadan ötürü canınız sıkılacak, utanacaksınız, sizin o utancınız da bana büyük acı verecek.” Biraz daha zeki, biraz daha cesur ve nihayet, biraz daha içten olsaydım, işte böyle demeliydim size... Söyledim de, ama hatırlayın, nasıl: Korkarak, bana inanmamanız için, böyle bir şeyin olmaması için... Beni dinlememeniz, bana inanmamanız için sizi hazırlamak amacıyla, başkalarının sonra söyleyecekleri her şeyi söyledim size; bir yandan da sizinle görüşmek için sabırsızlanıyor, şöyle düşünüyordum: “Öteki gelene kadar mutlu olayım, yeter bana.” Kendini tutkuya, aşka kaptıran insanın mantığı böyle işler işte.</p>

  <p class="sgc-7">Ama artık öyle düşünmüyorum. Ya ona iyice bağlanırsam, ya onu görmek benim için hayatın hazzı değil de bir zorunluluğu olursa, aşk kalbimi doldurursa (boşuna katılaştığını hissetmiyorum kalbimin) ne olacak? O zaman nasıl ayrılacağım ondan? O acıya nasıl dayanacağım? Çok kötü olurum o zaman. Böyle bir şeyi düşündükçe şimdi bile dehşete kapılıyorum. Biraz daha deneyimli, yaşlı olsaydınız bırakırdım kendimi bu mutluluğa, ölünceye kadar birlikte olmak için uzatırdım size elimi. Yoksa...</p>

  <p class="sgc-7">Bunları neden mi yazıyorum size? Neden mi doğrudan gelip, sizi görmek arzumun her gün daha da arttığını, ama sizi görmemem gerektiğini kendim söylemiyorum size? Bunu yüzünüze bakarak söylemek size... Bunu yapacak gücüm olabilir mi, siz söyleyin! Kimi zaman buna benzer bir şeyler söylemek istiyorum size, ama bambaşka şeyler söylüyorum... Yanınızda olmamın canınızı sıkmadığı doğruysa, belki bir hüzünle kaplanırdı yüzünüz, ya da iyi niyetimi anlayamaz, gücenirdiniz. Üzülmenize de, gücenmenize de dayanamaz, sözlerimi geri alırdım ve böylece, iyi niyetim de yok olur giderdi; ertesi gün buluşmak üzere sözleşirdik. Oysa şu anda yanımda olmadığınız için rahatım. Munis gözleriniz, sevimli yüzünüz karşımda değil; kağıt her dediğimi kabul ediyor, ben de rahat rahat yazıyorum (hayır, yalan söylüyorum, rahat değilim): <i>Bir daha görüşmeyeceğiz</i> (bu yalan değil).</p>

  <p class="sgc-7">Benim yerimde başka biri olsaydı buna şunu da eklerdi: <i>Gözyaşları dökerek yazıyorum.</i> Ama ben kendimi size olduğumdan değişik, duygulu göstermek, istemiyorum. Acımı, üzüntümü, hüznümü arttırmak niyetinde değilim çünkü.</p>

  <p class="sgc-7">Bu çeşit süslü sözcükler genelde amacı gizler, köklerini duyguların içinde daha da derinlere salar; oysa ben sizde de kendimde de bu süslemelerin tohumlarını yok etmek istiyorum. Hem, gözyaşları ya kadınların zayıf yanlarını sözcüklerle etkilemek isteyenlerin ya da boş hayalperestlerin işine yarar. Bunları size uzun bir yolculuğa çıkacak iyi bir dostla vedalaşırken söyler gibi söylüyorum. Üç hafta sonra, bir ay sonra bu çok geç, çok zor olurdu: Aşk inanılmaz çabuk ilerler, bir ruh kangrenidir çünkü. Daha şimdiden berbat durumdayım! Saatleri, dakikaları saydığım yok; güneşin ne zaman doğduğunu, ne zaman battığını bilmiyorum. Hesabını tuttuğum yalnızca: Sizi gördüm... görmedim, göreceğim... görmeyeceğim, geldi... gelmedi, gelecek... gibi şeyler. Bütün bunlar gençlikte yapılacak şeyler... Gençler hoş olan heyecanlara da, hoş olmayanlara da kolayca katlanabilirler. Ama bana, sıkıcı da uykulu da olsa sakinlik yakışır... Nasıl olsa tanıdıktır bana, fırtınalarla uğraşamam.</p>

  <p class="sgc-7">Çoğu insan benim bu yaptığıma şaşacaktır: ‘Neden bırakıp gitti?’ diyecektir. Bazıları da alay edecektir benimle. Umurumda değil. Sizinle görüşmemeyi göze aldıktan sonra demek her şeye katlanabilirim.</p>

  <p class="sgc-7">Derin hüznüm içinde az da olsa şöyle teselli bulacağım: Hayatımızın bu çok kısa devresinin bende ömrümün sonuna kadar sürecek tertemiz, soylu bir hatırası kalacak ve yalnızca bu hatıra eski ruh uyuşukluğuna düşmemi engelleyecek size en küçük bir zarar vermeden, olağan aşkınızı bulmanıza yardım edecektir. Hoşça kalın meleğim, yanlışlıkla konduğu daldan ürküp kalkan bir kuş gibi (hafif, canlı, neşeli), kanatlarınızı çırparak bir an önce yükseklere havalanın.</p>

  <p class="sgc-8">Oblomov kendini heyecana kaptırmış, yazıyordu. Mürekkep kalemi sayfalarda uçarcasına dolaşıyordu. Gözleri parlıyor, yanakları yanıyordu. Mektubu her aşk mektubu gibi uzadıkça uzamıştı: Aşıklar çok geveze olurlar.</p>

  <p>“Çok tuhaf!” diye geçiriyordu içinden. “Üzgün değilim, ruhumda bir ağırlık da yok! Sanki biraz mutluyum bile... Neden acaba? Belki de, ruhumdaki ağırlığı mektuba boşalttım da, ondandır.”</p>

  <p>Mektubu baştan sona okudu, katlayıp zarfa koydu, zarfın ağzını kapadı.</p>

  <p>Zahar’a seslendi.</p>

  <p>“Uşak gelince bu mektubu ona ver, hanımefendisine götürsün.”</p>

  <p>“Baş üstüne efendim,” dedi Zahar.</p>

  <p>Oblomov’un neşesi gerçekten yerindeydi. Divana bağdaş kurup oturdu, hatta kahvaltılık bir şeylerin olup olmadığını sordu, iki yumurta yedi, purosunu yaktı. Kalbi de, kafası da doluydu; yaşıyordu. Olga’nın mektubu nasıl alacağını, nasıl şaşıracağını, mektubu okuyunca yüzünün nasıl allak bullak olacağını getiriyordu gözünün önüne. Sonra ne olacaktı?..</p>

  <p>Günün getireceklerini, olaylarını düşündükçe haz duyuyordu... Kalbi çarparak kapının çıngırağının çalmasını, uşağın gelmesini bekliyordu. Mektubu okuyunca ne yapacaktı acaba Olga?.. Hayır, gelen giden yoktu.</p>

  <p>Huzursuzdu. “Ne demek oluyor bu?” diye geçiriyordu içinden. “Kimse gelmedi, nasıl olur?”</p>

  <p>Gizli bir ses fısıldıyordu kulağına: “Ne diye huzursuz oluyorsun ki? Senin istediğin de bu değil miydi? Bir şeyin olmamasını, ilişkinin bitmesini istemiyor muydun?” Ama bastırıyordu içinden gelen bu sesi.</p>

  <p>Yarım saat sonra, avluda bir arabacıyla oturup sohbete dalmış Zahar’ı çağırdı.</p>

  <p>“Kimse gelmedi mi?” diye sordu. “Haber falan yok mu?”</p>

  <p>“Geldi,” dedi Zahar.</p>

  <p>“Ee? Ne dedin?”</p>

  <p>“Sizin evde olmadığınızı, kente indiğinizi söyledim.”</p>

  <p>Fal taşı gibi açıldı Oblomov’un gözleri.</p>

  <p>“Neden öyle söyledin?” diye sordu. “Uşak gelince ne yapmanı söylemiştim ben sana?”</p>

  <p>Zahar son derece sakin, “Ama gelen uşak değildi ki, oda hizmetçisi kız geldi,” diye karşılık verdi.</p>

  <p>“Peki, mektubu verdin mi?</p>

  <p>“Hayır. Çünkü önce evde olmadığınızı söylememi, mektubu sonra vermemi söylediniz, uşak gelince de mektubu vereceğim.”</p>

  <p>“Hayır, hayır, sen... insanı deli edersin! Mektup nerede? Ver onu bana.”</p>

  <p>Zahar gidip getirdi mektubu. Ama zarf oldukça kirlenmişti.</p>

  <p>Oblomov, zarfı göstererek, öfkeli, “Bu ne hal?” dedi. “Ellerini yıkamaz mısın sen?”</p>

  <p>Zahar başını öte yana çevirip, “Temiz, benim ellerim,” dedi.</p>

  <p>Birden bağırdı Oblomov:</p>

  <p>“Anisya, Anisya!”</p>

  <p>Anisya kapıdan beline kadar uzandı.</p>

  <p>Oblomov söylendi ona:</p>

  <p>“Zahar’ın şu yaptığını görüyor musun? Al bu mektubu, İlyinskilerden gelecek uşağa veya oda hizmetçisi kıza ver, hanımefendilerine götürsünler... Duydun mu beni?”</p>

  <p>“Duydum efendim. Verin onu bana, gelen uşağa veya oda hizmetçisi kıza veririm onu ben.”</p>

  <p>Ama Anisya odadan çıkar çıkmaz Zahar mektubu çekip aldı Anisya’nın elinden. Yüksek sesle, “Sen git kendi işine bak,” dedi. “Elinin hamuruyla erkek işine karışma!”</p>

  <p>Biraz sonra tekrar geldi oda hizmetçisi kız. Zahar açtı ona kapıyı. Bu arada Anisya kızın yanına sokuldu, Zahar gözlerini patlatarak öfkeyle baktı ona, hırıltılı sesiyle, “Senin ne işin var burada?” dedi.</p>

  <p>“Bakayım dedim, senin nasıl...”</p>

  <p>Zahar karısına dirseğini göstererek gürledi:</p>

  <p>“Hadi, hadi, hadi! İşine!..”</p>

  <p>Anisya gülümsedi, ama odaya gidince kapının aralığından, efendisinin emrini Zahar’ın nasıl yerine getirdiğine bakmaya koyuldu. Gürültüyü duyunca İlya İlyiç odasından çıktı.</p>

  <p>“Ne var Katya?” diye sordu.</p>

  <p>“Küçük hanım nereye gittiğinizi sormamı istedi. Oysa gitmemişsiniz, evdeymişsiniz... Gidip hemen haber vereyim kendisine.” Koşarak uzaklaşmak istedi Katya.</p>

  <p>Oblomov, “Evdeyim,” dedi. “Saçmalıyor bu adam. Şu mektubu da al, hanımefendine ver.”</p>

  <p>“Baş üstüne efendim, vereceğim!”</p>

  <p>“Hanımefendi nerede şimdi?”</p>

  <p>“Köye gittiler efendim. Kitabınızı bitirdiyseniz, saat birden sonra parka gelmenizi söylediler.”</p>

  <p>Katya gitti.</p>

  <p>Oblomov köye doğru yürürken düşünüyordu: “Hayır, gitmeyeceğim... Hazır her şey bitmişken duygularımı tekrar tutuşturmanın alemi yok?..”</p>

  <p>Uzaktan, Olga’nın tepeye doğru yürüdüğünü, Katya’nın koşup ona yetiştiğini, mektubu verdiğini gördü. Olga birden durdu, mektuba baktı, bir an düşündükten sonra başıyla işaret edip Katya’yı yolladı, parkın iki yanı ağaçlı yoluna saptı.</p>

  <p>Oblomov tepenin yamacından dolanıp parkın öbür ucundan aynı yola girdi, orta yerine kadar yürüyüp çalıların arasında çimenlerin üzerine oturdu, beklemeye başladı.</p>

  <p>“Gelip burada oturacak,” diye düşünüyordu, “Görünmeden ne yaptığına bakacağım ve onu bir daha görmemek üzere uzaklaşacağım.”</p>

  <p>Kalbi duracak gibi çarpıyor, Olga’nın ayak sesini bekliyordu. Ama hayır, gelmiyordu Olga. Doğa her zamanki gibiydi. Her yanda görünmez, yumuşak bir hareket sürüp gidiyordu. Ama gene de görkemli bir huzur içinde olduğu belliydi.</p>

  <p>Otların arasında da her şey kıpırdanıyor, sürünüyor, telaş içinde hareket ediyordu. Karıncalar dört bir yana koşturuyor, telaşla çarpışıyorlar, sonra birbirlerinden ayrılıp gene her biri başka yöne koşuyordu. Yukarıdan bakınca pazar yerinde insanların koşturmaları da böyle görünmeliydi: gene aynı kalabalık, aynı koşturmaca, aynı telaş...</p>

  <p>İşte, bir çiçeğin çevresinde vızıldayıp duran bir eşek arısı çiçeğin içine girmeye çalışıyor; işte, ıhlamur ağacının bedenindeki yarıktan sızan bir damla öz suyunun üzerinde kaynaşan bir sürü sinek; işte dalların arasında uzun zamandır ötüp duran, belki de eşini çağıran bir kuş.</p>

  <p>İşte iki kelebek, ağaçların arasında vals eder gibi dönüp duruyorlar birbirlerinin çevresinde; otlardan güçlü bir koku, sürekli bir çıtırtı yayılıyor.</p>

  <p>Oblomov, doğadaki bu telaşa bakarak, seslere kulak vererek düşünüyordu: “Bu ne kargaşadır böyle! Oysa dışarıdan bakınca ne sessiz, sakin görünüyor!..”</p>

  <p>Ama Olga’nın ayak sesi hala duyulmuyordu. Nihayet, işte... Oblomov dalları azıcık aralayıp bakarak “Oh!” diye derin bir soluk aldı. “Geliyor, geliyor... Ama o da ne, ağlıyor! Aman Tanrım!”</p>

  <p>Olga yavaş yavaş yürüyor, mendiliyle gözyaşlarını siliyordu. Ama arkası kesilmiyordu gözyaşlarının. Utanıyordu sanki gözyaşlarından, ağaçlardan bile saklamak istiyordu ağladığını, ama başaramıyordu... Oblomov, Olga’nın ağladığını hiç görmemişti: Böyle bir şeyin olacağını hiç düşünmemişti. Olga’nın gözyaşları içini yaktı sanki; ama acı değil, tatlı bir sıcaklık dolmuştu içine.</p>

  <p>Hemen koştu Olga’nın arkasından. Sevgiyle seslendi:</p>

  <p>“Olga, Olga!”</p>

  <p>Olga ürperdi, döndü, şaşkın şaşkın baktı Oblomov’un yüzüne, sonra dönüp çabuk adımlarla yürüdü.</p>

  <p>Oblomov yetişti arkasından, yanı sıra yürürken, “Ağlıyor musunuz?” diye sordu.</p>

  <p>Olga’nın gözyaşları daha da çoğaldı. Artık tutamıyordu gözyaşlarını, mendilini yüzüne kapadı, hıçkıra hıçkıra ağlamaya başladı, önüne çıkan ilk banka oturdu.</p>

  <p>Oblomov, Olga’nın elini tutup yüzünden çekmeye çalışırken dehşet içinde mırıldanıyordu:</p>

  <p>“Ne yaptım ben!”</p>

  <p>“Bırakın beni!” dedi Olga. “Gidin! Neden geldiniz buraya? Ağlamamam gerektiğini biliyorum: Ne için ağlayacağım ki? Haklısınız: Evet, hayatta her şey olabilir.”</p>

  <p>Oblomov, Olga’nın önünde yere diz çöküp, “Şu gözyaşlarınızın akmaması için ne yapmalıyım?” diye sordu. “Söyleyin, emredin: Her şeyi yapmaya hazırım...”</p>

  <p>“Gözyaşlarımın akması için yapacağınızı yaptınız, ama onları durduramazsınız artık... O güç yok sizde!” Mendilini tekrar yüzüne götürüp ekledi Olga:</p>

  <p>“Bırakın beni!”</p>

  <p>Oblomov, Olga’ya bakıyor, içinden kendine lanet okuyordu. Yaptığına çok pişmandı.</p>

  <p>“Kahrolası mektup!” dedi.</p>

  <p>Olga elişi sepetini açtı, mektubu alıp Oblomov’a uzattı.</p>

  <p>“Alın,” dedi. “Ona bakıp daha uzun yıllar ağlamamam için yanınızda götürün onu.”</p>

  <p>Oblomov bir şey söylemeden aldı mektubu, cebine koydu, başını önüne eğip, alçak sesle, “En azından, niyetimin iyi olduğunu kabul ediyorsunuzdur Olga, değil mi?” dedi. “Mutluluğunuzun benim için ne kadar değerli olduğunun kanıtıdır bu mektup.”</p>

  <p>Olga içini çekerek karşılık verdi:</p>

  <p>“Evet, çok değerliymiş! Hayır İlya İlyiç, sanırım çok mutlu olmamı kıskandınız ve onu bozmak için acele ettiniz.”</p>

  <p>“Bozmak ha! Mektubumu okumadınız galiba? Tekrar anlatayım...”</p>

  <p>“Sonuna kadar okuyamadım, gözyaşlarını okumama engel oldu. Hala aptal gibiyim! Ama sonunu tahmin ettim: Anlatmayın, gene ağlamak istemiyorum...”</p>

  <p>Tekrar gözyaşları boşaldı.</p>

  <p>Oblomov çok üzgündü.</p>

  <p>“Mutluluğunuzu gelecekte gördüğüm için sizden ayrıldığımı anlayamıyor musunuz? Sizin mutluluğunuz için kendimi feda ettiğimi göremiyor musunuz?.. Bunun benim için kolay olduğunu mu sanıyorsunuz? İçimin paramparça olduğunu bilmiyor musunuz? Niçin yaptım ben bunu dersiniz?”</p>

  <p>Olga birden ağlamayı kesip Oblomov’a döndü.</p>

  <p>“Niçin mi?” diye tekrarladı. “Ağlayıp ağlamadığıma bakmak, nasıl ağladığımı görmek için şimdi burada çalıların arkasına niçin gizlendiyseniz, onun için... işte bunun için! Mektupta yazdıklarınızda samimi olsaydınız, ayrılmamızın gerçekten zorunlu olduğuna inansaydınız, benimle görüşmeden, hemen yurtdışına giderdiniz.”</p>

  <p>Oblomov, sitemli, “Nasıl bir düşünce bu!..” dedi.</p>

  <p>Ama sözünün sonunu getiremedi. Birden, Olga’nın bu dediğinin çok doğru olduğunu anlamış, sarsılmıştı.</p>

  <p>Olga sürdürdü konuşmasını:</p>

  <p>“Evet, dün benim <span class="sgc-2">seviyorum</span> demem gerekliydi size, bugün de gözyaşlarım, yarın ise belki nasıl öleceğimi görmek...”</p>

  <p>“Olga, beni böylesine aşağılamanız doğru değil! Şu anda kahkahalarınızı duymak, gözyaşlarınızı görmemek için hayatımın yarısını vermeye hazır olduğuma inanmıyor musunuz yoksa?..”</p>

  <p>“Evet, bir kadının sizin için nasıl ağladığını gördükten sonra, şimdi belki...” Ekledi:</p>

  <p>“Hayır, kalp yok sizde. Gözyaşlarımı görmek istemiyormuşsunuz, öyle diyorsunuz, istemeseydiniz, böyle bir şey yapmazdınız...”</p>

  <p>Oblomov, ellerini göğsünün üzerine koyup, yalvarır gibi, “Nereden bilebilirdim?!” dedi.</p>

  <p>Olga itiraz etti:</p>

  <p>“Seven kalp zekidir, anlar! Ne istediğini, ileride ne olacağını bilir. Dün buraya gelecek durumum yoktu: Birden konuklar bastırmıştı, ama beni beklerken üzüleceğinizi, belki gece iyi uyuyamamış olduğunuzu düşündüm, geldim: Sizin üzülmenizi istemiyordum çünkü...Ya siz... Ağlamam haz veriyor size. Bakın, bakın, ağlıyorum işte, tadını çıkarın...”</p>

  <p>Olga tekrar ağlamaya başlamıştı.</p>

  <p>“Gece hiç uyuyamadım, Olga, bütün gece acı çektim...”</p>

  <p>“Ben rahat uyuduğum, acı çekmediğim için üzülmüşsünüzdür, değil mi? Şimdi burada ağlamasaydım, bu gece de uyuyamazdınız.”</p>

  <p>Oblomov yumuşak başlı bir sevgiyle, “Peki şimdi ne yapmam gerekiyor?” diye sordu. “Özür mü dileyeyim sizden?”</p>

  <p>Mendiliyle tekrar gözyaşlarını sildi Olga.</p>

  <p>“Yalnızca çocuklar ve kalabalıkta birinin ayağına yanlışlıkla basanlar özür dilerler,” dedi. “Burada özür dilemek söz konusu olamaz.”</p>

  <p>“Fakat, Olga, ya haklıysam? Ya düşüncem doğruysa, bana olan aşkınız bir hataysa? Ya ileride başka birini sevecekseniz, ya o zaman bana bakarken yüzünüz kızaracaksa...”</p>

  <p>“Peki, başka?”</p>

  <p>Böyle sorarken Olga Oblomov’un yüzüne öyle alaylı, insanın içine işleyecek şekilde öyle bir anlamlı bakmıştı ki, ne diyeceğini bilememişti Oblomov.</p>

  <p>“Bir şeyi öğrenmek istiyor benden!” diye geçirdi içinden. “Sıkı dur, İlya İlyiç!”</p>

  <p>Olga’nın yüzüne endişeli bakarak, sanki bir şey düşünmeden tekrarladı:</p>

  <p>“Nasıl ‘peki başka’?”</p>

  <p>Düşünüyordu: Böyle derken Olga’nın kafasının içinde nasıl bir düşünce olabilirdi? Bu aşk yanlışken, sonuçları savunulamayacakken onun bu “peki başka”sı ne anlama geliyordu?</p>

  <p>Olga bilinçli, ne düşündüğünü bilen bir insanın kararlılığıyla bakıyordu Oblomov’a. İğneleyici bir tavırla itiraz etti:</p>

  <p>“Hayır, ‘uçurumun dibine’ düşmekten korkuyorsunuz siz. İleride sizi sevmekten vazgeçersem uğrayacağınız yüz karasından korkuyorsunuz!.. ‘Çok kötü olurum’ diyorsunuz mektubunuzda...”</p>

  <p>Oblomov hala anlayamıyordu Olga’nın ne demek istediğini. Olga devam ediyordu:</p>

  <p>“Evet, başkasını seversem benim için iyi olacaktı: Yani, mutlu olacaktım! Oysa şöyle yazıyorsunuz mektubunuzda: ‘İleride mutlu olacağınızı biliyorum, sizin için her şeyimi, hayatımı bile vermeye hazırım...’ Doğru mu?”</p>

  <p>Oblomov Olga’nın yüzüne gözlerini kırpmadan bakıyor, arada gözlerini kırpıştırıyor, ya da iri iri açıyordu.</p>

  <p>“Nasıl bir mantık çıktı ortaya!” diye mırıldandı. “Doğrusu, hiç beklemediğim bir şeydi bu...”</p>

  <p>Olga yüzünü buruşturarak tepeden tırnağa süzüyordu onu. Konuşmasını sürdürdü:</p>

  <p>“Peki, ya öylesine arzuladığınız, uğruna deli olduğunuz mutluluk? Ya bu sabahlar, akşamlar, bu park, <span class="sgc-2">seviyorum</span> demem, hiç anlamı yok mu bunların, hiçbir değeri yok mu? Fedakarlığa, iç acısına değmez mi?”</p>

  <p>Olga’nın düşüncelerini anladığı ölçüde içi sızlayarak düşünüyordu Oblomov: “Ah, yer yarılsa da içine girsem!”</p>

  <p>Olga giderek yükseltiyordu sesini:</p>

  <p>“Peki ya kitaplardan, çalışmaktan, insanlardan bıktığınız gibi bir gün bana olan aşkınızdan da bıkarsanız ne olacak? Bir zaman sonra ortada başka biri, başka bir aşk yokken yanı başımda, divanınızda olduğu gibi, birden uykuya dalıverirseniz, seslenmekle uyandıramazsam sizi; yüreğinizin ateşi sönerse; ya başka bir kadın olmasa bile, ropdöşambrınız benden daha değerli olursa sizin için?..”</p>

  <p>Oblomov biraz geri çekilerek, canı sıkkın, kesti Olga’nın sözünü:</p>

  <p>“Olacak şey değil bu bunlar,” Olga!</p>

  <p>“Nasıl, olacak şey değilmiş? Benim yanıldığımı, ileride başka birini seveceğimi söylüyorsunuz. Oysa, bazen de ben, sizin benden soğuyacağınızı düşünüyorum. Peki, o zaman ne olacak? Şimdi bu yaptığım için kendimi nasıl bağışlayacağım? İnsanları, toplumu bırakın, kendime ne diyeceğim?.. Bunları düşünerek kimi zaman ben de uyuyamıyorum; ama geleceğe ilişkin bu endişelerimle sizin canınızı sıkmıyorum, çünkü iyi olacağına inanıyorum. Mutluluğum korkuma üstün geliyor. Ben, bana bakarken gözlerinizin ışımasına, beni arayıp bulmanıza, tepeye tırmanırken, yorulacağınızı aklınıza getirmemenize, havanın sıcağına bakmadan, bana bir demet çiçek, bir kitap almak için kente gitmenize değer veriyorum. Sizi gülümsettiğimi, size yaşama sevinci verdiğimi görünce... Yalnızca mutluluğu bekliyorum, arıyorum ben ve onu bulduğumu da düşünüyorum. Ama yanılıyorsam, bu hatam için ileride ağlayacaksam, en azından buramda (elini kalbinin üzerine koydu) bunun için suçlu olmadığımı hissediyorum. Öyle anlaşılıyor ki, kaderim izin vermedi buna, Tanrı’nın istediği bu değilmiş demek. Ama ileride dökeceğim gözyaşlarını için korkmuyorum. Ağlamam boşuna olmayacak: Döktüğüm o gözyaşlarımla çok şey kazandım...” Bir an sustuktan sonra ekledi: “Çok mutlu... idim!..”</p>

  <p>Yalvardı Oblomov:</p>

  <p>“Tekrar mutlu ol!”</p>

  <p>“Ama siz geleceği karanlık görüyorsunuz. Mutluluğun bir değeri yok sizin için...” Bir an sustu gene, sonra ekledi: “Nankörlük sizin bu yaptığınız. Aşk değil bu, bu...”</p>

  <p>Oblomov cümlesinin sonunu getirdi:</p>

  <p>“Bencillik!”</p>

  <p>Bunu söylerken Olga’nın yüzüne bakmaya, özür dilemeye cesaret edememişti.</p>

  <p>Olga alçak sesle, “Gitmek istediğiniz yere gidin,” dedi.</p>

  <p>Oblomov baktı Olga’nın yüzüne. Gözyaşları kurumuştu. Dalgın dalgın yere bakıyor, şemsiyesinin ucuyla kumda bir şeyler çiziyordu. Neden sonra, “Gidin sırtüstü yatın gene,” diye ekledi. “O zaman hata yapmaz, ‘uçuruma düşmezsiniz’.”</p>

  <p>Oblomov, büyük bir pişmanlık içinde mırıldandı:</p>

  <p>“Düpedüz mutlu olacak yerde kendimi de, sizi de zehirledim.” Olga alaylı, “<i>Kvas</i> için, zehirlenmezsiniz,” dedi.</p>

  <p>“Olga!” dedi Oblomov. “Acımasızlık sizin bu yaptığınız. Ben kendimi böylesine cezalandırıyorken...”</p>

  <p>“Evet, sözde cezalandırıyorsunuz kendinizi, uçuruma atılıyorsunuz, hayatınızın yarısını veriyorsunuz, sonra kuşkulara kapılıyorsunuz, uykusuz geceler geçiriyorsunuz: Peki, kendinize karşı nasıl hassas olabileceksiniz, nasıl koruyacaksınız kendinizi, gelecekten nasıl emin olacaksınız?..”</p>

  <p>Oblomov, “Söyledikleri ne kadar gerçek, ne kadar açık!” diye geçirdi içinden. Bunu yüksek sesle söylemeye cesaret edememişti. Neden kendisi bulamamıştı bu gerçeği de, hayata yeni başlamış bir kız söylemişti bunu ona? Hem ne çabuk büyümüştü öyle! Oysa daha dün bir çocuk gibi düşünüyordu!</p>

  <p>Olga ayağa kalkıp, kararlı, “Konuşacağımız başka bir şey yok,” dedi. “Hoşça kalın İlya İlyiç, umarım... huzurlu olursunuz. Mutlu olmanız buna bağlı çünkü...”</p>

  <p>Oblomov Olga’nın elini tuttu.</p>

  <p>“Olga! Hayır, Tanrı aşkına hayır!” dedi. “Şimdi, her şey açığa çıkmışken kovmayın beni yanınızdan.”</p>

  <p>“Başka ne istiyorsunuz benden? Size olan aşkımın bir hata olduğundan kuşkulanıyorsunuz. Kuşkunuzu gidermek elimde değil. Belki gerçekten de bir hataydı, bilmiyorum...”</p>

  <p>Oblomov bıraktı Olga’nın elini. Gene bir bıçak kalkmıştı başının üstünde. Yüzünde bir kuşkuyla tekrar sordu:</p>

  <p>“Nasıl, bilmiyorsunuz? Hissetmiyor musunuz yani? Aramızda bir aşkın var olduğunu anlayamıyor musunuz?..”</p>

  <p>“Bir şey anladığım yok benim. Bir şeyler hissediyorum diye dün söylemiştim size, ama bir yıl sonra ne olur, bilemem.” Oblomov’un gözlerinin içine bakarak sordu:</p>

  <p>“Ne dersiniz, bir mutluluktan sonra bir başkası, sonra bir üçüncüsü daha gelir mi sizce? Söyleyin: Benden daha deneyimlisiniz.” Ama Oblomov, Olga’nın bu düşüncesini onaylamak istemiyordu. Elinde bir akasya dalını sallıyor, susuyordu.</p>

  <p>Ezberlediği cümleyi tekrarlayan bir öğrenci gibi, “Hayır,” dedi, “insan yalnızca bir kez Aşık olur.”</p>

  <p>Olga ekledi:</p>

  <p>“Gördünüz mü, işte ben de bunu söylüyorum. Öyle olmadığına göre, bir zaman sonra size olan aşkım bitebilir. Belki hatamdan dolayı acı çekerim, siz de... Bekli ayrılırız birbirimizden!.. İki kez, üç kez Aşık olmak... Hayır, hayır! İnanmak istemiyorum buna!” İçini çekti Oblomov. <span class="sgc-2">Belki</span> sözcüğü içini kemiriyordu. Ağır ağır yürüyordu Olga’nın arkası sıra. Ama her adım atışında daha hafifliyor, rahatlıyordu. Gece icat ettiği <span class="sgc-2">hata</span> şimdi çok uzaklardaydı... Birden şöyle düşündü: “Yalnızca aşk değil, hayatta her şey öyledir. İnsan her şeyi hatadır diye kendinden uzaklaştıracaksa hata olmayanı ne zaman bulacak? Ne oldu bana böyle? Kör oldum sanki...” Olga’nın beline parmaklarının ucuyla dokunarak (Olga hemen durmuştu) şöyle dedi:</p>

  <p>“Olga, siz benden daha akıllısınız.”</p>

  <p>Olga başını iki yana salladı.</p>

  <p>“Hayır,” dedi, “daha sade ve daha cesur...” Mağrur bir güvenle sordu:</p>

  <p>“Siz neden korkuyorsunuz? Aşkın bitebileceğine gerçekten inanıyor musunuz?”</p>

  <p>Oblomov kararlı, karşılık verdi:</p>

  <p>“Artık korkmuyorum! Sizin yanınızdayken gelecekten hiç korkmuyorum!”</p>

  <p>Olga birden Oblomov’a döndü, alaylı, “Bunu geçenlerde bir yerde okumuştum...” dedi. “Galiba Sue’nin bir kitabında. Yalnız, orada bunu kadın erkeğe söylüyordu...”</p>

  <p>Oblomov’un yüzü kıpkırmızı oldu. Yalvarır gibi, “Olga!” dedi. “Ne olur, her şey dün nasıldıysa, gene öyle kalsın. Bundan böyle <span class="sgc-2">hatalardan</span> korkmayacağım.”</p>

  <p>Olga susuyordu. Oblomov ürkek, sordu:</p>

  <p>“Tamam mı?”</p>

  <p>Olga hala susuyordu.</p>

  <p>“Bir şey söylemek istemiyorsanız, bir işaret verin... bir leylak dalı falan...”</p>

  <p>“Leylak dalı...” dedi Olga. “Bittiler artık leylaklar; bakın, soldular! Görüyor musunuz, onlardan geriye bir şey kalmadı!”</p>

  <p>Oblomov leylaklara bakarak, “Geriye bir şey kalmadı!” diye tekrarladı. Birden ekledi: “Mektuptan da öyle...”</p>

  <p>Olga hayır anlamında iki yana salladı başını. Oblomov, onun arkası sıra yürüyor; mektubu, dünkü mutluluğunu, solan leylakları düşünüyordu.</p>

  <p>“Gerçekten de, leylaklar soluyorlar!” diye geçiriyordu içinden. O mektubu yazmanın ne anlamı vardı? Neydi bütün gece beni uyutmayan, sabahleyin de o mektubu yazdıran? Ama şimdi tekrar sakinim sanki...” (Esnedi.) “Çok uyumak istiyorum. O mektubu yazmamış olsaydım bütün bunlar olmayacaktı: Olga ağlamayacaktı, her şey dün olduğu gibi olacaktı. Bu yol üzerindeki bankta sakin sakin oturacaktık, birbirimizin yüzüne bakacaktık, mutluluğumuzdan söz edecektik, bugün de, yarın da...” Geniş geniş esnedi.</p>

  <p>Sonra birden, mektupta yazdıkları amacına ulaşsaydı, Olga onun düşüncesini paylaşsaydı, onun gibi, hata yapmaktan, uzak gelecekteki fırtınalardan korkup ayrılmayı, her şeyi unutmayı kabul etseydi neler olurdu diye düşünmeye başladı.</p>

  <p>Tanrı korusun! Vedalaşıp kente gitmek, başka bir eve taşınmak! Bunun arkasından uzun bir gece, sıkıcı bir yarın, dayanılmaz bir öbürsü gün ve peş peşe gelen birbirinden berbat günler...</p>

  <p>Nasıl olurdu? Bir ölümdü bu! Böyle olacaktı işte! Kesin, hastalanırdı. Olga’dan ayrılmak istemiyordu, dayanamazdı buna, gelir yalvarırdı Olga’ya, görüşmek isterdi onunla. Soruyordu kendi kendine: “Neden yazdım o mektubu?”</p>

  <p>“Olga Sergeyevna,” dedi.</p>

  <p>“Ne istemiştiniz?”</p>

  <p>“Bütün bu itiraflarıma bir tanesini daha eklemem gerekiyor...”</p>

  <p>“Nedir?”</p>

  <p>“Aslında o mektubu yazmam çok gereksizdi...”</p>

  <p>“Hayır, tersine, zorunluydu,” dedi Olga.</p>

  <p>Dönüp Oblomov’a baktı, onun yüzündeki uykunun birden dağıldığını, şaşkınlıkla gözlerinin alabildiğine açıldığını görünce gülümsedi.</p>

  <p>Oblomov, şaşkın şaşkın Olga’nın sırtına bakarak (ama yalnızca şalının iki püskülünü görebiliyordu) alçak sesle tekrarladı:</p>

  <p>“Zorunlu muydu?”</p>

  <p>Peki bu gözyaşlarının, sitemlerin anlamı neydi? Bir hile mi yoksa? Ama hile falan yoktu Olga’nın söylediğinde; bunu açıkça görüyordu Oblomov.</p>

  <p>Yalnızca (az ya da çok) dar kafalı kadınlar hileye başvururlar, hile yapmakta ısrarcıydırlar. Yeterince akıllı olmadıkları için, günlük ufak tefek olayların etkisiyle hareket eder; çevrelerindeki yaşamın başlıca çizgilerinin nasıl geliştiğini, nereye yöneldiğini, nerede birleştiğini fark etmeden, kişisel yaşam politikalarını hile yoluyla bir dantel gibi işleyerek örerler.</p>

  <p>Hile, çok şey alamayacağınız bozuk para gibidir. Bozuk parayla ancak birkaç saat yaşayabileceğiniz gibi, hileyle de bir şeyleri gizleyebilirsiniz ancak, insanları aldatabilir, değiştirebilirsiniz, ama uzak ufku göremezsiniz, büyük, önemli olanın başını, sonunu bir araya getiremezsiniz.</p>

  <p>Miyoptur hile. Ancak burnunun dibindekini iyi görür, ama uzağı göremez; bu yüzden de, başkalarına kurduğu tuzağa kendi düşer.</p>

  <p>Olga ise kurnaz değil, akıllıydı: Örneğin, her zaman olduğu gibi bugünkü sorunu da ne kolay, ne açık seçik çözmüştü! Olayın özünü hemen kavramış, üzerine dosdoğru gidiyordu.</p>

  <p>Oysa hile fare gibidir: Hedefinin çevresinde dolanır durur, gizlenir... Ama Olga öyle değildi. Neydi ortada olan?</p>

  <p>Yeni olan neydi onda?</p>

  <p>Sordu Oblomov:</p>

  <p>“Neden zorunluydu bu mektup?”</p>

  <p>“Neden mi?” diye tekrarladı Olga. Birden Oblomov’a dönmüş, gülümsemiş ti. Adım başı onu çıkmaza sokmak hoşuna gidiyordu. Bir an sustuktan sonra sürdürdü konuşmasını: “Gece uyuyamadığmız, her şeyi beni düşünerek yazdığınız için. Ben de bir bencilim! Birinci neden bu...”</p>

  <p>Oblomov sözünü kesti:</p>

  <p>“Siz de benim gibi düşünüyorsanız, öyleyse demin neden sitem ediyordunuz bana?”</p>

  <p>“Acılar çekme olayını siz uydurdunuz çünkü... Onları ben uydurmadım, kendiliğinden öyle oldu. Ama artık geçtikleri, geride kaldıkları için neşem yerinde. Oysa siz hazırlamıştınız onları ve bundan haz duymuştunuz. Kötü kalpli bir insansınız siz! İşte bunun için sitem ettim size. Sonra... Mektubunuzda düşünce ve duygu oyunu var. Bu geceyi ve sabahı kendiniz gibi yaşamadınız, benim ve bir dostumuzun yaşamanızı istediğimiz gibi yaşadınız. Bu İkinciydi... Nihayet, üçüncü olarak da...”</p>

  <p>Olga Oblomov’a öylesine yaklaştı ki, adamcağızın yüreğine, başına kan hücum etti... Sık sık solumaya başladı. Çok heyecanlanmıştı. Olga doğrudan gözlerinin içine bakıyordu.</p>

  <p>“Üçüncü olarak da, bu mektubunuzda ayna gibi her şey apaçık ortada: İnceliğiniz, hassasiyetiniz, beni sakınmanız, mutluluğum konusundaki endişeleriniz, yüreğinizin temizliği... Andrey İvanoviç’in sizinle ilgili bana söylediği, benim de sizi sevmeme, uyuşukluğunuzu, tembelliğinizi unutmama neden olan her şey... Doğru değil o söylediğiniz İlya İlyiç: Bencil değilsiniz siz, bu mektubu hiç de benden ayrılmak için yazmadınız. Böyle bir istediğiniz yoktu, beni aldatmış olmaktan korktuğunuz için yazdınız... Dürüstlüğünüz zorladı sizi buna. Öyle olmasaydı gururumu incitirdi mektubunuz ve ağlamazdım, gururum engel olurdu ağlamama! Sizi neden sevdiğimi, hata yapmaktan neden korkmadığımı bildiğimi görüyorsunuz işte. Sizinle ilgili düşüncelerimde yanılmadım.”</p>

  <p>Olga, bunları söylerken ışıklar içinde, pırıl pırıl görünüyordu Oblomov’a. Gözleri görkemli bir sevgiyle, kendi gücüne büyük bir güvenle parlıyordu. Yanakları kızarmıştı. Bunun nedeni de Oblomov’un kendisiydi! Temiz yüreğinin atılganlığı Olga’nın ruhuna bu ateşi, bu heyecanı, bu parlaklığı doldurmuştu.</p>

  <p>Büyük bir heyecan içinde, kendinde değilmiş gibi kollarını uzattı Olga’ya, “Olga!.. Olga!.. Siz... dünyanın bütün kadınlarından iyisiniz, dünyada teksiniz siz!” dedi. Ona doğru uzanarak sayıklıyor gibi ekledi:</p>

  <p>“Tanrı aşkına... Bu inanılmaz, anlatılamaz mutluluğum için yalnızca bir öpücük...”</p>

  <p>Olga hemen bir adım geri çekildi. Yüzündeki mağrur aydınlık, renkler bir anda kaybolmuştu. Munis bakışında şimdi bir dehşetin parıltıları vardı. Korku, neredeyse dehşet içinde şöyle dedi:</p>

  <p>“Asla! Asla!” Şemsiyeyi Oblomov’la arasına uzatıp ekledi:</p>

  <p>“Yaklaşmayın bana!”</p>

  <p>Oblomov, olduğu yerde çakılmış kalmıştı. Olga soluk almakta güçlük çekiyor, gözdağı verir gibi dimdik duruyor, Oblomov’a yandan, öfkeyle bakıyordu.</p>

  <p>Birden durdu Oblomov: Karşısındaki o munis Olga değildi şimdi; gururun, öfkenin tanrıçası, dudaklarını sımsıkı kapamış, gözlerinde şimşekler çakarak ona bakıyordu.</p>

  <p>Şaşırmış, yıkılmıştı Oblomov.</p>

  <p>“Affedersiniz!..” diye mırıldandı.</p>

  <p>Olga yavaşça dönüp yürüdü, arada bir başını çevirip, Oblomov’a bakarak uzaklaşıyordu. Oblomov’a gelince, bir şey yaptığı yoktu: Tekmelenmiş bir köpeğin sinerek yürümesi gibi, yavaş yavaş yürüyordu. Önce çabuk adımlarla yürüyen Olga, dönüp baktığında Oblomov’un yüzünü görünce gülümsemesini bastırmaya çalıştı, adımlarını yavaşlattı. Ancak, arada bir ürpermeden de edemiyordu. Bir yanağı arada bir pembeleşiyor, sonra pembeliği kayboluyor, sonra tekrar pembeleşiyordu.</p>

  <p>Yürüdükçe yüzü aydınlandı, daha rahat, seyrek soluk almaya başladı, adım atışı düzene girdi. Onun “asla” sözcüğünün Oblomov için ne kutsal olduğunu görüyor, öfkesi yavaş yavaş diniyor, yerini pişmanlığa bırakıyordu. Giderek yavaşlatıyordu adımlarım...</p>

  <p>Sert çıkışını yumuşatmak istiyordu. Konuşmak için bir bahane arıyordu.</p>

  <p>Oblomov solan leylaklara bakarak düşünüyordu: “Her şeyi mahvettim! Asıl hata bu işte! Asla! Aman Tanrım!”</p>

  <p>“Leylaklar da geçti, soldu... Dün geçti, mektubum da geçti, hayatımın en güzel anı, bir kadının bana gökyüzünden gelen bir ses gibi, içimde iyi bir şeyin olduğunu ilk kez söylediği o an da geçti!..”</p>

  <p>Olga’ya baktı. Durmuştu Olga, başı önünde, onu bekliyordu.</p>

  <p>Olga alçak sesle, “Verin bana o mektubu!..” dedi.</p>

  <p>Oblomov mektubu uzattı ona.</p>

  <p>“Artık soldu o!”</p>

  <p>Olga gene yakın sokuldu ona, başını daha da önüne eğdi. Gözleri neredeyse kapalıydı... Sanki titriyordu da. Mektubu aldıktan sonra başını önünden kaldırmadı, dönüp yürümedi de. Yumuşak bir sesle, “Korkuttunuz beni,” dedi.</p>

  <p>“Affedersiniz, Olga,” diye mırıldandı Oblomov.</p>

  <p>Olga susuyordu.</p>

  <p>Oblomov içini çekerek, üzgün, “Şu korkunç ‘asla!..’ dedi.</p>

  <p>Olga duyulur duyulmaz bir sesle fısıldadı:</p>

  <p>“O da solacak!”</p>

  <p>Utangaç, yumuşak bir bakışla baktı Oblomov’a, iki elini tuttu, avuçlarında kuvvetlice sıktı, sonra kalbinin üzerine götürdü.</p>

  <p>“Nasıl çarpıyor, hissedebiliyor musunuz?” diye sordu. “Çok korkuttunuz beni! Bırakın, gideyim!”</p>

  <p>Oblomov’a bakmadan döndü, eteğinin önünü hafifçe kaldırıp yolda koşmaya başladı.</p>

  <p>“Nereye gidiyorsunuz?” dedi Oblomov. “Yoruldum ben, arkanızdan gelemeyeceğim...”</p>

  <p>“Bırakın beni, gideyim. Şarkı söylemeye gidiyorum, şarkı söyleyeceğim!..” (Işıl ışıldı Olga’nın yüzü.) “Kalbim dopdolu, sanki acıyor!”</p>

  <p>Oblomov olduğu yerde kaldı, yolda uzaklaşmakta olan Olga’nın arkasından uçan bir meleğe bakar gibi bakıyordu.</p>

  <p>Neredeyse hüzünlü, şöyle geçirdi içinden: “Bu an da mı solacak yoksa?” Yürüyor mu, olduğu yerde mi duruyor, farkında değildi.</p>

  <p>“Leylaklar geçti,” diye düşünüyordu. “Dün geçti, hayallerle, sıkıntılarla gece de geçti... Evet! Leylaklar gibi bu an da geçecek! Dün gece geçti, sonra apaydınlık sabah başladı...” Ne dediğini bilemeden kendi kendine şöyle dedi:</p>

  <p>“Nedir bu böyle? Aşk da... aşk da mı geçecek? Oysa ben aşkın, kavurucu bir öğlen sıcağı gibi sevenlerin başının üzerinde asılı kalacağını, o sıcakta kimsenin yerinden kıpırdayamayacağını, onun kavurucu sıcağında öylece soluk alıp bekleyeceğini sanırdım. Huzur yoktur aşkta, sürekli değişir, bir yerlere doğru ilerler durmadan... ‘Hayat gibi’, diyordu Ştoltz. Ona ‘Dur ve kıpırdama!’ diyecek bir hazreti Yuşa<a href="../Text/DiPNOTLAR.xhtml#a43" id="k43"><sup>[43]</sup></a> daha gelmedi dünyaya.”</p>

  <p>Oblomov “Bakalım yarın neler olacak?” diye sordu kendi kendine, ağır ağır evine doğru yürüdü.</p>

  <p>Olga’nın penceresinin önünden geçerken, onun sıkışan göğsünü Schubert’in müziğiyle, hüngür hüngür ağlıyormuş gibi hafifletmekte olduğunu duydu.</p>

  <p>Tanrım, hayat ne güzeldi!</p>

  <p><br /></p>

  <h3 class="sgc-3 sgc-4" id="sigil_toc_id_20"><span class="sgc-1">XI</span></h3>

  <p class="px">Oblomov evde Ştoltz’un yeni bir mektubunu buldu. Mektup şöyle başlıyor ve bitiyordu: “Ya şimdi ya da hiçbir zaman!” Mektubun geri kalanı Oblomov’un uyuşukluğuna sitemlerle; Ştoltz’un gitmeye hazırlandığı (önce) İsviçre’ye ve İtalya’ya gelmesi çağrılarıyla doluydu.</p>

  <p>Bu olmazsa, Oblomov’un köye gitmesini, işlerini yoluna koymasını, çalışmayı bırakmış köylüleri sıkıştırmasını, gelirini giderini kontrol etmesini, kendine yeni bir ev yaptırmasını salık veriyordu. Mektubunu şöyle bitiriyordu: “Anlaşmamızı unutma: Ya şimdi ya da hiçbir zaman!”</p>

  <p>Oblomov içinden “Şimdi, şimdi, şimdi!” diye tekrarladı. “Hayatımdaki değişiklikten haberi yoktu Andrey’in. Ne işinden söz ediyor? Beni böylesine meşgul eden başka bir şey oldu mu hayatımda? Aynı şey onun başına gelse de görsek! Okuyoruz işte, Fransızlar, İngilizler sözde, durmadan çalışıyorlarmış, hepsinin aklı başındaymış! Hiç de değil! Durmadan bütün Avrupa’yı dolaşıyorlar, bazıları hiç işleri yokken, kimi resim yapmak kimi toprağın altından antika eserler çıkarmak kimi aslan vurmak, yılan avlamak için Asya’ya, Afrika’ya bile gidiyor. Ya da soylu bir uyuşukluk içinde evlerinde oturuyor; ahbaplarıyla, karılarıyla birlikte kahvaltı ediyor, yemek yiyorlar... Bütün yaptıkları bu işte! Ne yani, ben kürek mahkûmu muyum? Andrey de tutturmuş, çalışmak da çalışmak... ‘At gibi çalışacaksın!’ Peki ne için? Karnım tok, sırtım pek benim. Öte yandan, Olga da Oblomovka’ya gitmek niyetinde olup olmadığımı soruyordu...”</p>

  <p>Oblomov köyde yapacaklarını düşünmeye, yazmaya, mimarla görüşmeler yapmaya koyulmuştu. Kısa süre sonra evin, bahçenin planı küçük masasının üzerindeydi. Bir aileye uygun, geniş, iki balkonlu bir evin planıydı bu. Gülümseyerek düşünüyordu: “Benim odam şurası, Olga’nınki şurası, yatak odası, çocuk odası...” Birden kayboluyordu yüzündeki gülümseme, alnı endişeyle kırışıyordu. Peki ama köylülerin işi... Komşu her şeyi ayrıntılarıyla yazıyordu ona, ekip biçmekten elde edilen buğdayın miktarından söz ediyordu... Ne sıkıcı şeylerdi bunlar! Ayrıca, ticaret merkezi olacak büyük köye yapılacak yolun ve nehre yapılacak köprünün masraflarına katılmasını öneriyor, bunun için üç bin ruble istiyordu. Oblomovsa düşünmeye devam ediyordu. “Oblomovka’yı da hazineye ipotek etmeliymişim... Peki, bunların neden gerekli olduğunu nereden bileyim ben?.. Hem, işe yarayacak mı bakalım?</p>

  <p>Belki de dolandırıcının tekidir... Tutalım ki, dürüsttür: Ştoltz tanıyor onu çünkü, ama Ştoltz da aldanmış olamaz mı? O zaman benim paralar da uçup gider! Üç bin ruble bu, şaka değil! Hem, nereden bulacağım o kadar parayı ben? Evet, korkunç bir şey bu! Bir de, bazı köylüleri boş arazilere yerleştirmekten falan söz ediyor ve bu konuda acele cevap beklediğini yazıyor. Hep de acelesi vardır... Çiftliğin hazineye ipotek edilmesi işi için gerekli belgeleri yollayacakmış. ‘Adliyeden ona vekalet göndermeliymişim,’ böyle diyor! Oysa adliye nerededir, oraya nasıl başvurulur, bunları bile bilmem ben.”</p>

  <p>Oblomov komşunun bu mektubuna iki hafta cevap yazmamıştı. Bu arada Olga da adliyeye gidip gitmediğini sorup duruyordu. Geçenlerde Ştoltz’dan da hem Oblomov’a hem Olga’ya birer mektup gelmişti. Olga’ya, Oblomov’un ne yaptığını soruyordu.</p>

  <p>Ne var ki, dostunun işleriyle Olga ancak yüzeysel olarak ilgilenebiliyordu, o da ancak ulaşabildiği konularda. Neşeli miydi, sağa sola isteyerek mi gidiyordu, koruya kararlaştırdıkları saatte mi geliyordu, kent haberleriyle, herkesin konuştuğu konularla ne kadar ilgileniyordu? Olga’dan ısrarla öğrenmek istediği de, Oblomov’un yaşam amacını yitirip yitirmediğiydi. Olga’nın, Oblomov’un adliyeye gidip gitmediğiyle yakından ilgilenmesinin tek nedeni de, Ştoltz’a, arkadaşıyla ilgili sorduğu soruya herhangi bir cevap verebilmek içindi.</p>

  <p>Yazın en sıcak günleriydi. Temmuz bitmek üzereydi. Havalar çok güzeldi. Olga’yla Oblomov hemen hiç ayrılmıyorlardı. Güzel günlerde birlikte parkta dolaşıyorlardı, öğlen sıcağında koruda, çamların arasında gözden kayboluyorlardı, Oblomov Olga’nın ayakucuna oturuyor, ona kitap okuyordu. Olga yeni bir elişine başlamıştı, şimdi Oblomov için bir şey örüyordu.</p>

  <p>İkisinin arasında da çok sıcak bir yaz hüküm sürmekteydi: Kimi zaman bulutlar görünse de, hemen dağılıyorlardı. Oblomov kötü rüyalar görürse, yüreğine kuşkular düşerse Olga bir melek gibi hemen el koyuyordu olaya: Işıl ışıl gözleriyle bakıyordu yüzüne, kalbindeki kuşkuların tümü o anda kayboluyordu; tekrar duruluyordu ortalık, duygular tekrar, gökyüzünün yeni dantellerini yansıtan durgun bir nehir gibi akmayı sürdürüyorlardı...</p>

  <p>Olga’nın hayata, aşka, her şeye bakışı şimdi çok daha aydınlık, belirgindi. Çevresine eskiden olduğundan daha güvenle bakıyor, gelecekten korkmuyordu. Aklı yeni yeni yönler kazanmış, kişiliğine yeni özellikler eklenmişti. Kah değişik, derin şiirsel bir ruhsal durumu oluyordu kah olumlu, açık, ölçülü ve doğal...</p>

  <p>Yalnızca kaderin oyunlarının değil, Oblomov’un tembelliğinin, uyuşukluğunun da üstesinden gelebilecek bir direnç kazanmıştı. Kafasına koyduğu şey hemen oluveriyordu. Olduğunu duyuyordunuz, o kadar. Duymadıysanız, onun aklında hep o şeyin olduğunu, onu unutmadığını, peşini bırakmayacağını, cesaretini kaybetmediğini, sürekli onu başarmaya çalıştığını, aradığı şeyi her an düşündüğünü görüyordunuz.</p>

  <p>Oblomov, ona bu gücün, yeteneğin (olay ne olursa olsun, neyi nasıl yapacağını bilme yeteneğinin) nereden geldiğini anlayamıyordu.</p>

  <p>Şöyle düşünüyordu: “Bunun nedeni, kaşlarından birinin hiçbir zaman düz durmaması, biraz kalkık olması, bu kalkık kaşının hemen üzerinde incecik, belli belirsiz bir kırışıklığın bulunması olabilir... İşte orada gizleniyordur bu gücü...”</p>

  <p>Olga’nın yüzünde ne denli sakin, aydınlık bir ifade olursa olsun, o kırışık hep orada kalıyordu, kaşı da düzelmiyordu. Oysa dıştan belirgin bir güç, sert bir davranış ve eğilimler yoktu onda.</p>

  <p>Ayrıca, bir dişi aslan olmak, beceriksiz bir hayranına sert bir dille haddini bildirmek, konuk salonunda herkesi zekasıyla, köşeden birinin “Bravo! Bravo!” diye haykırması için şaşkına çevirmek değildi istediği.</p>

  <p>Hatta, kadınlara özgü o ürkeklik onda da vardı. Bir fare görünce korkmuyordu kuşkusuz, bir sandalye devrilince düşüp bayılmıyordu, ama evden biraz uzaklaşmaktan korkuyordu, gördüğü bir köylüden kuşkulanırsa yolunu değiştiriyordu, hırsızlar girmesin diye geceleri odasının penceresini sıkıca kapatıyordu. Sözün kısası, öteki kadınlardan farkı yoktu.</p>

  <p>Öte yandan, acıma duygusu güçlüydü! Hemen ağlayıveriyordu. Yüreği çok yumuşaktı. Sevgide son derece hassastı. Davranışlarında herkese karşı aşırı yumuşak, sevecen, nazikti... Yani tam bir kadındı Olga!</p>

  <p>Konuşmasında kimi zaman bir alay kıvılcımı hissediliyordu, ama o anda öylesine zarif, munis, sevimli oluyordu ki, herkes seve seve kabulleniyordu alayını.</p>

  <p>Ayrıca, esintiden korkmuyordu. Geceleri ince bir giysiyle dışarı çıkıyordu, hasta olmuyordu! Sağlıklıydı; iştahı yerindeydi; çok sevdiği yemekler vardı; o yemeklerin nasıl pişirileceğini de bilirdi.</p>

  <p>Evet, çoğu kadın bilir bunu; ama çoğu şu veya bu durumda ne yapacağını bilemez, bilse bile, ezbere ya da kulaktan dolma bilir ve bunu neden başka biçimde değil de böyle yaptıklarını bilemez, hemen teyzelerine veya kuzinlerine başvurur...</p>

  <p>Çoğu ne istediğini kendi de bilmez. Bir şey yapmaya karar verseler bile, yaptıklarını öylesine bezgin, öylesine yavaş yaparlar ki, ister istemez, bunun yapmaya değmez bir şey olduğunu düşünürsünüz. Bunun nedeni belki de kaşlarının yay biçiminde aynı düzeyde alınmış olması ve alınlarında o kırışığın bulunmamasıdır.</p>

  <p>Oblomov’la Olga arasında başkalarının görmediği gizli bir anlaşma vardı. Toplum içinde birbirlerine bakışlarının, birbirlerine söyledikleri özel bir anlamı olduğu düşünülmeyen her sözcüğün onlar için ayrı bir anlamı vardı. Her şeylerinde bir sevgi iması hissediliyordu.</p>

  <p>Olga, kendine olan bütün güvenine karşın, yemek masasında bilileri iki kişinin arasındaki, onunkine benzer bir aşktan söz edecek olsa hemen kulaklarına kadar kızarıyordu. Her aşk birbirine benzediği için de, sık sık kızarmak zorunda kalıyordu.</p>

  <p>Oblomov ise o durumda ne yaptığını bilemeden birden çay bardağını öyle bir kapıyor, çöreklere öyle bir saldırıyordu ki, birileri gülmeden edemiyordu.</p>

  <p>Olga ile Oblomov artık çok hassas, dikkatliydiler. Olga kimi zaman Oblomov’la görüştüğünü teyzesine söylemiyordu, Oblomov da parka gitmek üzere çıkarken evdekilere kente ineceğini söylüyordu. Ancak, her ne kadar Olga’nın aklı başındaysa, çevresine bilinçli bakıyorsa, dinçse, sağlığı yerindeyse de, son zamanlarda değişik haller gelmişti üzerine. Bazen huzursuzlaşıyordu, kara kara düşünüyor, bu durumunu kendine nasıl açıklayacağını bilemiyordu.</p>

  <p>Bazen, öğlen sıcağında, Oblomov’un koluna girmiş, yürürken birden tembel tembel başını onun omzuna yaslıyor, bir şey düşünmeden, çok bitkinmiş gibi, ısrarla susuyordu. Her zamanki canlılığı kayboluyordu; bitkin, sabit bakışını bir yerde tek bir noktaya dikiyordu. Bu bakışını başka bir noktaya çevirecek gücü bulamıyordu kendinde.</p>

  <p>Üstüne bir ağırlık çöküyor, göğsü daralıyor, içinde bir sıkıntı hissediyordu. Pelerinini çıkarıyor, omuzlarından atkısını alıyordu, bunun da bir yararı olmuyordu, göğsündeki daralma, içindeki sıkıntı geçmek bilmiyordu. Bir ağacın altına uzanmak, öyle saatlerce yatmak istiyordu.</p>

  <p>Oblomov’un eli ayağı tutuşuyor, eline bir dal alıp sallayarak onu serinletmeye çalışıyordu, ama Olga sabırsızca itiyordu onu, bir şey yapmasını istemiyordu, sıkılıyordu.</p>

  <p>Sonra birden derin bir soluk alıyor, kendine gelmiş gibi çevresine bakınıyor, Oblomov’un yüzüne bakıyor, elini sıkıyor, gülümsüyor, canlılığını, neşesini tekrar kazanıyor, kendini iyice toparlıyordu.</p>

  <p>Bir akşam özellikle çok fenalaşmıştı, bir çeşit uyurgezer Aşık gibi olmuştu. O akşam Oblomov onun başka bir yanını görmüştü.</p>

  <p>Boğucu bir sıcak vardı. Ormandan doğru ılık bir rüzgar esiyordu. Gökyüzü bulutlarla kaplıydı. Hava giderek kararıyordu. Baron, “Yağmur yağacak,” demiş, evine gitmişti.</p>

  <p>Teyze de odasına çekilmişti. Olga dalgın dalgın uzun süre piyano çalmıştı. Sonra bırakmıştı piyanoyu, Oblomov’a, “Çalamıyorum,” demişti. “Parmaklarım titriyor, içim daralıyor. Bahçede biraz dolaşalım.”</p>

  <p>İki yanı ağaçlık yollarda el ele uzun süre yürüdüler. Olga’nın elleri terli, yumuşaktı. Parka girdiler.</p>

  <p>Ağaçların, çalıların üzerine hüzünlü bir karanlık çökmüştü. İki adım ötesi görünmüyordu. Yılan gibi kıvrılarak uzayan kum patikalar belli belirsiz, hafif beyaz görünüyorlardı.</p>

  <p>Olga sürekli karanlığa bakıyor, Oblomov’a sokuluyordu. İki yanında ormanın iki duvar gibi yükseldiği dar bir yola neredeyse el yordamıyla girdiklerinde Olga birden ürperip, “Çok korkuyorum,” dedi.</p>

  <p>“Neyin var?” diye sordu Oblomov. “Korkma Olgacığım, ben yanındayım.”</p>

  <p>“Senden korkuyorum!” diye fısıldadı Olga. “Ama sanki hoşuma giden bir korku bu! Kalbim sıkışıyor. Ver elini, bak nasıl çarpıyor...”</p>

  <p>Ürpererek çevresine bakıyordu Olga. Birden iki kolunu Oblomov’un boynuna kuvvetlice dolayıp, titreyerek fısıldadı:</p>

  <p>“Görüyor musun, görüyor musun? Karanlıkta biri var, görmüyor musun?..”</p>

  <p>Giderek daha sıkı sarılıyordu Oblomov’a.</p>

  <p>“Kimse yok,” dedi Oblomov, ama o anda soğuk bir ürperti geçti sırtından.</p>

  <p>“Çabuk, bir şeyle kapa gözlerimi... sıkı sıkı!” diye fısıldadı Olga... “Şimdi iyiyim...” Heyecanlı, ekledi: “Sinirlerimin bozuk olmasından galiba... Bak, tekrar orada! Kimdir acaba? Bir banka oturalım...”</p>

  <p>Oblomov el yordamıyla bir bank buldu, Olga’yı oturttu.</p>

  <p>“Eve dönelim Olga,” dedi. “İyi değilsin sen.”</p>

  <p>Olga başını Oblomov’un omzuna dayadı.</p>

  <p>“Hayır, burası daha serin, içimde bir sıkıntı var.”</p>

  <p>Sıcak soluğu Oblomov’un yanağını yakıyordu.</p>

  <p>Oblomov eliyle Olga’nın başını tuttu. Başı ateş gibiydi. Göğsü inip kalkıyor, soluk almakta güçlük çekiyordu, arada çabuk çabuk soluyunca biraz rahatlar gibi oluyordu. Oblomov huzursuzdu.</p>

  <p>“Eve gitsek daha iyi olmaz mıydı?” dedi. “Yatardın biraz...”</p>

  <p>Olga zor işitilir bir sesle, baygın, “Hayır, hayır, rahat bırak beni, dokunma...” dedi. Göğsünü gösterdi, “Buram yanıyor...”</p>

  <p>Oblomov telaşlandı.</p>

  <p>“Evet, hadi kalk, eve gidiyoruz...”</p>

  <p>“Hayır, dur biraz, şimdi geçer...”</p>

  <p>Oblomov’un elini kuvvetlice sıkıyor, arada yaklaşıp onun gözlerinin içine bakıyor, uzun süre susuyordu. Sonra, önce sessiz, arkasından hıçkıra hıçkıra ağlamaya başlıyordu. Oblomov ne yapacağını, ne diyeceğini şaşırıyordu. Endişeli, “Tanrı aşkına, hemen eve gidelim Olga!” diyordu.</p>

  <p>Olga hıçkırıklar arasında, “Bir şeyim yok,” diye cevap veriyordu. “Bırak, ağlayayım... Gözyaşlarını ateşimi geçirecektir, rahatlayacağım. Hep sinirimden oluyor bu...”</p>

  <p>Oblomov, karanlıkta Olga’nın nasıl derin derin soluduğunu dinliyor, onun sıcak gözyaşlarının eline damladığını, elini sıktığını hissediyordu.</p>

  <p>Parmağını oynatmıyor, soluğunu tutuyordu. Olga’nın başı omzundaydı, soluğu yanağını yakıyordu... O da titriyordu, ama dudağını Olga’nın yanağına dokundurmaya cesaret edemiyordu.</p>

  <p>Bir süre sonra Olga yavaş yavaş sakinleşmeye, düzenli soluk almaya başladı... Ama sesi çıkmıyordu. Onun uyuduğunu düşündüğü için kıpırdamaya korkuyordu Oblomov.</p>

  <p>“Olga!” diye fısıldadı.</p>

  <p>Olga derinden bir soluk aldıktan sonra fısıltıyla karşılık verdi:</p>

  <p>“Ne var?” Bitkin, ekledi: “Geçti işte... Şimdi rahat soluk alabiliyorum.”</p>

  <p>“Gidelim öyleyse,” dedi Oblomov.</p>

  <p>Olga isteksiz, “Gidelim!” diye tekrarladı. Sonra, Oblomov’un elini sıkarak, pek mutlu, fısıldadı: “Sevgilim!”</p>

  <p>Başını Oblomov’un omzuna yaslanıp eve kadar öyle yürüdü.</p>

  <p>Salonda Olga’nın yüzüne baktı Oblomov: Bitkindi, ama rüyadaymış gibi tuhaf bir gülümseme vardı yüzünde.</p>

  <p>Divana oturttu onu, yanında yere diz çöktü, derin bir sevgiyle ellerini öpmeye başladı.</p>

  <p>Olga, yüzünde hep o gülümseme, Oblomov’a bakıyordu. Ellerini öpmesi için ona bırakmıştı. Sonra Oblomov giderken kapıya kadar da bakışlarıyla yolcu etti onu.</p>

  <p>Oblomov kapıda durup Olga’ya baktı: Olga, yüzünde hep o (sanki yüzünden silip atamadığı) bitkin, sıcak gülümseme, bakıyordu ona... Düşünceli çıktı odadan Oblomov. Bu gülümsemeyi bir yerde görmüştü. Bir kadının böyle gülümsediği bir tablo hatırlıyordu... ama Cordelia değildi o kadın...</p>

  <p>Ertesi gün adam yollayıp Olga’nın sağlık durumunu sordurdu. Tanrı’ya şükür, iyi olduğu, Oblomov’u yemeğe bekledikleri, akşam da hep birlikte beş versti ötede havai fişek gösterisine gidecekleri haberi geldi. Habere inanamadı Oblomov, kalkıp kendi gitti. Bir çiçek gibi taptazeydi Olga. Gözleri ışıl ışıldı, dinçti, yanakları al aldı, sesi çın çın ötüyordu! Ama Oblomov yanına gidince yüzü ansızın bir şaşkınlık ifadesiyle kaplanmıştı, neredeyse bir çığlık atacaktı. Oblomov “Dünden bu yana nasılsın?” diye sorunca yüzü kıpkırmızı oldu. Telaşlandı, “Sinirsel hafif bir bunalımdı,” dedi. “Teyzem akşamları erken yatmam gerektiğini söylüyor. Son zamanlarda nedense böyle oluyorum...”</p>

  <p>Olga sözünün sonunu getirmedi, özür diliyormuş gibi öte yana döndü. Neden sıkıldığını kendi de bilmiyordu. Dün akşamki kötü durumunu hatırlamak ona neden acı veriyordu, içini yakıyordu?</p>

  <p>Bir şeyden utanıyor; birine (kendine mi, Oblomov’a mı) kızdığını bilemiyordu. Arada bir, Oblomov’u daha sevimli, kendine yakın bulduğunu, onu gözyaşları dökesiye sevdiğini, dün akşam ona çok değişik bir yakınlık duyduğunu hissediyordu...</p>

  <p>Gece uzun süre uyuyamamış, sabahleyin bahçeye çıkmış, parktan eve, evden parka tek başına, heyecan içinde gidip gelmiş, hep düşünmüş, düşünmüştü. Kafasında bir sürü soru vardı, arada kah kaşlarını çatarak kah birden kızararak kah bir şeye gülümseyerek bu sorulara cevaplar bulmaya çalışmış, ama hiçbirine bir cevap bulamamıştı. Canı sıkkın, “Ah Sonyacığım!” diye geçiriyordu içinden. “Ne mutlusun sen! Benim durumumda hemen verirdin kararını!”</p>

  <p>Peki ya Oblomov? Dün akşam soluğunun yanağını yaktığı, sıcak gözyaşlarının eline damladığı, onu eve kadar neredeyse kucağında götüren Oblomov, onun kalbinin yumuşak fısıltısını duymasına karşın, yol boyunca neden ağzını açıp bir şey söylememişti Olga’ya, onun bu durumuna bir tepki vermemişti?.. Oysa onun yerinde başka biri olsaydı...</p>

  <p>Oblomov gençliğini, her şeyi bilen, hayatla ilgili sorunları çoktan halletmiş, hiçbir şeye inanmayan ve olayları soğukkanlılıkla, akıllıca çözümleyen gençler arasında geçirmiş olsa da, onun ruhunda dostluğa, sevgiye, insan onuruna karşı bir sıcaklık vardı ve insanlar hakkında ne kadar yanıldıysa, bir o kadar da yanılmamıştı; yüreği sızlamıştı, ama karşısındakinin iyiliğinden, güvenirliliğinden hiçbir zaman kuşku etmemişti. Kadının erdemi önünde hep saygıyla eğilmiş, onun üstünlüğünü ve hakkını kabul etmiş, ona karşı her türlü özveride bulunmuştu.</p>

  <p>Ne var ki, iradesi erdeme ve masumluğa olan saygısını açıkça itiraf edecek kadar güçlü değildi. Onların kokusunu usulca içine çekiyor, ama erdeme saygıdan söz edilmesine bile tahammülü olmayan azgın kötümserler korosuna açıkça katılıyor, kendi de bu konuda olumsuz şeyler söylüyordu.</p>

  <p>İnsanların konuşmaları sırasında geçen iyi, gerçek, temiz bir sözcüğün konuşmaya ne denli ağırlık kazandırdığını, konuyu nasıl başka, derin bir yöne çevirdiğini hiç anlayamıyordu. Sahte bir utanma süsü katmadan, cesaretle ve yüksek sesle, erkekçe söylenen bir sözcüğün toplumdaki alaycıların iğrenç eleştirileri içinde kaybolmayacağını, toplumsal yaşamın derinlerine bir inci gibi ineceğini, her zaman kendine bir sedef bulacağını bilmiyordu.</p>

  <p>Çoğu kimse iyi şeylerden söz ederken utancından kızararak duraksar; ama anlamsız, saçma şeyleri, ne yazık ki, onların da boşa gitmeyeceğinden, kötü, uzun, kimi zaman da silinmez izler bırakacağından kuşku etmeden, cesaretle, yüksek sesle söyler.</p>

  <p>Ne var ki, Oblomov dürüsttü: Onun vicdanında soğuk, ruhsuz bir kötümserliğin heyecansız, mücadelesiz en küçük bir lekesi bile yoktu. İnsanların her gün atlarını, eşyalarını, bazılarının da kadınlarını nasıl değiştirdikleriyle ve bu değişikliklerin kendilerine kaça patladığıyla ilgili anlatılanları dinlemekten sıkılırdı.</p>

  <p>Onurunu, şerefini yitiren erkekler için kaç kez acı çekmiş, çamura düşen tanımadığı bir kadın için ağlamış, ama sosyetenin diline düşmekten korktuğu için sesini çıkarmamış, susmuştu. Bunun keşfedilmesi gerekiyordu: Olga keşfetmişti. Bu çeşit insanlarla erkekler alay ederler, ama kadınlar hemen fark ederler onları: Temiz yürekli, aklı başında kadınlar, böyle insanları kendilerine yakın hissederek severler onları; öyle olmayan kadınlar ise kötülüklerinden kurtulmak için onlarla yakınlaşmaya çalışırlar.</p>

  <p>Yaz sona eriyordu artık. Sabahlar ve akşamlar şimdi daha rutubetli, daha karanlıktı. Solan yalnızca leylaklar değildi, ıhlamurlar da, meyve ağaçları da solmuştu. Olga ile Oblomov her gün görüşüyorlardı.</p>

  <p>Hayatı yakalamıştı Oblomov, yani uzun zaman önce bıraktığı şeyleri tekrar elde etmişti. Fransa elçisinin Roma’dan neden geri çekildiğini; İngilizlerin Doğuya gemilerle neden asker gönderdiklerini biliyordu artık: Almanya’da veya Fransa’da yeni bir demiryolunun ne zaman yapılacağıyla ilgileniyordu. Ama Oblomovka’dan büyük köye yolun ne zaman açılacağını merak etmiyor, adliyeye gidip vekalet işini halletmiyor, Ştoltz’un mektubuna cevap vermiyordu.</p>

  <p>Bildiği yalnızca, Olga’nın evinde günlük konuşulan şeyler, yazlığa gelen gazetelerde yazılanlar ve Olga’nın ısrarıyla izlediği yabancı edebiyattı. Geri kalan her şeyi temiz aşkı yutmuştu.</p>

  <p>Bu tozpembe atmosferde gerçekleşen sık değişikliklere karşın, önemli olan, ufukta hiçbir bulutun bulunmamasıydı. Olga arada bir Oblomov’a aşkını düşünecek olduğunda, aşkını düşünmekten arta kalan zaman kalbinde boş yer olursa, sorularına Oblomov’dan kendisini rahatlatan hazır cevaplar gelmezse sessizleşiyor, duruluyor, canlılığını, yaşama isteğini yitiriyor; üzerine kasvet çöküyor, derin bir hüzne kapılıyordu. Yılan gibi, soğuk bir şey giriyordu kalbine, hayallerden uzaklaştırıyordu onu ve aşkın ılık, masalsı dünyası her şeyin gri göründüğü bir sonbahar gününe dönüşüyordu.</p>

  <p>Olga bu eksikliğin, mutluluğunun yarım olmasının nereden geldiğini soruyordu kendine. Onun için eksik olan neydi? Başka ne gerekliydi ona? Kaderi bu muydu... Oblomov’u sevmek miydi? Bu aşkın doğruluğu, Oblomov’un sevecenliğinden, iyiye olan inancından, daha çok da, Olga’nın daha önce hiçbir erkeğin gözlerinde görmediği inceliğinden, kibarlığından belliydi.</p>

  <p>Onun her bakışına Oblomov’un aynı anlayışlı bakışla karşılık vermemesi; onun sesinde, bir zamanlar Olga’nın rüyasında veya uyanıkken duyduğu o sesin tınısının olmaması... Bunları düşünmek, beklemek bir hayal kırıklığı, bir sinir bozukluğu değil miydi?</p>

  <p>Hem sonra, bu aşktan uzaklaşmak istese, nasıl yapacaktı bunu? Olan olmuştu artık: Seviyordu... İstediği zaman bir giysi gibi çıkarıp atamazdı bu sevgiyi. Şöyle geçiriyordu içinden: “insan hayatta iki kez sevemez, bunun ahlaksızlık olduğunu söylüyorlar...”</p>

  <p>Böylece öğreniyordu aşkı Olga, onu kendi üzerinde deniyor, her yeni adımı gözyaşlarıyla veya gülümsemeyle karşılıyor, her adım üzerinde derin derin düşünüyordu. Sonra, Oblomov’u öylesine korkutan, gözyaşlarını da gülümsemesini de gizleyen o dikkatli yüz ifadesi çıkıyordu ortaya.</p>

  <p>Ne var ki, Olga düşüncelerinden, verdiği mücadeleden Oblomov’a hiç söz etmiyordu.</p>

  <p>Oblomov aşkı öğrenmeye çalışmıyordu, kendini, Ştoltz’a sözünü ettiği tatlı hayallerine bırakmıştı. Zaman zaman hayatın bulutsuz, ışıl ışıl olduğuna inanmaya başlamıştı; tekrar Oblomovka’yı, hoş, hayatı toz pembe gören dost insanlarla geçireceği, verandada oturup dolu dolu mutlu hayatını düşüneceği günlerin hayalini kuruyordu.</p>

  <p>Şimdi kimi zaman Olga’dan gizli, kendini bu hayallere kaptırdığı oluyordu. İki kez de, geç kalan Olga’yı beklerken koruda uyuyakalmıştı... Gene birden bulutlar kaplamıştı içini.</p>

  <p>Bir gün birlikte ağır ağır, hiç konuşmadan yürüyerek bir yerden dönüyorlardı. Tam şoseye yeni sapmışlardı ki, bir kupa arabası yanlarından tozu dumana katarak geçti. Arabada Sonya ile kocası, ayrıca bir kadınla erkek vardı...</p>

  <p>Sonya’nın çığlığı duyuldu:</p>

  <p>“Olga! Olga! Olga Sergeyevna!”</p>

  <p>Araba durdu. İki erkekle iki kadın indiler arabadan, Olga’nın çevresini aldılar, dönüp Oblomov’a bakmadan selamlaşmaya, öpüşmeye, hep bir ağızdan konuşmaya başladılar. Sonra hepsi birden Oblomov’a döndüler, erkeklerden biri saplı gözlüğüyle baktı ona.</p>

  <p>Sonya, alçak sesle, “Kimdir bu?” diye sordu.</p>

  <p>Olga tanıştırdı Oblomov’u:</p>

  <p>“İlya İlyiç Oblomov.”</p>

  <p>Hep birlikte eve doğru yürümeye başladılar. Oblomov keyifsizdi. Gruptan geride kalmıştı, kimseye fark ettirmeden çiti geçip korudan evine gitmeyi düşünüyordu. Olga bakışıyla vazgeçirdi onu. Bu o kadar önemli değildi, ama iki kadınla iki erkek tuhaf tuhaf bakıyorlardı ona. Belki bunu da umursamazdı. Çünkü uykulu, bezgin, sıkıntılı görünümü, özensiz giyinişi yüzünden herkes hep böyle bakardı ona. Ama bu iki çift, tuhaf bakışlarını ondan Olga’ya çeviriyorlardı. Onların Olga’ya böyle tuhaf, kuşkulu bakışı Oblomov’un kalbini birden buz gibi yapmıştı. İçini bir şey kemiriyordu, ama öylesine acıtırcasına, sıkıntı verircesine kemiriyordu ki, dayanamamış, evine gitmişti. Dalgındı, çok üzgündü.</p>

  <p>Ertesi gün Olga’nın tatlı konuşmaları, sevimli şakaları sıkıntısının dağılmasına yetmedi. Olga’nın ısrarlı soruları karşısında başının ağrıdığını söylemek, başına bir şişe kolonya dökülmesine razı olmak zorunda kaldı. Daha sonraki gün geç vakit eve döndüklerinde teyze aşırı dikkatli baktı onların (özellikle Oblomov’un) yüzüne; sonra iri, biraz şiş gözkapaklarım indirdi, göz ucuyla onları izledi ve bir dakika dalgın durduktan sonra bol bol ispirto kokladı.</p>

  <p>Oblomov acı çekiyor, ama bir şey söylemiyor; kuşkularını Olga’ya açmaya, onu huzursuz etmekten korktuğu için cesaret edemiyordu. Ayrıca, doğruyu söylemek gerekirse, kendinden de, bu huzur dolu, bulutsuz dünyayı böylesine sert bir sorunla bozmaktan da çekiniyordu.</p>

  <p>Olga’nın Oblomov’u sevmekle hata yapıp yapmadığı, aşklarının bir hata olup olmadığı, kimi zaman geceleri ormanda buluşmaları sorun değildi artık.</p>

  <p>Dehşet içinde düşünüyordu Oblomov: “Onu öpmeye kalkıştım, ahlak yönünden bir suç bu, hem de çok büyük bir suç! Oysa öpmeye gelene kadar birçok aşamalardan geçmek gerekir: el ele tutmak, itiraflar, mektuplaşmalar... Evet, bütün bu aşamaları geçtik.” Başını dik tutarak düşünmeyi sürdürüyordu: “Üstelik, benim niyetim temizdi ve ben...”</p>

  <p>Birden dağılıyordu bulutlar, bayram yeri gibi ışıklar içinde, apaydınlık, güneşli Oblomovka yemyeşil tepeleriyle, gümüş gibi parlayan deresiyle geliyordu gözünün önüne. İki yanı ağaçlı uzun bir yolda, eli Olga’nın belinde dalgın, yürüyorlar, kameriyede ya da verandada oturuyorlardı...</p>

  <p>Karşılaştıkları herkes öne eğilerek saygıyla selamlıyordu onları. Sözün kısası, her şey Ştoltz’a anlattığı gibiydi.</p>

  <p>Endişeli, sürdürüyordu düşünmeyi: “Evet, evet, böyle başlamam gerekirdi! Üç kez ‘seviyorum’, leylak dalı, itiraf, bütün bunlar bir ömür sürecek bir mutluluğun kanıtıydı. Bütün bunlar temiz bir kadının ömründe yalnızca bir kez olabilecek şeylerdi...” Arada şöyle bir düşünce geliyordu aklına: “Peki ben neyim? Kimim ben?”</p>

  <p>“Bir kadın avcısı, bir çapkınım! Bir tek, şu baygın bakışlı, kırmızı burunlu, yaşı geçmiş iğrenç kadın düşkünü gibi, bir kadından yürüttüğüm çiçeği yakama takıp, bir arkadaşımın kulağına zaferimi fısıldamadığım kaldı. Aman Tanrım, ne durumlara düştüm ben! Uçurum burada işte! Olga da bu uçurumun üzerinde yükseklerde uçmuyor, uçurumun dibinde o... Neden, neden...”</p>

  <p>Oblomov’un gücü tükeniyordu; hayatının gökkuşağı renkleri solduğu için, Olga kurban olacağı için, bir çocuk gibi ağlıyordu. Aşkının baştan sona bir suç, vicdanında bir leke olduğunu düşünüyordu.</p>

  <p>Bütün bunlardan yasal bir kurtuluşun olduğu aklına gelince birden aydınlandı Oblomov’un kafasının içi: Olga’ya elinde bir yüzükle, evlenme önerisinde bulunabilirdi.</p>

  <p>Sevinçle şöyle geçirdi içinden: “Evet, evet, alacağım cevap utangaç bir bakışla onay olacaktır... Hiçbir şey söylemeyecektir, yüzü kıpkırmızı olacak, ruhunun derinliklerine varıncaya kadar gülümseyecektir, sonra gözleri dolacaktır...”</p>

  <p>Gözyaşları, gülümsemesi, bir şey söylemeden uzattığı eli, hareketlerinde beliren mutlu telaş, sonra uzun, çok uzun bir konuşma, baş başa fısıldaşma, iki ruhun güven dolu fısıldaşması, iki hayatın bir hayatta birleşmesi!..</p>

  <p>Önemsiz şeylerden, günlük konuşmalardan aşk fışkıracak, onlardan başka kimse bunu fark edemeyecekti. Hiç kimse bakışlarıyla küçümseyemeyecekti onları...</p>

  <p>Birden pek ciddi, pek mağrur bir ifadeyle kaplanıyordu Oblomov’un yüzü.</p>

  <p>Kendi kendine şöyle diyordu: “Evet, doğru, temiz, güçlü mutluluk burada işte! Ne ayıp şeydi şimdiye kadar bu çiçekleri saklamam, aşkın yalnızca kokusunu içime çekmem, bir çocuk gibi, buluşma yolları aramam, mehtaplı gecelerde dolaşmam, bir genç kızın kalbinin nasıl attığını dinlemem, onun hayallerini yakalamaya çalışmam!.. Aman Tanrım!”</p>

  <p>Kulaklarına kadar kızarmıştı Oblomov.</p>

  <p>“Olga bu akşam öğrenecek, aşkın insana ne sorumluluklar yüklediğini: Bugün son kez baş başa, yalnız buluşacağız, bugün...”</p>

  <p>Elini kalbinin üzerine koydu: Çok hızlı, ama dürüst insanlarda olduğu gibi düzenli, çarpıyordu kalbi. Olga’ya buluşmalarının artık gerekmeyeceğini söylediğinde onun nasıl üzüleceğini düşündükçe heyecanlanıyordu. Sonra ürkek ürkek niyetini açıklayacaktı ona; ama önce onun neler düşündüğünü öğrenmeye çalışacaktı, üzüntüsünün tadını çıkaracak, sonra da...</p>

  <p>Daha sonra Olga’nın utangaç “evet” deyişini, gülümsemesini, gözyaşlarını, elini sessizce ona uzatışını; fısıldayarak uzun uzun anlatacaklarını, herkesin önünde öpüşeceklerini getiriyordu gözünün önüne.</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sgc-4" id="sigil_toc_id_21"><span class="sgc-1">XII</span></h3>

  <p class="px">Olga’yı görmek için koşarak çıktı evden. Vardığında Olga’nın evde olmadığını, çıktığını söylediler. Köye gitti, Olga orada da yoktu. Sonra uzaktan gördü onu. Bir melek gibi gökyüzüne yükseliyordu sanki, tepeye çıkıyordu. Adımlarını yumuşak atıyor, pek edalı yürüyordu.</p>

  <p>Arkasından yürüdü Oblomov. Ama Olga otlara neredeyse basmadan, sanki uçuyormuş gibi yürüyordu. Tepenin yarısına çıktığında seslendi Olga’ya.</p>

  <p>Olga durup bekledi onu. Oblomov on beş, yirmi adım kadar yaklaşınca tekrar yürümeye başladı, Oblomov gene gerilerde kaldı. Sonra tekrar durdu, gülmeye başladı.</p>

  <p>Sonunda, Olga’nın kendisinden artık daha fazla uzaklaşmayacağını düşünerek durdu. Olga koşarak birkaç adım yaklaştı ona, elini tuttu, gülerek onu peşi sıra yukarı doğru çekmeye başladı. Koruluğa girdiler. Oblomov şapkasını çıkardı, Olga mendiliyle onun alnını sildi, şemsiyesini sallayarak yüzünü yelpazeledi. Olga pek bir neşeli, konuşkan, canlıydı. Ama arada bir coşuyor, sonra ansızın dalgınlaşıyordu. Gölge bir yere oturduklarında sordu Olga:</p>

  <p>“Tahmin et bakalım, dün akşam ne yaptım?”</p>

  <p>“Kitap mı okudun?”</p>

  <p>Olga başını iki yana salladı.</p>

  <p>“Bir şeyler yazdın?”</p>

  <p>“Hayır.”</p>

  <p>“Şarkı söyledin?”</p>

  <p>“Hayır. Fal baktırdım! Kontesin kahya kadını dün bizdeydi. İskambil falı bakmayı biliyor, rica ettim ona...”</p>

  <p>“Peki ne çıktı falında?”</p>

  <p>“Hiçbir şey. Yolculuk çıktı... Sonra kalabalık, yanımda sarışın bir adam, her yerde... Kadın, Katya’nın yanında birden, kupa papazının sürekli beni düşündüğünü söyleyiverince kıpkırmızı oldum. Kupa papazının kim olduğunu düşündüğümü sorunca kağıtları karıştırıp koşarak çıktım odadan.” Birden sordu Olga:</p>

  <p>“Düşünen sensin beni, değil mi?”</p>

  <p>“Ah!” dedi Oblomov. “Birazcık daha az düşünmek mümkün olsaydı...”</p>

  <p>Olga dalgın, “Ya ben!” dedi. “Başka türlü nasıl yaşanabileceğini bile unuttum. Geçen hafta gücenip iki gün gelmediğinde, hatırlıyor musun, kızmıştın bana... birden değişmiştim, huysuz biri olup çıkmıştım. Senin Zahar’la didiştiğin gibi ben de Katya’yla didiştim durdum. Kızcağızın gizli gizli ağladığını görüyordum, ama hiç acımıyordum ona. Teyzemin sorularına cevap vermiyor, ne dediğini bile dinlemiyordum. Bir şey yapmıyor, bir yere çıkmıyordum. Ama sonra sen geldin, birden düzeldim. Leylak rengi entarimi Katya’ya hediye ettim.”</p>

  <p>Oblomov heyecanlı, “İşte aşk budur!” dedi.</p>

  <p>“Aşk olan nedir? Leylak rengi entari mi?”</p>

  <p>“Her şey! Senin söylediklerinden kendimi tanıyorum. Sensiz benim için gün de yok, hayat da; rüyalarımda hep çiçekli vadiler görüyorum. Seni görünce iyi, çalışkan bir insan oluveriyorum; görmeyince içim kararıyor, tembelleşiyorum, yatmak, hiçbir şey düşünmemek istiyorum... ‘Sev, sevmekten utanma’, diyorum kendi kendime...”</p>

  <p>Birden sustu Oblomov. “Neler söylüyorum ben? Buraya bunun için mi geldim?” diye geçirdi içinden. Öksürmeye başladı. Kaşlarını çatmıştı.</p>

  <p>Olga sordu:</p>

  <p>“Peki ya birden ölürsem?”</p>

  <p>Oblomov kayıtsız bir tavırla, “Bu da nereden çıktı şimdi?” dedi.</p>

  <p>“Evet,” dedi Olga. “Üşütebilirim, ateşim çıkar, buraya geliyorsun, beni bulamıyorsun, eve geliyorsun, hasta olduğumu söylüyorlar, ertesi gün de aynı şey. Odamın panjurları kapalıdır; doktor başını iki yana sallıyor; Katya iki gözü iki çeşme, parmaklarının ucuna basarak yanına çıkıyor, ‘çok hasta, ölüyor...’ diyor.” Oblomov birden haykırdı:</p>

  <p>“Ah!..”</p>

  <p>Olga gülmeye başladı. Oblomov’un yüzüne bakarak, “Ne yaparsın o zaman?” diye sordu.</p>

  <p>“Ne mi? Ya aklımı yitiririm ya da kafama bir mermi sıkarım, o zaman iyileşirsin!”</p>

  <p>Olga korkmuştu.</p>

  <p>“Hayır, hayır, kapat bu konuyu!” dedi. “Neler söylüyorsun öyle? Ölü olarak çıkma karşıma lütfen, ölülerden korkarım ben...” Oblomov güldü, Olga da...</p>

  <p>Olga bu saçma konuşmayı kesip, “Tanrım, çocuk gibiyiz!” dedi. Oblomov tekrar güldü.</p>

  <p>“Bak... Bir şey söylemek istiyordum sana,” dedi.</p>

  <p>Olga birden Oblomov’a döndü.</p>

  <p>“Nedir?”</p>

  <p>Oblomov ürktü. Susuyordu.</p>

  <p>“Hadi söyle,” dedi Olga.</p>

  <p>Korkuyordu Oblomov.</p>

  <p>“Bir şey söylemeyecektim,” diye mırıldandı. “Öylesine söyledim işte...”</p>

  <p>“Hayır, aklında bir şeyler var senin.”</p>

  <p>Oblomov susuyordu. Olga, “Kötü bir şeyse söyleme, daha iyi,” dedi. Bir an durup ekledi: “Hayır, hayır, söyle!”</p>

  <p>“Yok bir şey, önemsiz bir şeydi...”</p>

  <p>Olga Oblomov’un ceketinin iki yanından tutmuş, ısrar ediyordu: “Hayır, hayır! Hadi, söyle!”</p>

  <p>Onu kendine öylesine yakın çekmişti ki, Oblomov Olga’yı öpmemek için başını bir sağa, bir sola çevirmek zorunda kalmıştı.</p>

  <p>O anda öpebilirdi Olga’yı, ama onun o korkunç “asla”sı kulaklarında çınlıyordu.</p>

  <p>Israr ediyordu Olga:</p>

  <p>“Hadi söyle!..”</p>

  <p>Oblomov direniyordu:</p>

  <p>“Yapamam, olmaz...”</p>

  <p>“‘Karşılıklı güvenin, mutluluğun temeli olduğunu’ söyleyen sen değil miydin? Ya, ‘yürekte dostun gözünün göremeyeceği tek bir kıvrım olmaması gerektiğini’ söyleyen? Kimin sözleri bunlar?” Oblomov durgun, “Yalnızca şunu söylemek istiyordum,” diye başladı. Seni o kadar çok, o kadar çok sevdiğimi, öyle ki, eğer...” Sustu Oblomov.</p>

  <p>Olga sabırsız, sordu:</p>

  <p>“Evet?”</p>

  <p>“Şimdi benden başka birini sevecek olsan ve o seni mutlu edebilecekse, o zaman ben... sessiz sedasız içime gömerdim acımı, yerimi ona bırakırdım.”</p>

  <p>Olga birden bıraktı Oblomov’un ceketini, şaşkınlık içinde sordu:</p>

  <p>“Neden? Ben bunu anlayamıyorum işte. Ben kimseye bırakmazdım seni, başkasıyla mutlu olmanı istemiyorum ben. Aklımın almadığı bir şey bu.” Bakışları dalgın dalgın, ağaçlarda dolaşıyordu. Bir süre sustuktan sonra sordu:</p>

  <p>“Demek sevmiyorsun sen beni?”</p>

  <p>“Tam tersi, kendimi feda edecek kadar seviyorum. Senin için böyle bir şeyi yapabileceğime göre...”</p>

  <p>“Neden yapacaksın böyle bir şeyi? Kim istiyor bunu senden?” “Sen başka birini sevecek olursan,” diyorum.</p>

  <p>“Başka birini ha! Aklını mı yitirdin sen? Neden başka birini seveyim, seni seviyorum ben! Peki sen başka birini sevebilir misin?” “Benim dediğime ne bakıyorsun sen? Ben saçmalıyorum, sen de inanıyorsun! Hiç de öyle demek istememiştim...”</p>

  <p>“Ne demek istemiştin peki?”</p>

  <p>“Sana karşı suçlu olduğumu, hem de uzun zamandır...”</p>

  <p>“Ne için? Nasıl? Sevmiyor musun beni yoksa? Şaka yapıyordun belki, ha? Çabuk söyle!”</p>

  <p>Oblomov üzgün, “Hayır, hayır, öyle değil!” dedi. Kararsız, ekledi: “Bak ne diyeceğim... Seninle hep... gizli görüşüyoruz...”</p>

  <p>“Gizli mi? Neden gizli? Seni hemen her gördüğümde teyzeme söylüyorum...”</p>

  <p>Oblomov huzursuz, sordu:</p>

  <p>“Her görüştüğümüzde mi?”</p>

  <p>“Bunda ne kötülük var?”</p>

  <p>“Kusura bakma ama, çok önceden söylemeliydim sana bunun doğru olmadığım...”</p>

  <p>“Söyledin...”</p>

  <p>“Söyledim mi? Ya! Demek gerçekten... ima ettim sana bunu... Öyleyse, yapmam gerekeni yapmışım.”</p>

  <p>Üzerinden ağır sorumluluk yükünü Olga’nın böylesine kolaylıkla alması Oblomov’u rahatlatmıştı.</p>

  <p>“Başka ne var?” diye sordu Olga.</p>

  <p>“Başka... Hepsi bu kadardı.”</p>

  <p>Olga kararlı bir tavırla, “Yalan!” dedi. “Bir şey daha var; her şeyi söylemedin.”</p>

  <p>Oblomov, sözcüklere özensiz bir hava vermeye çalışarak, “Evet, bence...” diye başladı.</p>

  <p>Ama birden sustu. Olga bekliyordu. Oblomov ürkek ürkek baktı Olga’nın yüzüne, “Bence daha seyrek görüşmeliyiz,” diye ekledi.</p>

  <p>Olga sustu. Bir süre düşündükten sonra sordu:</p>

  <p>“Neden?”</p>

  <p>“İçimde bana acı veren bir yılan var: Vicdan azabı bu... Uzun süre yalnız, baş başa kalıyoruz. Heyecanlanıyorum, yüreğim sızlıyor.” Güçlükle getirdi sözünün sonunu:</p>

  <p>“Sen de huzursuz oluyorsun... Korkuyorum...”</p>

  <p>“Korktuğun nedir?”</p>

  <p>“Daha çok gençsin Olga, dünyada ne tehlikeler olduğundan haberin yok. Bazen kendine hakim olamaz insan. Şeytana kapılır, gözü bir şey görmez, ne yaptığını bilemez, gözlerinde şimşekler çakar... Düşünemez olur; temizliğe, masumluğa olan saygısını, her şeyini bir fırtına alıp götürür. İnsan kendini kaybeder, tutkularının esiri olur, o zaman ayaklarının altında dipsiz bir uçurum açılır.</p>

  <p>Böyle söylerken ürpermişti bile Oblomov. Olga gözlerini iri iri açıp baktı ona.</p>

  <p>“Ne olmuş? Açılsın varsın!”</p>

  <p>Oblomov susuyordu. Başka bir şey söylemesine gerek kalmamıştı.</p>

  <p>Olga uzun uzun baktı Oblomov’un yüzüne. Alnındaki kırışıklarda, satır satır bir şeyler okuyormuş gibiydi. Oblomov’un ağzından çıkan her sözcüğü, onun her bakışını hatırlıyordu. Aşkımn bütün seyrini geçiriyordu aklından, bahçedeki o karanlık geceye gelince birden kıpkırmızı oldu yüzü. Çabuk çabuk konuşarak şöyle dedi:</p>

  <p>“Saçmalıyorsun! Senin gözlerinde şimşekler çaktığını hiç görmedim ben... Sen bana daha çok...” Gülümseyerek ekledi Olga: “Dadım Kuzminiçna’nın baktığı gibi bakıyorsun!”</p>

  <p>“Şaka ediyorsun Olga, oysa ben ciddiyim... Hem, söyleyeceklerimi de bitirmedim daha.”</p>

  <p>“Başka ne var?” diye sordu Olga. “Gene mi uçurum?”</p>

  <p>Oblomov içini çekti.</p>

  <p>“Bir de, seninle artık yalnız... görüşmemeliyiz...”</p>

  <p>“Neden?”</p>

  <p>“Doğru değil de ondan.”</p>

  <p>Olga düşünceye dalmış, “Evet, bunun doğru olmadığını söylüyorlar,” dedi. “Neden, doğru değilmiş biliyor musun?”</p>

  <p>“Durumu öğrendiklerinde, olay duyulduğunda diyeceklerdir ki...” “Kim ne diyebilir? Annem yok benim. Olsaydı, yalnızca o sorabilirdi bana, seninle neden görüştüğümü ve yalnızca onun karşısında ağlayarak söylerdim, kötü bir şey yapmadığımızı. İnanırdı bana.” Sordu Oblomov’a, “Başka kim karışabilir ki bana?” “Teyzen,” dedi Oblomov.</p>

  <p>“Teyzem mi?”</p>

  <p>Olga üzgün, hayır anlamına başını salladı:</p>

  <p>“Teyzem hiçbir şey sormaz bana. Evden çıkıp gidecek olsam beni arayıp sormaz bile. Döndüğümde ben de ona nereye gittiğimi, ne yaptığımı söylemem. Başka kim?”</p>

  <p>“Başkaları, herkes... Geçen gün Sonya gülümseyerek nasıl baktı bize?.. Yanındakiler de...”</p>

  <p>Oblomov o günden sonra ne kadar tedirgin olduğunu anlattı Olga’ya.</p>

  <p>Sonra sürdürdü konuşmasını:</p>

  <p>“Yalnızca bana öyle baksaydı umursamazdım, ama arkasından gene öyle gülümseyerek sana bakınca ellerim ayaklarım buz kesti.” Soğuk bir tavırla sordu Olga:</p>

  <p>“Ee?..”</p>

  <p>“İşte, o günden sonra gece gündüz acı çekiyorum, kara kara düşünüyorum, dedikodunun yayılmasına engel olmanın bir yolunu arıyorum. Seni huzursuz etmemeye de çalışıyordum... Uzun süredir konuşmayı düşünüyordum seninle...”</p>

  <p>Olga karşı çıktı:</p>

  <p>“Boşuna uğraşmışsın! Sen söylemeden de biliyordum ben bunu.” Şaşkınlık içinde sordu Oblomov:</p>

  <p>“Nasıl biliyor olabilirsin?”</p>

  <p>“Çok basit. Sonya konuştu benimle, ağzımdan laf almaya çalıştı, aklımı çelmek istedi, sana karşı nasıl davranmam gerektiğini söyledi, akıl verdi bana...”</p>

  <p>Oblomov sitemli, “Ve sen bana Sonya’dan hiç söz etmedin!” dedi. “Sen de bugüne kadar bana endişelerinden hiç söz etmedin!” “Peki, sen ne cevap verdin Sonya’ya?”</p>

  <p>“Cevap vermedim, hiçbir şey söylemedim! Ne diyebilirdim? Kulaklarıma kadar kızardım yalnızca.”</p>

  <p>“Aman Tanrım! Olay nerelere vardı: Yüzün kızarıyor! Ne kadar dikkatsizsin! Sonu ne olacak bunun?”</p>

  <p>Oblomov soru dolu bakışını Olga’nın gözlerinin içine dikmişti. Olga kısaca cevap verdi:</p>

  <p>“Bilmiyorum.”</p>

  <p>Oblomov, endişesini Olga’yla paylaşarak, onun gözlerinden, açık konuşmasından güç alacağını umarken; onda kararlı, canlı bir cevap bulamayınca birden umutsuzluğa kapılmıştı.</p>

  <p>Bir kararsızlık ifadesi belirdi yüzünde. Hüzünlü, boş boş bakıyordu çevresine. İçinde hafif bir titreme vardı. Olga’yı neredeyse unutup gitmişti. Sonya ile kocası, onların arkadaşları vardı gözünün önünde. Onların konuşmalarını, gülüşlerini duyuyor gibiydi.</p>

  <p>Her zaman zeki, konuşkan, becerikli olan Olga şimdi susuyordu; soğuk soğuk Oblomov’a bakıyor, daha da soğuk, “Bilmiyorum,” diyordu. Oblomov bu gizemli “bilmiyorum”un anlamını çıkarmaya uğraşmıyor, uğraşsa da çıkaramıyordu.</p>

  <p>Ve susuyordu. Başka birinin yardımı olmadan bir düşünce veya niyet olgunlaşamazdı Oblomov’un kafasında, olgunlaşsa bile, olgun bir elma gibi, kendiliğinden de düşmezdi. Koparıp almak gerekirdi onu oradan.</p>

  <p>Olga birkaç dakika baktı onun yüzüne, sonra pelerinini giydi, dala asılı şalını aldı, hiç acele etmeden başına sardı ve şemsiyesini aldı.</p>

  <p>Birden uyandı Oblomov, “Nereye?” diye sordu. “Bu kadar erken!”</p>

  <p>Olga dalgın, hüzünlü, karşılık verdi:</p>

  <p>“Yo! Geç oldu. Demin söylediğin doğruydu, çok ileri gittik. Bunun çıkışı yok: Bir an önce ayrılmalı ve geçmişin izlerini silmeliyiz.” Başı önünde, yürüdü. Soğuk, üzgün bir tavırla ekledi, “Hoşça kal!”</p>

  <p>“Olga, lütfen, Tanrı aşkına! Görüşmemek de ne demek oluyor? Evet, ben... Olga!</p>

  <p>Olga dinlemiyordu onu, adımlarını sıklaştırmıştı. Potinlerinin altında kuru kum gıcırdıyordu. Arkasından seslendi Oblomov.</p>

  <p>“Olga Sergeyevna!”</p>

  <p>Olga dinlemiyordu onu, yürüyordu. Oblomov, gözlerinde yaşlar, tekrar seslendi:</p>

  <p>“Ne olur, dön Olga! Tanrı aşkına! Biliyorsun, idam sehpasında bile son sözünü dilerler insanın... Tanrım! Hiç kalp yok mu bu kızda?.. Kadınlar böyledirler işte!”</p>

  <p>Oturup iki eliyle gözlerini kapadı. Olga uzaklaşmış olmalıydı, ayak sesi duyulmuyordu artık... Neredeyse dehşet içinde, “Gitti!” dedi.</p>

  <p>Ve başını kaldırıp baktı. Olga karşısında duruyordu. Sevinçle ellerine sarıldı.</p>

  <p>“Gitmedin, gitmeyeceksin, değil mi? Gitme, ne olur. Unutma ki, gidersen ölürüm ben!”</p>

  <p>“Ama gitmezsem bir suçlu olurum, hatırla bu dediğini, İlya...”</p>

  <p>“Ah, hayır!”</p>

  <p>“Ne demek, hayır? Sonya ile kocası bir kez daha bizi bir arada, yalnız görürlerse... Öldüm demektir...”</p>

  <p>Oblomov ürperdi. Aceleyle, duraksayarak şöyle dedi:</p>

  <p>“Bak ne diyeceğim Olga, her şeyi söylememiştim sana.”</p>

  <p>Ve durdu. Evdeyken ona öylesine kolay, doğal, gerekli görünen, ona öylesine gülen, ona mutluluk veren her düşüncesi burada ansızın bir uçurum gibi çıkmıştı karşısına. Bu uçurumu geçecek gücü yoktu. Bunun için cesur, kararlı bir adım atması gerekiyordu.</p>

  <p>“Bir gelen var!” dedi Olga.</p>

  <p>Yan yolda yaklaşan ayak sesleri vardı.</p>

  <p>Oblomov dehşet içinde, gözlerini iri iri açmış, o yana bakarak, “Sakın Sonya olmasın?” dedi.</p>

  <p>Tanımadıkları iki erkekle, bir kadın geçti önlerinden. Oblomov derin bir soluk aldı. Telaşla Olga’nın elini tuttu.</p>

  <p>“Hemen şuraya gidelim Olga,” dedi. “Oradan kimse geçmez. Orada oturalım.”</p>

  <p>Olga’yı bir banka oturttu, kendi de onun yanında, çimenlerin üzerine oturdu.</p>

  <p>“Hemen kızdın, kalkıp gittin,” diye sürdürdü konuşmasını. “Oysa daha her şeyi söylememiştim...”</p>

  <p>“Benimle oyun oynayacaksan gene kalkıp giderim ve bir daha dönmem. Bir zamanlar ağlamamdan çok hoşlanmıştın. Belki şimdi de ayaklarına kapandığımı görmek, beni yavaş yavaş kendine köle etmek istiyorsundur. Arkasından kapris yapmaya, öğüt vermeye, sonra da sızlanmaya, beni korkutmaya başlayacaksın. Sonunda gene ne yapacağımızı soracaksındır bana.” Olga birden ayağa kalktı, mağrur bir tavırla ekledi:</p>

  <p>“Şunu unutmayın İlya İlyiç, sizi tanıdıktan sonra çok büyüdüm ben ve benimle oynadığınız oyuna ne dediklerini de biliyorum... Ama artık göremeyeceksiniz ağladığımı...”</p>

  <p>Oblomov inandırıcı bir tavırla, “Ah Tanrım!” dedi. “Oyun oynamıyorum ben sizinle!”</p>

  <p>Olga soğuk, karşılık verdi:</p>

  <p>“Öylesi daha kötü. Bütün korkularınıza, uyarılarınıza, anlaşılmaz sözlerinize karşılık yalnızca şunu söyleyeceğim size: Bugünkü buluşmamıza kadar seviyordum sizi ve ne yapmam gerektiğini bilemiyordum. Ama artık biliyorum...” Olga kalkıp gitmeye hazırlanırken kararlı bir tavırla bitirdi sözünü, “Ne düşündüğünü, bana daha ne söyleyeceğini de sormayacağım.”</p>

  <p>“Ne söyleyeceğimi kendim de bilmiyorum,” dedi Oblomov. Elinden tutup tekrar banka oturttu Olga’yı. Kendini toparlamak için bir süre düşündükten sonra ekledi:</p>

  <p>“Şunu bil ki, kalbim yalnızca bir arzuyla, kafam yalnızca bir düşünceyle dopdoludur; gelgelelim, irademe, dilime söz geçiremiyorum. Söylemek istiyorum, sözcükleri söylemek için dilim dönmüyor. Oysa söylemek istediğim şey öylesine sade, öylesine... Söylemek istediğimi söyleyebilmem için yardım et bana Olga!”</p>

  <p>“Ne söylemek istediğinizi, kafanızda neyin olduğunu nereden bileyim...”</p>

  <p>“Oh, Tanrı aşkına şu ‘siz’i bırakın. O mağrur bakışın her sözcükte öldürüyor beni, donduruyor...”</p>

  <p>Olga gülmeye başladı. Elini Oblomov’un başına koyup, “Sen delisin!” dedi.</p>

  <p>Oblomov Olga’nın önünde diz çöktü.</p>

  <p>“Hah, işte böyle! Düşüncemin de, sözcüklerimin de önü açıldı şimdi!” dedi. “Olga, evlen benimle!”</p>

  <p>Olga cevap vermedi, başını öte yana çevirdi.</p>

  <p>Oblomov sürdürdü konuşmasını:</p>

  <p>“Elini ver bana Olga!”</p>

  <p>Olga elini vermedi. Oblomov kendi tuttu onun elini, dudaklarına götürdü. Olga elini çekmedi. Sıcacıktı eli, yumuşak, hafif nemli... Oblomov onun yüzüne bakmak istedi, ama Olga ısrarla çevirmiyordu başını.</p>

  <p>Oblomov, onun elini öperken kaygılı, sordu:</p>

  <p>“Susuyor musun?”</p>

  <p>Olga başını gene çevirmeden, alçak sesle karşılık verdi: “Susuyorum, kabul ettiğimin belirtisidir bu!”</p>

  <p>Oblomov, Olga’nın mahcup “evet” diyeceğiyle, gözyaşlarıyla ilgili kurduğu hayallerini hatırlayıp sordu:</p>

  <p>“Şu anda ne hissediyorsun? Ne düşünüyorsun?”</p>

  <p>Olga, ormana doğru uzak bir yerlere bakmayı sürdürerek cevap verdi:</p>

  <p>“Senin hissettiğin, düşündüğün şeyleri.”</p>

  <p>Ama göğsünün inip kalkmasından kendini zor tuttuğu belliydi. “Gözlerinde yaş var mı?” diye düşünüyordu Oblomov. Ama Olga ısrarla önüne, yere bakmayı sürdürüyordu.</p>

  <p>“Kayıtsız, sakin görünüyorsun!” dedi Oblomov.</p>

  <p>“Kayıtsız değil ama, sakinim.”</p>

  <p>“Neden?”</p>

  <p>“Çünkü uzun zamandır bekliyordum bunu, buna alıştırmıştım kendimi.”</p>

  <p>Oblomov şaşkınlık içinde tekrarladı:</p>

  <p>“Uzun zamandır, ha!”</p>

  <p>“Evet, sana leylak dalını verdiğim o dakikadan beri... Kafamda senin adın...”</p>

  <p>Sözünün sonunu getirmedi Olga. Oblomov, “O dakikadan bu yana mı?” diye sordu.</p>

  <p>“Evet, o dakikadan bu yana!”</p>

  <p>Oblomov kollarını alabildiğine açtı, Olga’yı sıkı sıkı kucaklamak istedi.</p>

  <p>Olga, Oblomov’un kollarının arasından ustaca sıyrılıp, şemsiyesiyle onu iterken kurnazca, “Uçurum açılıyor, şimşekler çakıyor... dikkatli ol!” dedi.</p>

  <p>Oblomov onun o korkunç “asla”sını hatırlayınca kalakaldı.</p>

  <p>“Ama hiç öyle bir şey söylemedin, belli bile etmedin...”</p>

  <p>“Biz kadınlar kendimiz evlenmeyiz, bizi kocaya verirler veya alırlar.”</p>

  <p>Oblomov dalgın, “Demek, o dakikadan bu yana... ha?” diye tekrarladı.</p>

  <p>Olga mağrur bir tavırla sordu:</p>

  <p>“Senin niyetini anlamamış olsam burada seninle yalnız olur, akşamları kameriyede oturur, seni dinler, sana inanır mıydım sanıyorsun?”</p>

  <p>Oblomov’un yüzü değişti, Olga’nın elini bırakıp, “Demek...” diye başladı, ama sözünün sonunu getirmedi.</p>

  <p>Tuhaf bir şey gelmişti aklına. Olga sakin bir gururla bakıyordu ona, kararlılıkla onun sözünü bitirmesini bekliyordu. Oysa Oblomov’un o anda istediği gurur, kararlılık değil; gözyaşı, tutku, bir an için de olsa mutluluk sarhoşluğuydu... Sonra yaşam, huzur dolu akışını sürdürebilirdi!</p>

  <p>Oysa beklenmedik mutluluğun birden boşalan gözyaşları, mahcup “evet” falan yoktu ortada! Ne demek oluyordu bu? Kalbindeki kuşku yılanı uyanmış, dolanmaya başlamıştı... Olga seviyor muydu onu, yoksa yalnızca evlenecek miydi onunla?</p>

  <p>“Ama mutluluğa ulaşmanın bir yolu daha var,” dedi.</p>

  <p>“Nasıl?” diye sordu Olga.</p>

  <p>“Bazen beklemez aşk, sabredemez, hesap yapmaz... Kadında ateş bacayı sarar, heyecanlanır, aynı anda hem acıyı tadar hem de öylesine bir sevinci ki...”</p>

  <p>“Bu yolun nasıl bir şey olduğunu bilmiyorum.”</p>

  <p>“Kadının her şeyini, huzurunu da saygınlığını da feda ettiği, kimin ne dediğini umursamadığı, mutluluğunu yalnızca aşkta bulduğu... aşkı için her şeyini verdiği yoldur bu.”</p>

  <p>“Yani bizim için gerekli olan bu yol mudur?”</p>

  <p>“Hayır.”</p>

  <p>“Sen benim bu yolla, huzurum, onurum pahasına mutluluğu bulmamı ister miydin?”</p>

  <p>Heyecanla itiraz etti Oblomov:</p>

  <p>“Yo, hayır, hayır! Yemin ederim, asla!”</p>

  <p>“Peki neden böyle bir yoldan söz ediyorsun?”</p>

  <p>“İnan, ben de bilmiyorum...”</p>

  <p>“Ama ben biliyorum. Senin için huzurumu bozup seninle o yola girip giremeyeceğimi öğrenmek istiyorsun. Değil mi?”</p>

  <p>“Galiba öyle, anladın... Evet?”</p>

  <p>Olga kararlı, “Asla, hiçbir şey için!” dedi.</p>

  <p>Oblomov bir an düşündü, sonra içini çekti.</p>

  <p>“Evet, korkunç bir yoldur bu, kadının her durumda erkeğin peşinden gitmesi, mahvolması, ama gene de sevgisini yitirmemesi için onu çok sevmesi gerekir...”</p>

  <p>Oblomov sorar gibi baktı Olga’nın yüzüne. Olga hiç etkilenmemişe benziyordu, yalnızca kaşının üzerindeki kırışık hafiften kımıldıyordu, o kadar. Ama yüzü sakindi.</p>

  <p>“Düşünsene,” dedi Oblomov, “senin tırnağın etmeyecek Sonya karşılaştığınızda az kalsın tanımazdan gelecekti seni!”</p>

  <p>Olga gülümsedi. O anda apaydınlıktı bakışı. Oblomov ise kendini gururunun isteğine kaptırmış, Olga’nın kalbinden bir özveri koparma, bunun hazzını tatma peşindeydi.</p>

  <p>“Düşün ki,” diye sürdürdü konuşmasını, “yanına gelen erkekler çekinerek bakışlarını yere indirmiyorlar; tersine, son derece rahat, pek anlamlı gülümseyerek bakıyorlar yüzüne...”</p>

  <p>Oblomov baktı Olga’nın yüzüne. Olga dalgındı, şemsiyesinin ucuyla kumların arasındaki bir çakıl taşıyla oynuyordu. Oblomov konuşmasını sürdürdü:</p>

  <p>“Tut ki, bir salona girdin, birkaç hanımefendi öfkeyle başlarını senden öte yana çevirdiler; içlerinden biri yanından kalkıp senden uzak bir yere oturdu... Ama gururun bundan hiç incinmemiştir, onlardan üstün ve daha iyi olduğundan kuşkun yoktur çünkü...”</p>

  <p>Olga sakin, sordu:</p>

  <p>“Bu korkunç şeyleri ne diye anlatıyorsun bana? O dediğin yola asla sapmayacağım.”</p>

  <p>Oblomov, cesareti kırılmış gibi, “Asla mı?” diye sordu.</p>

  <p>“Asla!” diye tekrarladı Olga.</p>

  <p>Oblomov dalgın, “Evet,” dedi. “Utanma duygusuna karşı duracak güç yok sende. Belki ölümden korkmazsın. Korkunç olan idamın kendisi değildir, ona hazırlanmaktır... İdam öncesinde her an çekilen korkunç acılardır, insan dayanamaz, tükenir gider, öyle değil mi?”</p>

  <p>Oblomov, Olga’nın nasıl olduğunu anlamak için sürekli gözlerinin içine bakıyordu.</p>

  <p>Neşesi yerindeydi Olga’nın. Oblomov’un anlattığı korkunç tablolar etkilememiş gibiydi onu. Hafif bir gülümseme dolaşıyordu dudaklarında.</p>

  <p>“Ben tükenip gitmek de, ölmek de istemiyorum!” dedi. “O dediğin yola girmeden de daha güçlü sevebilir insan...”</p>

  <p>Oblomov ısrarlı, neredeyse canı sıkkın, sordu:</p>

  <p>“Korkmuyorsan, neden girmiyorsun o yola?”</p>

  <p>“Çünkü, o yoldakiler... sonunda her zaman... ayrılıyorlar, oysa ben... senden ayrılmak istemiyorum!..”</p>

  <p>Olga sustu, elini Oblomov’un omzuna koydu, uzun uzun baktı yüzüne, şemsiyesini bir yana atıp birden sıkı sıkı sarıldı onun boynuna, öptü, sonra kıpkırmızı olan yüzünü Oblomov’un göğsüne bastırıp fısıldayarak ekledi:</p>

  <p>“Asla!”</p>

  <p>Bir sevinç çığlığı attı Oblomov, çimenlerin üzerine, Olga’nın ayaklarına kapandı.</p>
</body>
</html>
