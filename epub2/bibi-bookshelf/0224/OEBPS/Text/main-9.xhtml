<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-style:italic;}
  span.sgc-1 {font-weight:bold;}

  h3.sgc-4 {text-align: center;}
  h3.sgc-3 {text-align: center;}

  h3.sgc-5 {text-decoration: underline}
</style>
</head>

<body>
  <h3 class="sgc-3 sgc-5">Dördüncü Bölüm</h3>

  <h3 class="sgc-4 sigil_not_in_toc"><br /></h3>

  <h3 class="sgc-4 sigil_not_in_toc"><br /></h3>

  <h3 class="sgc-4 sigil_not_in_toc"><br /></h3>

  <h3 class="sgc-4 sigil_not_in_toc">I</h3>

  <p class="px">İlya İlyiç’in hastalanmasının üzerinden bir yıl geçmişti. Bu yıl içinde dünyanın dört bir yanında çok değişiklikler olmuştu. Bir yerde karışıklıklar çıkmış, başka bir yerde huzura kavuşulmuştu; bir yerde ünlü bir kişi ölmüş, bir yerde başka biri doğmuştu; bir yerde var olmanın sırrı çözülmüş, başka bir yerde insanlar evleriyle birlikte yok olmuşlardı. Eski yaşamın ortadan kalktığı yerlerde yeni yaşamlar filiz vermişti.</p>

  <p>Vıborg yakasında, dul kadın Pşenitsma’nın evinde her ne kadar günler, geceler apansız sarsıntılarla bozulmamış ve tekdüze geçmiş olsa da; her ne kadar dört mevsim bir önceki yıl olduğu gibi geçmiş olsa da hayat olduğu gibi durmamış, her bakımdan değişmişti. Ama bu değişim dünyamızın doğasında olan değişim gibi çok yavaş, adım adım olmuştu: Dağlar farkına varılmadan, çok yavaş aşınır; denizler yüzyıllar boyu dip çamurunu kıyıya biriktirerek veya geri çekilerek kara parçaları oluşturur.</p>

  <p>İlya İlyiç iyileşmişti. Vekil Zatyortıy köye gitmiş, satılan tahılın parasını, masraflar ve kendi ücreti için gereken parayı ayırdıktan sonra gerisini eksiksiz olarak Oblomov’a göndermişti.</p>

  <p>Köylülerden toplanacak kira konusunda şöyle yazmıştı Zatyortıy: “Bu paraların toplanabilmesi imkansız. Çünkü, köylülerin bir bölümü perişan durumda, bir bölümü de köyden ayrılmış, nerede oldukları bilinmiyor. Gereken araştırmaları yapmaktayım.”</p>

  <p>Yol ve köprü konusunda ise, acele etmeye gerek olmadığını, köylülerin yeni bir yol yapmak için çalışmaktansa, dağı, vadiyi aşarak satışın yapıldığı köye gitmeyi yeğlediklerini yazıyordu.</p>

  <p>Sözün kısası, gelen bilgiler de para da yeterliydi. İlya İlyiç en azından, kendisinin köye gitmesinin gerekmediği kanısındaydı, gelecek yıla kadar içi rahattı.</p>

  <p>Vekil evin inşaatıyla da ilgileniyordu. İlçe mimarıyla birlikte gereken malzemeyi belirlemiş, muhtara ilkbaharda keresteyi taşımasını, tuğlalar için bir baraka yaptırmasını söylemişti. Öyle ki, Oblomov’a yalnızca ilkbaharda köye gitmek, evin yapımıyla ilgilenmek kalıyordu. O zamana kadar da kiralar toplanacak, giderlerin karşılanabilmesi için köyün ipotek işi tamamlanacaktı.</p>

  <p>Hastalığından sonra uzun süre çok karamsardı İlya İlyiç. Saatlerce sağlıksız bir biçimde dalgın oturuyor, Zahar’ın sorularına kimi zaman cevap bile vermiyor; onun fincanları yere düşürdüğünü, masanın tozunu almadığını ya da ev sahibesinin pazar günleri börek getirdiğinde kendisini ağlarken gördüğünü fark etmiyordu.</p>

  <p>Bir zaman sonra büyük üzüntüsünün yerini yavaş yavaş, sessiz bir kayıtsızlık aldı. Saatlerce karın yağışını, avluda, sokakta büyükçe tümsekler oluşturmasını, odunları, kümesi, köpek kulübesini, küçük bahçeyi, bostanda tarhları örtmesini; çitin direklerinin piramitler gibi biçim alışını; her şeyin ölüp kefene sarılmış gibi oluşunu seyrediyordu.</p>

  <p>Uzun uzun kahve değirmeninin tıkırtısını, köpeğin zincirini çekeleyişini, havlamasını, Zahar’ın çizmelerini temizleyişini, saatin sarkacının sesini dinliyordu.</p>

  <p>Ev sahibesi, önceleri olduğu gibi gene bir şey alıp almayacağı veya bir şeyler yemek isteyip istemediği sorusuyla uğruyordu odasına. Oblomov kayıtsız, sevecen bir tavırla karşılık veriyordu ona. Çocuklar evin içinde koşturuyorlardı. Ders veriyordu onlara. Güzel okuyabildiklerinde, çocukça gevezelik yaptıklarında bezgin, isteksiz gülümsüyordu.</p>

  <p>Ama dağ yavaş yavaş aşınıyor, deniz kıyıdan çekiliyor veya kıyıya dip çamuru getirip yığıyordu ve Oblomov önceki olağan yaşamına yavaş yavaş dönüyordu.</p>

  <p>Yaz, sonbahar, kış durgun, sıkıcı geçmişti. Ama gene ilkbaharı bekliyordu Oblomov. Köye gitmeyi hayal ediyordu. Martta gene tarlakuşu biçiminde çörekler yapıldı, nisanda odasının pencerelerinin ikinci çerçevesi çıkarıldı, Neva’nın buzunun çözüldüğünü, ilkbaharın geldiğini söylediler ona.</p>

  <p>Çıkıp bahçede dolaşmaya başlamıştı. Sonra bostana sebzeler ekildi. Bayramlar birbirini izledi: Üçlü, Yedili, 1 Mayıs... Her bayram akağaç dallarıyla, çelenklerle kutlandı, koruda çaylar içildi.</p>

  <p>Yazın başlamasıyla birlikte, evde yakın iki önemli bayramdan söz edilmeye başlandı: Ağabeyin İvan Günü’yle, Oblomov’un İlyiç Günü’nden. Herkesin pek önemsediği iki gündü bunlar. Ev sahibesi pazardan iyi bir parça dana eti alır veya orada böyle bir et görürse, ya da pişirdiği börek pek güzel olursa şöyle diyordu: “Ah, İvan gününde ve İlyiç gününde de böyle güzel bir et bulsam, böyle güzel bir börek pişirebilsem!”</p>

  <p>İlya Cuması’ndan, her yıl Baruthane’ye yayan yaptıkları gezilerden, Smolenski mezarlığında, Kolpino’da katıldıkları kutlamalardan söz ediyorlardı.</p>

  <p>Avluda, pencerelerin dibinde kuluçka tavuğun gıdaklamaları, yeni kuşak civcivlerin cıvıltıları duyuldu. Piliçli, mantarlı börekler pişti, taze salatalık turşuları kondu masaya; çok geçmeden çilekler de çıktı.</p>

  <p>Ev sahibesi Oblomov’a şöyle diyordu: “Bu ara işkembeler pek iyi değil. Dün iki küçük işkembeye yetmiş kapik istediler. Ama somonlar taze, her gün soğuk somon çorbası yapılabilir.”</p>

  <p>Evde Bayan Pşenitsma’nın bölümü (yalnızca, Agafya Matveyevna kusursuz bir ev hanımı olduğu ve ev işlerini çok sevdiği için değil; ayrıca İvan Matveyeviç Muhayorov yemek konusunda zevkine pek düşkün olduğu için de), her yönden çiçek gibiydi. İvan Matveyeviç giyim kuşamına, iç çamaşırlarına pek dikkat etmezdi. Bir elbiseyi yıllarca giyer, yeni bir giysi için para harcamaktan nefret eder, üzerinden çıkardığı bir şeyi askıya asmadan, gelişigüzel, bir kenara atardı. İç çamaşırını ağır işçiler gibi, ancak cumartesiden cumartesiye değiştirir, ama sıra yemeğe gelince ince eler sık dokur, paraya acımazdı.</p>

  <p>Bu konuda, göreve yeni başladığı zamanlar kendi kendine oluşturduğu bir mantık önderlik ederdi ona: “Karnında ne vardır, kimse bilmez, bu yüzden de dedikodusu olmaz; oysa saatinin kalın bir kösteği varsa, frakın yeniyse, çizmelerin ışıl ışılsa, hemen laf etmeye başlarlar.”</p>

  <p>Bu yüzden, Pşenitsınların evinde masada her zaman dana etinin en iyisi, mersin balığının en tazesi, yaban horozunun en beyaz etlisi olurdu. İvan Matveyeviç bazen pazarı veya Milyutin tezgahlarını<a href="../Text/DiPNOTLAR.xhtml#a50" id="k50"><sup>[50]</sup></a> av köpeği gibi koklayarak dolaşır, horozların en besilisini paltosunun eteğinin altında eve getirir, hindi için verdiği dört rubleye hiç acımazdı.</p>

  <p>Şarabı borsadan alır, kendi saklar, kendi çıkarıp içerdi ama yemek masasında frenküzümü yaprağından evde yapılmış votka sürahisinden başka bir şey olmazdı. Şarabı çatı arasındaki odasında içerdi. Tarantyev’le balığa giderken paltosunun altında her zaman bir şişe Madera şarabı olurdu. Lokantada çayına kendi romunu katardı.</p>

  <p>Dağların aşınması, denizlerin dip çamurunu kıyıya yığması, kıyıdan çekilmesi her yerde olduğu gibi, Anisya’nın hayatında da gerçekleşmiş, onun ev sahibesiyle yakınlaşması sıkı, kopmaz bir dostluğa, bütünleşmeye dönüşmüştü.</p>

  <p>Oblomov, ev sahibesinin onun işleriyle yakından ilgilendiğini görünce bir gün şakayla karışık, kadına, onun yemek işini kendi üzerine almasını, onu böyle işlerle ilgilenmekten kurtarmasını önerdi. Kadının yüzü sevinçle aydınlandı, anlayışlı bir tavırla gülümsedi. Çalışma alanı böylece genişlemişti: Bir ev yerine iki evi ya da daha doğrusu, büyük bir evi yönetecekti! Üstelik, böylece Anisya da onun emrine girmiş oluyordu.</p>

  <p>Ev sahibesi ağabeyiyle konuştu ve ertesi gün Oblomov’un mutfağı Pşenitsma’nın mutfağına taşındı. Onun gümüş takımları Agafya Matveyevna’nın dolaplarına yerleştirildi, Akulina daha küçük bir göreve alındı: Aşçılıktan, tavukların, bahçenin bakıcılığına getirildi.</p>

  <p>Evde her şeyin ölçüsü büyümüştü: Şeker, yiyecek malzemesi, salatalık turşusu, elma ve vişne marmeladı, reçel... her şey fazla fazla alınıyordu.</p>

  <p>Agafya Matveyevna’nın boyu uzamıştı sanki; Anisya, kartalların kanatlarını iki yana açması gibi kollarını iki yana açıyordu şimdi. Evde yaşam canlanmış, bir nehir gibi akmaya başlamıştı.</p>

  <p>Oblomov yemeği saat üçte herkesle birlikte yiyordu. Ama ağabey, işten çok geç geldiği için daha sonra mutfakta yalnız yiyordu.</p>

  <p>Oblomov’un çayını, kahvesini Zahar değil, ev sahibesi kendi getiriyordu.</p>

  <p>Zahar, isterse yerlerin tozunu alıyor, istemezse, o zaman Anisya rüzgar gibi odaya dalıyor, kah toz beziyle kah çıplak eliyle, neredeyse de burnuyla çabucak her yerin tozunu alıyor, her şeyi silip süpürüyor, yerleştiriyor ve gözden kayboluyordu. Oblomov bahçeye çıktığında bu kez ev sahibesi kendi giriyordu onun odasına, bir düzensizlik görürse başını iki yana sallayarak kendi kendine bir şeyler söyleniyor, yastıkları iyice kabartıyor, yastık kılıflarına bakıp tekrar kendi kendine mırıldanıyor, onların değiştirilmesi gerektiğini söyleyerek kılıfları çıkarıyor, pencerelerin tozunu alıyor, divanın arkası nasıl diye baktıktan sonra çıkıyordu.</p>

  <p>Çamurun ağır ağır kıyıda birikmesi, dağların ağır ağır aşınması, volkan lavlarının kıyıları doldurması gibi, Agafya Matveyevna’nın hayatı da değişmişti. Ama hiç kimse, en çok da kendisi, bunun farkında değildi. Bu ancak, beklenmedik birçok olaydan sonra fark edilmişti.</p>

  <p>Neden, uzun süredir çok değişmişti?</p>

  <p>Neden, daha önce ocakta kızartma yanarsa, balık çorbasında balık fazla haşlanırsa, çorbaya yeşillik konmamışsa Akulina’yı sertçe, ama sakin, ağırbaşlılıkla uyarıp sonra olanı unutup giderken şimdi böyle bir şey olduğunda masadan fırlıyor, mutfağa koşuyor, Akulina’ya söylemediğini bırakmıyor, ertesi gün yemekleri kontrol ediyor, çorbaya yeşillik koyulup koyulmadığına, balığın fazla haşlanıp haşlanmadığına bakıyordu?</p>

  <p>Gururu ve emeği nedeniyle son derece önemsediği ev kadınlığı konusunda bir yabancının gözüne beceriksiz görünmek istemediği söylenebilirdi!</p>

  <p>Tamam, öyleyse, eskiden kimi zaman, neden akşamın sekizinde gözleri kapanmaya başlar; çocukları yatırdıktan, mutfakta ocakların söndürülüp söndürülmediğine, bacaların kapatılıp kapatılmadığına, her şeyin yerli yerinde olup olmadığına baktıktan sonra neden akşamın dokuzunda yatar uyur, top atsalar, sabahın altısına kadar uyanmazdı?</p>

  <p>Şimdi ise Oblomov evde değilse, tiyatroya veya İvan Gerasimoviç’e gitmiş ve gecikmişse, gözüne uyku girmiyor, yatakta bir sağa, bir sola dönüp duruyor, haç çıkarıyor, derin derin içini çekiyor, uyuyabilmek umuduyla gözlerini kapıyor, ama bir türlü uyuyamıyordu.</p>

  <p>Sokakta bir ses duyar duymaz başını kaldırıyor, bazen yataktan fırlıyor, pencerenin kanadını açıyor, kulak kesilip, gelenin Oblomov olup olmadığını anlamaya çalışıyordu. Dış kapı çalınınca etekliğini üzerine çekip mutfağa koşuyor, Zahar’la Anisya’yı dürterek uyandırıyor, kapıyı açmaya gönderiyordu.</p>

  <p>Bu konuda şöyle diyecekler olabilir: “Agafya Matveyevna, evinde bir aksaklığın olmasını, kiracısının gece vakti kapıda bekletilmesini, sarhoş kapıcı nihayet sesi duyup da gidip kapıyı açana kadar gürültüden çocuklarının uyanmasını istemeyen iyi niyetli bir ev hanımı olamaz mıydı?..”</p>

  <p>Ona da tamam. Peki Oblomov hasta olduğunda neden kimseyi sokmamıştı yanına, yattığı odanın yerlerine keçeler, halılar sermişti, perdeleri örtmüştü? Öylesine munis, iyi niyetli bir anne olmasına karşın, neden Vanya ile Maşa bağıracak, yüksek sesle gülecek olurlarsa birden öfkeye kapılıyordu?..</p>

  <p>Neden, Zahar’a da, Anisya’ya da güvenmeden, Oblomov’un yatağının başucunda, gözlerini ondan ayırmadan sabah ayinine kadar oturuyor, sonra da mantosunu omuzlarına alıp, bir kağıda iri harflerle “İlya” yazıp kiliseye koşuyor, yazdığı kağıdı, Oblomov’un sağlığına kavuşması dileğiyle dilek yerine bırakıyor, sonra bir köşeye çekiliyor, yere diz çöküyor, yere kapanıp uzun süre öyle kalıyor, sonra aceleyle pazara gidiyor, endişe içinde eve dönüyor, kapıdan başını uzatıp fısıltıyla Anisya’ya “Nasıl?” diye soruyordu?</p>

  <p>Bunun, kadının yaradılışında var olan merhamet, şefkat duygusundan olduğunu söyleyenler çıkacaktır.</p>

  <p>Peki. Öyleyse, Oblomov bütün kış pek karamsarken, onunla hemen hiç konuşmuyorken, onun odasına bile bakmıyorken, ne yaptığıyla ilgilenmiyor, onunla şakalaşmıyor, onunla birlikte gülmüyorken neden öylesine zayıflamıştı, neden her şeye karşı soğuk, ilgisiz kalmıştı? Neden, kahve öğütürken farkında olmadan içine çok fazla hindiba katıyordu? Öyle ki, içilmiyordu kahve, ama dili yokmuş gibi farkında olmuyordu bu yaptığının. Akulina balığı fazla haşladığı için ağabeyi söylenerek masadan mı kalktı, Agafya Matveyevna taş kesilmiş gibi, öyle duruyor, sanki bir şey duymuyordu.</p>

  <p>Eskiden kimse dalgın göremezdi onu. Zaten dalgınlık yakışmazdı da yüzüne. Bir an durmaz, bir şeyler yapar, zeki bakışlarıyla bakar, her şeyi görürdü; oysa o günlerde havan dizlerinin üzerinde, uyuyormuş gibi dalıp gidiyor, bir süre kıpırdamadan öyle durduktan sonra birden havanın tokmağını tekrar öyle vurmaya başlıyordu ki, avlu kapısına vurulduğunu sanan köpek havlıyordu.</p>

  <p>Ne zaman ki Oblomov canlanmıştı, yeniden gülümsemeye, eskiden olduğu gibi, kapının aralığından ona tatlı tatlı bakmaya, onunla şakalaşmaya başlamıştı... tekrar şişmanlamıştı, evin içi, tekrar canlanmış, hareketlenmiş, şenlenmişti ancak küçük bir fark vardı: Eskiden, kurulu bir makine gibi durmadan dinlenmeden çalışıyordu Agafya Matveyevna; canlı adımlarla, süzülürcesine yürüyor, ne yüksek ne de alçak, son derece olağan bir sesle konuşuyor, kahve öğütüyor, kelle şekeri kırıyor, bir şeyler eliyor, dikişe oturuyor, iğneyi, saatin yelkovanı gibi pek düzenli sokup çıkarıyordu; sonra gayet sakin kalkıyor, mutfağa giderken yan yolda duruyor, dolabı açıyor, oradan bir şey alıyor, götürüyordu... Bir makine gibiydi...</p>

  <p>Ama şimdi, İlya İlyiç ailesinin bir üyesi gibi olduktan sonra havan dövmesi de, elek elemesi de değişmişti. Oturup sakin sakin örgüsünü örerken, Oblomov kahve getirmesi için Zahar’a seslendiğinde mutfağa fırlıyor, bir şeye nişan alıyormuş gibi dört gözle bakınıyor, kaşığı kapıyor, ışığa tutup üç kaşık kahve koyuyor, kahvenin kaynayıp kaynamadığına bakıyor, koyu olmamasına, kaymağın köpürmemesine dikkat ediyordu.</p>

  <p>Oblomov’un sevdiği yemek hazırlanırken tencereyi alıyor, kapağını kaldırıp yemeği kokluyor, karıştırıp inceledikten sonra ocağa kendi koyuyordu. İlya İlyiç için badem rendelerken, havanda bir şey döverken öylesine heyecanlı rendeliyor veya dövüyordu ki, alnı boncuk boncuk terliyordu.</p>

  <p>Agafya Matveyevna’nın ev işleri (öğütme, ütü, havanda dövme, elek eleme ve benzeri işleri) yeni, canlı bir anlam kazanmıştı: İlya İlyiç’in huzuru, rahatlığı için yapıyordu her şeyi. Eskiden bunları bir zorunluluk olarak görüyordu, şimdi ise haz duyuyordu bunları yapmaktan. Bambaşka, dopdolu bir hayatı vardı artık. Ama kendisindeki bu değişikliğin ne olduğunu bilemiyordu, kendine sormuyordu da bunu. Bu hoş boyunduruğu kolayca geçirmişti boynuna: Koşulsuz, hiç direnmeden, heyecana da kapılmadan, ürkmeden, bir şey beklemeden, karanlık önsezilerde bulunmadan, kendini sinirlerinin oyununa veya müziğine kaptırmadan...</p>

  <p>Sanki bir anda din değiştirmiş, bu farklı dinin nasıl bir din olduğunu, kurallarını düşünmeden, körü körüne bağlanmıştı ona, bu inancın kurallarına boyun eğmişti. Bu inanç kendiliğinden gelip yerleşmişti içine ve Agafya Matveyevna, soğuk almış da hastalanmış gibi, bir dumanın içinde geri de çekilmeden, ileri de gitmeden, olduğu yerde düpedüz sevmişti Oblomov’u.</p>

  <p>Bir şeyden kuşkulanmıyordu. Biri söyleseydi ona durumunu, bu onun için büyük bir yenilik olurdu... Gülümserdi, utanırdı.</p>

  <p>Oblomov’a karşı görevlerini sessizce kabullenmişti. Her gömleğini tanıyordu. Topukları erimiş çoraplarının sayısını da, sabahları karyoladan hangi ayağının üzerine basarak indiğini de, gözünde ne zaman arpacık çıkacağını da, hangi yemeği istediğini, o yemekten ne kadar yiyeceğini de; neşeli mi, canı sıkkın mı, olduğunu da, çok mu, az mı uyuduğunu da bütün bu işleri ömür boyu yapmış gibi biliyordu. Bütün bunları nereden bildiğini, Oblomov’un onun için kim olduğunu, onun için neden böyle koşturduğunu kendine sormuyordu.</p>

  <p>Ona Oblomov’u sevip sevmediğini sorsalardı, tekrar gülümser, “evet” derdi; ne var ki, Oblomov onun evinde henüz bir haftadır kalmaktayken de aynı cevabı verirdi.</p>

  <p>Oblomov’u sevmesinin nedeni acaba, sevmeden kocaya varmış olması, otuz yaşına kadar sevmeden yaşamış olması, şimdi birden aradığını bulmuş olması mıydı?</p>

  <p>Her ne kadar aşkın kaprisli, hastalık gibi birden, durup dururken ortaya çıkan bir duygu olduğu söylenirse de, her duygu gibi onun da kendine özgü yasaları, kuralları vardır. Gerçi günümüze kadar yeterince incelenmemiştir bu duygunun yasaları, ama bunun nedeni, aşka kapılan bir kimsenin ruhunda filizlenen bu duyguyu bir bilim adamı gözüyle inceleyecek zamanının olmamasıdır. Aşık insan hiçbir şeyi bilemez: Bu duygunun ruhuna nasıl girdiğini de, onu uykudaymış gibi nasıl zincire vurduğunu da, önce nasıl gözlerini kör ettiğini de, kalbinin ne zaman hızla çarpmaya başladığını da, dünden bugüne, sonra mezara kadar sürecek bir bağın, özveri isteğinin nasıl doğduğunu da, “ben”in yavaş yavaş ortadan kalktığını, karşıdaki insana dönüştüğünü de, aklın nasıl köreldiğini veya aşırı canlandığını da, irade gücünün karşısındakine geçtiğini de, başının nasıl öne eğildiğini, dizlerin nasıl titrediğini, gözlerin nasıl yaşardığını da, nasıl ateşler içinde yandığını da...</p>

  <p>Agafya Matveyevna, Oblomov gibi birini hiç görmemişti. Görmüş olsa bile, uzaktan görmüştü. Belki hoşlanmıştı onlardan, ama başka bir ortamın insanlarıydı onlar, başka bir dünyada yaşıyorlardı, yakınlaşma olmamıştı aralarında.</p>

  <p>Ölen kocası Katip Pşenitsın gibi çabuk, kısa adımlarla yürümüyordu İlya İlyiç. Durmadan birtakım kağıtlar da yazmıyor, göreve geç kalacağım diye korkudan titremiyordu da; ayrıca herkesin yüzüne, neredeyse onu semerleyip üstüne bineceklermiş ve onları bir yerlere götürecekmiş gibi değil, kendisine boyun eğmelerini talep ediyormuşçasına cesurca, rahat, kararlı bakıyordu.</p>

  <p>Yüzü de öyle kaba, kırmızı değil, beyaz, güzeldi. Elleri ağabeyinin ellerine benzemiyordu: Titremiyorlardı, kırmızı değillerdi; beyaz, küçüktü elleri. Oturunca bacak bacak üstüne atıyor, başını eline dayıyordu... Bütün bunları çok rahat, sakin, hoş yapıyordu. Konuşması da ağabeyinin, Tarantyev’in, ölen kocasının konuşmasına benzemiyordu. Gerçi söylediğinin bir çoğunu anlamıyordu Agafya Matveyevna, ama akıllıca, çok güzel, olağanüstü şeyler söylediğini hissediyordu; anladıkları da başkalarının söylediklerinden çok değişik oluyordu.</p>

  <p>İç çamaşırları inceydi, her gün de değiştiriyordu iç çamaşırlarını; hoş kokulu sabunlarla yıkanıyor, tırnaklarını temizliyordu.</p>

  <p>Her şeyiyle son derece cana yakın, temizdi. Hiçbir şey yapmayabilirdi, yapmıyordu da, her şeyini başkaları yapıyordu: Zahar’ı, ayrıca köyde üç yüz Zahar’ı daha vardı!..</p>

  <p>Bir beyzadeydi o, ışıl ışıl, pırıl pırıl bir beyzade! Üstüne üstlük, çok kibardı da: Yürüyüşü, hareketleri ne kadar yumuşaktı, elinin dokunuşu kadife gibi... Oysa kocası vurur gibi dokunurdu Agafya Matveyevna’ya! Ama İlya İlyiç’in bakışı da, konuşması da yumuşaktı, hoştu...</p>

  <p>Agafya Matveyevna’nın bunları düşündüğü yoktu, bir şeyin farkında değildi; ama başka biri, Oblomov’un onun hayatına girmekle kadının ruhunda yarattığı etkiyi inceleyip açıklamaya kalkacak olsa, ancak bunları söylerdi.</p>

  <p>İlya İlyiç burada, ağabeyden başlayarak, önüne şimdi bir kat daha fazla kemik atılan zincirli köpeğe kadar herkesin üzerinde ne gibi bir etki yarattığının farkındaydı; ancak, bu etkisinin ev sahibesinin kalbinde ne kadar derinlere indiğini, orada nasıl beklenmedik bir zafer kazandığını anlayamıyordu.</p>

  <p>Kadının onun yemekleriyle, iç çamaşırlarıyla, odasıyla çok yakından ilgilenmesini, Agafya Matveyevna’nın kişiliğinin daha ilk günlerde dikkatini çeken önde gelen özelliğine veriyordu. İlk karşılaştıkları gün, Akulina odaya, elinde çırpınan horozla daldığında Agafya Matveyevna, aşçı kadının bu yersiz davranışından mahcup olsa da kadına son derece sakin bir tavırla, bakkala o horozu değil, çilli horozu götürmesini söylemişti. Oblomov, Agafya Matveyevna’nın o zaman fark ettiği bu özelliğine veriyordu onun her şeyiyle böyle yakından ilgilenmesini...</p>

  <p>Agafya Matveyevna Oblomov’a cilve yapmak, duygularını ona belli etmek şöyle dursun, söylediğimiz gibi, kendi duygularının farkında bile değildi. Hatta uzun zamandır içinde böyle şeyler hissetmediğini bile bilemiyordu. Aşk onun için mezara kadar sürecek sınırsız bir bağlılıktan başka bir şey değildi.</p>

  <p>Oblomov, Agafya Matveyevna’nın ona gösterdiği ilginin gerçek anlamını anlayamıyor, bunun kadının kişiliğinin özelliği olduğunu düşünmeyi sürdürüyordu. Böylece, Pşenitsına’nın son derece olağan, doğal, içten olan bu duygusu Oblomov için de, başkaları için de, kendisi için de bir sır olarak kalmıştı.</p>

  <p>Aslında içten, özverili bir duyguydu onunki, çünkü kiliseye Oblomov için mum koymuş, yalnızca onun iyileşmesi için dua etmişti ve Oblomov’un bundan hiçbir zaman haberi olmamıştı. Hastalığında gece sabahlara kadar başucunda oturmuş, hava aydınlanmak üzereyken odasından çıkmıştı, sonra kimse söz etmemişti Oblomov’a bundan.</p>

  <p>Oblomov’un Agafya Matveyevna’ya ilgisi çok daha sadeydi: Agafya Matveyevna, sürekli hareket eden dirsekleriyle, her şeyin üzerinde pek hamaratça duran bakışlarıyla; dolaptan mutfağa, mutfaktan kilere, oradan mahzene pek becerikli, sonu gelmez gidiş gelişleriyle Oblomov’a, baba ocağının belleğinde çocukluğundan kalmış sakin, huzurlu yaşamını hatırlatıyordu.</p>

  <p>Orada babası, dedesi, çocuklar, torunlar, konuklar huzur dolu bir tembellik içinde oturur ya da yatarlarken, evde onları sürekli kollayan gözlerin; onlar için durmadan çalışan, giysilerini diken, onları yedirip içiren, giydiren, ayakkabılarını hazırlayan, uykuya yatıran, öldüklerinde gözlerini kapayacak olan kimselerin olduğunu bilirlerdi. İşte şimdi burada da Oblomov divanda sakin, rahat otururken, evde onun için canla başla çalışan birilerinin olduğunu; yarın güneş doğmasa, gökyüzü kapkara bulutlarla kapansa, fırtınalar kopsa, seller aksa bile, sıcak çorbasının yarın sabah masasına geleceğini, çamaşırlarının tertemiz olacağını, duvardaki örümcek ağının oradan alınacağını, ama bütün bunların nasıl yapıldığını fark etmeyeceğini, bunu öğrenmek için çaba da harcamayacağını, canının ne istediğini düşünmek için kendini yormayacağını bilmektedir. Hem bütün bunların Zahar’ın kirli elleriyle tembel tembel, kabaca değil, bir kadının hoş bakışlarıyla, içtenliğiyle, derin sadakatiyle, tertemiz, bembeyaz elleriyle, çıplak kollarıyla yapılacağını bilmektedir.</p>

  <p>Ev sahibesine her gün biraz daha yakın hissediyordu kendini. Ama aşk, bir süre önce kızamığa, çiçeğe, sıtmaya yakalanır gibi (o günleri hatırlayınca ürperiyordu Oblomov) yaşadığı o aşk gibi bir aşk aklının ucundan bile geçmiyordu.</p>

  <p>Agafya Matveyevna’ya, sıcaklığını giderek daha çok hissettiği, ama kesinlikle sevemeyeceği bir ateşe yaklaşır gibi yaklaşıyordu. Kadının odasında yemeğini yedikten sonra orada pek keyifli oturuyor, piposunu yakıyor, Agafya Matveyevna’nın gümüş takımları, tabak çanağı dolaba kaldırışını, fincanları getirişini, (özellikle bir fincanı titizce temizledikten sonra kahve koyup) herkesten önce Oblomov’a verişini, sonra onun bundan hoşnut olup olmadığını görmek için yüzüne bakışını izliyordu.</p>

  <p>Agafya Matveyevna’nın odasının kapısı aralanınca Oblomov’un bakışı onun dolgun boynunda hazla takılı kalıyordu. Hatta, kimi zaman kapı uzun süre aralanmazsa ayağıyla usulca kendi aralıyordu onu, Agafya Matveyevna ile şakalaşıyor, çocuklarla oynuyordu.</p>

  <p>Ancak, sabahtan öğlen vaktine kadar onu görmezse Oblomov’un canı sıkılmıyordu. Öğlenden sonra da, kadının yanında kalmaktansa odasına gidip iki saat uyuyordu. Ama uyandığında, hatta uyanır uyanmaz çayının hazır olacağını biliyordu.</p>

  <p>Asıl önemli olan da, bütün bunların son derece sakin olup bitiyor olmasıydı: Hiçbir endişe yoktu İlya İlyiç’in kalbinde; ev sahibesini görecek mi, görmeyecek mi, kadın ne düşünecek, kendisi ona ne diyecek, onun sorularına nasıl cevaplar verecek, kadın ona nasıl bakacak... Hiçbir şey, hiçbir şey heyecanlandırmıyordu Oblomov’u.</p>

  <p>Uykusuz gecelerin kederinden; acı, tatlı gözyaşlarının hüznünden eser yoktu. Öyle bir şeyler hissetmiyordu. Oturduğu yerde piposunu tüttürüyor, Agafya Matveyevna’nın bir şeyler dikişini, arada bir şeyler söyleyişini veya sessiz duruşunu seyrediyordu. Bu arada sakin oluyordu Oblomov. İstediği her şey orada varmış gibi, canı bir şey çekmiyor, kalkıp bir yere gitmek istemiyordu.</p>

  <p>Agafya Matveyevna onda bir şeyler yapmak isteği de, bir arzu da uyandırmıyordu. İçinde onurunu okşayacak bir hırs, heyecan, bir şeyler becermek isteği de yoktu; zaman geçtikçe gücü yok olduğu, iyi veya kötü hiçbir şey yapmadığı, boş boş oturduğu, yaşamadığı, günlerini anlamsızca geçirdiği için acı da çekmiyor, kendine sitem de etmiyordu.</p>

  <p>Görünmez bir elin değerli bir bitkiyi sıcaktan yanmasın diye gölge bir yere, yağmurda ıslanmasın diye saçağın altına dikmesi gibi Agafya Matveyevna da özenle, ihtimamla ilgileniyordu onunla, üzerine titriyordu.</p>

  <p>Bir gün şöyle dedi Oblomov:</p>

  <p>“İğne, burnunuzun hemen dibinden ne de hızlı geçiyor öyle Agafya Matveyevna! İğneyi alttan öyle çabuk çekiyorsunuz ki, burnunuzu eteğinize dikeceksiniz gibi geliyor bana, inanın korkuyorum.”</p>

  <p>Gülümsedi Agafya Matveyevna. Handiyse kendi kendine konuşuyormuş gibi, “Şurayı da teyelleyeyim, akşam yemeğini hazırlayacağım,” dedi.</p>

  <p>“Yemekte ne var?”</p>

  <p>“Somon balığıyla lahana turşusu. Mersinbalığı hiçbir yerde kalmamış. Bütün dükkanları dolaştım. Ağabeyim de sormuş... ona da yok demişler. Arabayla balık satan biri canlı mersinbalığı getirtecekmiş, bize ayıracağına söz verdi. Sonra dana etiyle tavada unlu bulamaç var...”</p>

  <p>“Bu güzel işte! Çok iyisiniz Agafya Matveyevna, hep sevdiğim yemekleri yaptırıyorsunuz! Umarım pişirmeyi unutmamıştır Anisya.”</p>

  <p>Agafya Matveyevna mutfağın kapısını aralayıp, “Nasıl unuturmuş!” dedi. “Bakın, cızırtısı buraya kadar geliyor. Kızarıyor.”</p>

  <p>Sonra dikişi bitirdi, ipliği dişiyle kopardı, işini topladı, yatak odasına götürdü.</p>

  <p>Oblomov işte böyle, sıcak bir ateşe yaklaşır gibi yaklaşıyordu Agafya Matveyevna’ya. Bir gün de fazla, neredeyse alevlere girecek kadar yaklaşmıştı, az kaldı tutuşacaktı...</p>

  <p>Odasında bir aşağı bir yukarı dolaşıyor, arada ev sahibesinin kapısına baktığında, Agafya Matveyevna’nın olağanüstü hızlı hareket eden kollarını görüyordu.</p>

  <p>Yanına gidip şöyle dedi ona:</p>

  <p>“Durmadan çalışıyorsunuz Agafya Matveyevna!” dedi. “Nedir bu yaptığınız?”</p>

  <p>Agafya Matveyevna, “Havanda tarçın dövüyorum,” dedi.</p>

  <p>Havanın içine bir uçuruma bakıyormuş gibi bakarak, havanın sapını olanca gücüyle indirip kaldırmaya başladı.</p>

  <p>Oblomov, kadının kolunu tutup havan dövmesine engel oldu.</p>

  <p>“Ya engel olursam size?” dedi.</p>

  <p>“Bırakın kolumu! Daha şeker kıracağım, pudinge şarap koyacağım.”</p>

  <p>Oblomov Agafya Matveyevna’nın kolunu bırakmıyordu. Yüzü boynuna iyice yaklaşmıştı.</p>

  <p>“Söyler misiniz?” dedi. “Ya sizi... seversem, ne dersiniz?” Gülümsedi Agafya Matveyevna.</p>

  <p>Oblomov tekrar sordu:</p>

  <p>“Siz de beni sever miydiniz?”</p>

  <p>“Neden sevmeyeyim ki? Tanrı herkesi sevmemizi buyurmuş.” Oblomov, Agafya Matveyevna’nın boynuna doğru eğilerek (öyle ki, soluğu kadının yanağını yakmıştı) sordu:</p>

  <p>“Peki, ya öpersem sizi?”</p>

  <p>Gülümseyerek karşılık verdi Agafya Matveyevna:</p>

  <p>“Kutsal hafta değil ki şimdi.”</p>

  <p>“Hadi, öpün beni!”</p>

  <p>Agafya Matveyevna hiç şaşırmadan, mahcup da olmadan, çekinmeden, (boyunduruğu takılmakta olan bir atın durduğu gibi), son derece sakin, rahat, dimdik, kıpırdamadan durarak karşılık verdi: “Tanrı izin verir de, Paskalya’ya kadar yaşarsak, o zaman öpüşürüz.” Bu arada Oblomov kaçamak bir öpücük kondurmuştu kadının boynuna. Agafya Matveyevna ekledi:</p>

  <p>“Dikkat edin, tarçını dökeceğim, böreğinize koyacak tarçın kalmaz sonra.”</p>

  <p>“Hiç önemli değil!” dedi Oblomov.</p>

  <p>Agafya Matveyevna, Oblomov’un ropdöşambrının eteğini eline alıp pek ilgili bir tavırla şöyle dedi:</p>

  <p>“Ne o, gene leke olmuş ropdöşambrınız?” Lekeyi kokladı: Galiba yağ lekesi... Nerede yaptınız bunu? Kandilden damlamış olmasın?”</p>

  <p>“Nerede olduğunu bilmiyorum.”</p>

  <p>Birden hatırladı Agafya Matveyevna.</p>

  <p>“Kapıya sürtünmüş olacaksınız. Dün menteşeleri yağlamıştım. Çok gıcırdıyorlardı çünkü. Hemen çıkarıp verin onu bana, lekeyi temizleyip güzelce yıkayayım onu, yarın bir şeyciği kalmaz.” Oblomov, ropdöşambrını çıkarırken, “Çok iyisiniz, Agafya Matveyevna!” dedi. “Bakın ne diyeceğim: Sizinle birlikte gidip köyde yaşayalım. Çok güzel bir çiftliğim var köyde... Ne ararsanız bulunur orada: mantar, çilek, reçel, tavuklar, sığırlar, ayrıca avluda...”</p>

  <p>Agafya Matveyevna içini çekti.</p>

  <p>“Hayır, nedenmiş?” dedi. “Biz burada doğduk, burada yaşadık, burada da öleceğiz.”</p>

  <p>Oblomov hafif bir heyecanla baktı Agafya Matveyevna’ya. Ama bakışı parlamıyordu, bulanıktı, gözleri yaşamamıştı, içinde bir zafer coşkusu yoktu. O anda istediği, yalnızca divana oturmak, Agafya Matveyevna’nın kollarından gözlerini ayırmamaktı.</p>

  <h3 class="sgc-4 sigil_not_in_toc"><br /></h3>

  <h3 class="sgc-4 sigil_not_in_toc"><br /></h3>

  <h3 class="sgc-4" id="sigil_toc_id_33">II</h3>

  <p class="px">İvan günü pek görkemli geçmişti. İvan Matveyeviç bir gün önce işe gitmemiş, etekleri tutuşmuş gibi kentte arabayla dolaşıp durmuş, eve her gelişinde kah çuvalla kah sepetle bir şeyler bırakmıştı. Agafya Matveyevna üç günü yalnızca kahveyle geçiştirmiş, ancak İlya İlyiç için üç kap yemek hazırlamış, evde onun dışında herkes karnını bir şeylerle doyurmuştu. Bir önceki gün Anisya gece yatmamıştı bile. Zahar onun yerine de, kendi yerine de bol bol uyumuştu. Bütün bu hazırlıkları son derece kayıtsız, yarı küçümser bakışlarla izliyordu. Kontun mutfağından yardım için gelen iki aşçıya anlatıyordu:</p>

  <p>“Bizim Oblomovka’da her bayram öyle yemekler pişirirlerdi ki... Bazen öyle olurdu ki, beş çeşit börek gelirdi sofraya, sosların kaç çeşit olduğu da saymakla bitmezdi! Efendiler bütün gün yerlerdi, artanları da bizler beş gün yerdik. Yemekler bitince bakarsınız bu kez konuklar geldi... tekrar yemekler yapılırdı, yıl boyu böyle sürüp giderdi!”</p>

  <p>Agafya Matveyevna yemekte önce Oblomov’un önüne koydu yemeğini, boynunda nişanı olan bir konuğu umursamamıştı bile. Mağrur bir tavırla şöyle diyordu:</p>

  <p>“Benim efendim soylu bir aileden geliyor, o kim oluyor ki önce onun yemeğini vereyim!”</p>

  <p>Masanın en ucunda oturan Tarantyev’in tabağına ise yemeği hemen değil de canı istediği, uygun gördüğü zaman koymuştu. İvan Matveyeviç’in daire arkadaşlarının hepsi, yaklaşık otuz kişi masadaydı. Yılda bir kez gelen bu isim günü kocaman bir alabalıkla, doldurulmuş piliçlerle, bıldırcınlarla, dondurmayla, kaliteli şaraplarla kutlanıyordu.</p>

  <p>Masadan kalkınca konuklar kucaklaştılar, isim gününü kutladıkları İvan Matveyeviç’in yemek zevkini öve öve göklere çıkardıktan sonra kağıt oynamaya oturdular. İvan Matveyeviç yerlere kadar eğilerek herkese teşekkürler ediyor, değerli dostlarını ağırlamak mutluluğu için yıllık maaşının üçte birini harcamaktan çekinmeyeceğini söylüyordu.</p>

  <p>Sabaha karşı konukların bir kısmı arabalarıyla, bir kısmı yayan evlerine dağıldılar ve İlya gününe kadar eve tekrar sessizlik çöktü.</p>

  <p>O gün, Oblomov’un isim gününe gelen, İvan Gerasimoviç ve öykümüzün başında sözünü ettiğimiz, İlya İlyiç’i 1 Mayıs kutlamalarına davet eden o sessiz, pek konuşmayan Alekseyev’den başka kimse yoktu. Oblomov hiçbir şekilde İvan Matveyeviç’ten geri kalmak istemiyor; vereceği ziyafetin zarafetiyle de inceliğiyle de bu evde o güne kadar verilen ziyafetlerin hiçbirine benzememesi için çalışıyordu.</p>

  <p>Yağlı böreklerin yerine, kabarık börekler gelmişti masaya; çorbadan önce istiridye verildi, piliçler pek bir süslü, mantarla pişirilmiş etler çok lezzetliydi; yeşillik ince doğranmıştı, çorba İngiliz usulüydü. Masanın orta yerinde kocaman bir ananas vardı, çevresine şeftaliler, kayısılar, vişneler dizilmişti. Vazolara taze çiçekler de konmuştu. Tam çorbaya başlamışlardı, Tarantyev aşçı kadına nereden aklına esip de yaptığı böreğin içine bir şey koymadan kabarttığı için söyleniyordu ki, avluda köpeğin zincirine çılgın gibi asıldığı, havladığı duyuldu. Avluya bir araba girmişti, biri Oblomov’u soruyordu. Şaşkınlıktan herkesin ağzı açık kalmıştı.</p>

  <p>Oblomov, “Geçen yılki tanıdıklarımdan biri isim günümü hatırlamış olacak,” dedi. Alçak sesle fısıldadı Zahar’a:</p>

  <p>“Söyle, evde yokum!”</p>

  <p>Yemeği bahçede kameriyede yiyorlardı. Zahar geleni geri çevirmek için koşarak arabaya gidiyordu ki, yolda Ştoltz’la karşılaştı. Kısık sesiyle, sevinçle, haykırdı:</p>

  <p>“Andrey İvanoviç!”</p>

  <p>“Andrey!” diye bağırdı Oblomov.</p>

  <p>Yerinden fırlayıp Ştoltz’u kucaklamak için koştu.</p>

  <p>“Tam zamanında gelmişim!” dedi Ştoltz. “Yemektesiniz! Beni de doyur bakalım, karnım çok aç! Zor bulabildim burayı!”</p>

  <p>Oblomov onu hemen yanına oturturken, telaşlı, “Gel, gel, şöyle yanıma otur,” diyordu.</p>

  <p>Ştoltz’un gelmesiyle önce Tarantyev çitin üzerinden ustalıkla atlayıp bostana geçmiş, arkasından İvan Matveyeviç kameriyenin arkasına saklanmış, oradan tavan arasındaki odasına çıkmıştı. Agafya Matveyevna da kalkmıştı yerinden.</p>

  <p>Ştoltz ayağa kalkıp, “Rahatsız ettim galiba,” dedi.</p>

  <p>Oblomov masadan kalkanlara seslendi:</p>

  <p>“Nereye gidiyorsunuz? Ne oldu? İvan Matveyeviç! Mihey Andreyeviç!”</p>

  <p>Agafya Matveyevna’yı yerine oturttu, ama İvan Matveyeviç’le Tarantyev’e sesini duyuramamıştı. Ştoltz’u soru yağmuruna tuttu: “Nereden böyle? Nasılsın? Çok kalacak mısın?”</p>

  <p>Ştoltz işleri için iki haftalığına gelmişti ve köye gidecek, oradan Kiev’e geçecek, sonra da Tanrı bilir, nereye gidecekti. Masada Ştoltz az konuşuyor, çok yiyordu. Çok aç olduğu belliydi. Masadakiler ise yemeklerini sessizce yiyorlardı.</p>

  <p>Masanın toplanmasından sonra Oblomov şampanya ile sodayı kameriyeye götürmelerini söyledi ve böylece Ştoltz’la yalnız kaldılar.</p>

  <p>Bir süre hiç konuşmadılar. Ştoltz gözlerini ayırmadan Oblomov’un yüzüne uzun uzun baktıktan sonra nihayet, “Ee, İlya?!” dedi, Ama sesi öylesine soru dolu, soğuktu ki, Oblomov bir şey söylemeden başını önüne eğdi. Ştoltz sormayı sürdürdü:</p>

  <p>“Demek ‘hiçbir zaman’a karar verdin, öyle mi?”</p>

  <p>Oblomov, onun ne dediğini anlayamamış gibi, “Ne ‘hiçbir zaman’ı?” diye sordu.</p>

  <p>“Unuttun mu: ‘Ya şimdi ya da hiçbir zaman!’”</p>

  <p>Oblomov, “Artık eski İlya İlyiç değilim ben Andrey,” dedi. “Tanrı’ya şükürler olsun, işlerim yolunda: Boş boş yatmıyorum artık, planım bitmek üzere, iki dergiye aboneyim, bana bıraktığın kitapların hemen hepsini okudum...”</p>

  <p>“Yurtdışına neden gelmedin?”</p>

  <p>“Gelemedim, çünkü...”</p>

  <p>Oblomov sözünün sonunu getiremedi. Ştoltz onun yüzüne anlamlı anlamlı bakarak sordu:</p>

  <p>“Olga mı?”</p>

  <p>Oblomov’un yüzü kıpkırmızı oldu. Ştoltz’un yüzüne bakarak çabucak sordu:</p>

  <p>“Nasıl? Duydun demek... Şimdi nerede o?”</p>

  <p>Ştoltz cevap vermeden Oblomov’un yüzüne, ruhunu okumaya çalışıyor gibi bakmayı sürdürüyordu. Oblomov, “Teyzesiyle birlikte yurtdışına çıktığını duydum,” dedi. “Şeyden hemen sonra...” Ştoltz onun cümlesinin sonunu getirdi:</p>

  <p>“Hatasını anladıktan hemen sonra...”</p>

  <p>Oblomov, utancından ne yapacağını, ne diyeceğini bilemeden, “Demek biliyorsun...” dedi.</p>

  <p>“Her şeyi...” dedi Ştoltz. “Leylak dalını bile... Peki hiç utanmıyor musun İlya, vicdanın hiç sızlamıyor mu? Pişmanlık yakmıyor mu içini? Üzülmüyor musun?..”</p>

  <p>Oblomov aceleyle kesti Ştoltz’un sözünü:</p>

  <p>“Böyle konuşma, hatırlatma bana! Onunla aramızda nasıl bir uçurumun olduğunu, ona layık olmadığımı anladığımda neler çektiğimi anlatamam sana... Ah Andrey! Beni seviyorsan, acı çektirme bana, Olga’yı hatırlatma bana. Hata yaptığını daha önce kanıtlamıştım ona, ama inanmak istememişti... Anlayacağın, bütün suç bende değil...”</p>

  <p>Ştoltz yumuşak bir tavırla, dostça sürdürdü konuşmasını:</p>

  <p>“Seni suçlamıyorum, İlya. Ona yazdığın mektubu okudum. Herkesten çok suçlu olan benim. Sonra o, en son da sen, ama çok az...” Ürkek ürkek sordu Oblomov:</p>

  <p>“Şimdi nasıl o?”</p>

  <p>“Nasıl mı? Acı çekiyor, durmadan gözyaşı döküyor, kendini lanetliyor...”</p>

  <p>Ştoltz’un söylediği her sözcükle Oblomov’un yüzü korku, acı, dehşet, pişmanlıkla kaplanıyordu. Ayağa kalkıp, “Ne diyorsun Andrey!” dedi. “Tanrı aşkına, gidelim, hemen şimdi, şu anda gidelim, ayaklarına kapanıp özür dileyeyim ondan.”</p>

  <p>Ştoltz gülümseyerek kesti onun sözünü:</p>

  <p>“Otur! Şu anda neşesi yerinde, hatta mutlu. Sana selam gönderdi, hatta bir mektup yazacaktı sana, ben engel oldum, bunun seni heyecanlandıracağını söyledim.”</p>

  <p>Oblomov ağladı ağlayacaktı.</p>

  <p>“Neyse, Tanrı’ya şükürler olsun!” dedi. “Çok sevindim, Andrey, izin ver öpeyim seni, onun sağlığına içelim.”</p>

  <p>Birer kadeh şampanya içtiler.</p>

  <p>“Peki şimdi nerede?”</p>

  <p>“İsviçre’de. Sonbaharda teyzesiyle birlikte onun köyüne gidecekler. Ben de bunun için buradayım: Bakanlıkta işlerin bitirilmesi gerekiyor. Baron her şeyi halledemedi. Durup dururken Olga’yla evlenmek istemiş...”</p>

  <p>Oblomov, “Sahi mi?” diye sordu. “Gerçekten mi? Peki Olga ne yapmış?”</p>

  <p>“Elbette, yapması gerekeni: Onun evlilik önerisini reddetmiş. Baron kızmış, işi yüzüstü bırakıp gitmiş. Şimdi bana kaldı işleri yoluna koymak! Haftaya her şey bitecek. Peki sende haberler nasıl? Neden bu berbat yere tıkıldın kaldın?”</p>

  <p>“Burası sakin, sessiz bir yer, Andrey, kimse engel olmuyor bana.” “Ne için?”</p>

  <p>“Çalışmalarıma engel olan yok.”</p>

  <p>Ştoltz çevresine bakınarak, “İnsaf dostum,” dedi, “Oblomovka’dan bir farkı yok buranın, yalnızca biraz daha iğrenç, o kadar. Hadi, seninle köye gidelim İlya.”</p>

  <p>“Köye... pekala, gidelim, olabilir: Yakında evin inşaatına başlayacaklar. Ama hemen şimdi olmaz Andrey, izin ver biraz düşüneyim.</p>

  <p>“Gene düşüneceksin! Düşünmelerini bilirim ben senin. Bundan iki yıl önce yurtdışına gitmeyi düşündüğün gibi düşüneceksindir gene. Önümüzdeki hafta gidelim mi?”</p>

  <p>Oblomov savunmaya çalıştı kendini:</p>

  <p>“Birden nasıl olur? Hemen önümüzdeki hafta... Sen hazırlıklısın, ama benim toparlanmam gerek... Her şeyim burada, hop deyince nasıl bırakır giderim?.. Neyim var, neyim yok hepsi burada.” “Bir şeye ihtiyacın yok senin. Yanına ne almak istiyorsun?” Oblomov cevap vermedi. Susuyordu. Neden sonra, “Sağlık durumum iyi değil Andrey,” dedi. “Nefes darlığım var. Sık sık kah bir gözümde kah ötekinde gene arpacık çıkmaya başladı. Bacaklarım şişiyor. Bazen uykumda sanki biri kafama, sırtıma vuruyor, yataktan fırlıyorum.”</p>

  <p>“Bak İlya, çok ciddi söylüyorum, bu yaşam biçimini değiştirmelisin, bu gidişle ya karnın su toplayacak ya da felç olacaksın. Gelecek umudun bitti artık: Olga gibi bir melek, kanatlarının üzerinde havalandırıp bu bataklıktan kurtaramadıysa seni, ben bir şey yapamam. Ama kendine küçük bir uğraş bulursan, köyüne bir çekidüzen verirsen, köylülerinle ilgilenirsen, işe girişirsen, evini yaptırırsan, ağaç dikersen... Yapmak zorundasın bütün bunları, yapabilirsin de... Seni başıboş bırakmayacağım. Bunu yalnızca kendi isteğimle değil, Olga’nın da isteğiyle yapacağım: Bunu o istiyor benden, duyuyor musun? O istiyor, çünkü göz göre göre ölüme gitmeni, yok olmanı, canlı canlı mezara girmeni istemiyor... Ben de söz verdim ona, mezara girmene engel olacağım...”</p>

  <p>Oblomov duygulanmış gibi, “Hala unutmamış beni!” dedi. “Layık mıyım ben buna!”</p>

  <p>“Hayır, unutmadı ve hiçbir zaman unutmayacak: Öyle bir insan değildir Olga! Hatta köyüne, onu ziyarete gitmelisin.”</p>

  <p>“Ama bu ara olmaz, Tanrı aşkına olmaz... Şimdi olmaz Andrey! Önce biraz unutmalıyım onu. Ah, hala şuramda...”</p>

  <p>Kalbini gösteriyordu.</p>

  <p>“Ne var oranda? Aşk mı?”</p>

  <p>Oblomov içini çekti.</p>

  <p>“Hayır, utanç ve hüzün!”</p>

  <p>“Tamam, çok güzel! Şimdi senin çiftliğine gidelim. Orada bir ev yaptırman gerekiyor, değil mi? Yaza girdik, inşaat için en güzel mevsim şu anda...”</p>

  <p>“Oraya gitmeme gerek yok, bu işle ilgilenen bir adamım var. Şu anda köyde kendisi. Ben sonra, toparlanıp iyice düşündükten sonra gideceğim.”</p>

  <p>Oblomov, yerinden kıpırdamadan işleri ne güzel ayarladığını, vekilinin kaçak köylülerle ilgili bilgileri nasıl topladığını, tahılı ne kadar karlı sattığını, ona nasıl bin beş yüz ruble yolladığını, belki bu yıl toprak kiralarını da toplayıp göndereceğini uzun uzun anlatarak Ştoltz’un karşısında övünmeye başladı.</p>

  <p>Onun bu anlattıklarını dinledikten sonra ellerini çırptı Ştoltz.</p>

  <p>“Düpedüz yolmuşlar seni!” dedi. “Üç yüz köylüden, bin beş yüz ruble, ha! Kimdir senin ‘vekilim’ dediğin o adam? Nasıl biridir?”</p>

  <p>Oblomov, “Gönderdiği bin beş yüzden fazlaydı,” diye düzeltti. “Tahılın satılmasından, emeğine karşılık küçük bir miktar almış...”</p>

  <p>“Ne kadar?”</p>

  <p>“Doğrusu, hatırlamıyorum. Sonra gösteririm sana; hesaplar bir yerlerde olacak.”</p>

  <p>“Evet İlya!” dedi Ştoltz. “Gerçekten ölmüşsün sen, bitmişsin! Hadi giyin, bana gidiyoruz!”</p>

  <p>Oblomov itiraz etmeye kalkışacak olmuştu, ama Ştoltz neredeyse zorla alıp evine götürdü onu. Kendisi adına bir vekaletname yazdı, Oblomov’a imzalattı kağıdı; ona, Oblomovka’yı, (o köye gelene, çiftliğiyle ilgilenmeye başlayana kadar) kiraladığını söyledi Oblomov’a.</p>

  <p>“Bundan böyle, şimdiye kadar aldığının üç katı para gelecek sana,” dedi. “Ama uzun süre kiracın olmayacağım. Kendi işlerim var çünkü. Şimdi mi gidiyoruz köye, yoksa sen sonra mı geleceksin? Ben Olga’nın çiftliğinde olacağım. Senin köyüne üç yüz versti uzaklıkta onun köyü. Arada Oblomovka’ya da uğrayacağım. Vekilini kovacağım, işlerini düzene koyacağım, sen sonra gelirsin. Peşini bırakmayacağım senin...”</p>

  <p>Oblomov içini çekti.</p>

  <p>“Ah, bu hayat!” dedi.</p>

  <p>“Nesi varmış bu hayatın?”</p>

  <p>“Rahat vermiyor insana! Huzur vermiyor! Şöyle yatıp uyuyabilsem... hiç kalkmasam...”</p>

  <p>“Yani ışığı söndürüp karanlıkta kalsan! Doğrusu, çok hoş bir hayat olurdu! Eh, İlya, biraz kafanı çalıştırsan ya! Hayat göz açıp kapayana kadar bitiyor, sen hala yatıp uyumayı düşünüyorsun! Bırak, ısıtsın seni hayat! Ah, iki yüz, üç yüz yıl yaşayabilecek olsaydım! Neler yapmazdım!”</p>

  <p>Oblomov itiraz etti:</p>

  <p>“Sen başkasın, Andrey! Senin kanatların var... Yaşıyorsun sen! Uçuyorsun! Yeteneğin var, hırsın var! Şişman değilsin, gözünde arpacık çıkmıyor, ensen kaşınmıyor. Başka yapıda bir insansın sen...”</p>

  <p>“Eh, yeter! İnsan kendini yetiştirmek, hatta doğasını değiştirmek için yaratılmıştır. Oysa sen göbeğini büyütmekten, sonra da bu sıkıntıyı başına sardığı için doğadan yakınmaktan başka bir şey yapmıyorsun. Senin de kanatların vardı, ama koparıp attın onları.” Oblomov üzgün, “Nerede o kanatlar?” dedi. “Bir şey yapabildiğim yok...”</p>

  <p>Ştoltz kesti sözünü:</p>

  <p>“Yapmak istemiyorsun da, ondan. Bir şey yapamayacak insan yoktur. İnan bana, yoktur!”</p>

  <p>“Ben yapamıyorum işte!” dedi Oblomov.</p>

  <p>“Sana sorsalar, bir dilekçe de yazamazsın sen, kahyana bir mektup da... Ama Olga’ya yazabildin, değil mi? Ona yazarken “ki” ve “ne”leri birbirine karıştırmadan, gramer hatasız yazdın, değil mi? Pek güzel kağıtlar da buldun, İngiliz mağazasından alınma mürekkebin de oldu, el yazın da pek kıvraktı, hani!”</p>

  <p>Oblomov’un yüzü kıpkırmızı olmuştu. Ştoltz devam etti:</p>

  <p>“Öyle gerekti, düşünceler geldi aklına, bir romanda olduğu gibi güzel cümleler kurabildin, yazabildin. Gerekmediği zaman yapamıyorsun... gözlerin görmüyor, ellerin titriyor... Yeteneklerini daha çocukluğunda, Oblomovka’da, teyzelerin, dadıların, uşakların arasında yitirmişsin sen. Çoraplarını giyememekten başlamışsın, yaşamayı becerememekle bitirmişsin...”</p>

  <p>İlya kararlı bir göğüs geçirdikten sonra şöyle dedi:</p>

  <p>“Belki de haklısın Andrey, ama artık elden bir şey gelmez, geri dönüşü yok bunun!”</p>

  <p>Ştoltz öfkeyle itiraz etti:</p>

  <p>“Nasıl yok! Saçmalama! Dinle beni ve dediğimi yap, o zaman dönüşü olur!”</p>

  <p>Ama sonunda köye yalnız gitti Ştoltz, Oblomov, sonbaharda geleceğini söyleyerek kaldı.</p>

  <p>Vedalaşırlarken Oblomov’a sordu Ştoltz:</p>

  <p>“Olga’ya ne söyleyeyim?”</p>

  <p>Oblomov başını önüne eğdi, pek hüzünlü, bir süre öyle durdu, sonra derin bir iç çekti, mahcup bir tavırla şöyle dedi:</p>

  <p>“Benden hiç söz etme ona! Beni görmediğini, bir haber de alamadığını söyle...”</p>

  <p>“İnanmayacaktır.”</p>

  <p>“Ortadan kaybolduğumu, öldüğümü söyle...”</p>

  <p>“Ağlamaya başlayacak, uzun süre de sakinleşemeyecektir. Neden üzelim onu?”</p>

  <p>Duygulanmıştı Oblomov. Bir süre düşündü. Gözleri yaşarmıştı. Ştoltz, “Pekala,” dedi. “Yalan söyleyeceğim ona. Onun hatırasıyla yaşadığını; kendine sağlam, ciddi bir amaç aradığını söyleyeceğim. Şunu unutma, hayatın amacı kadın değildir, hayatın kendisidir ve emektir. Bunda ikiniz de yanıldınız. Olga çok sevinecek buna!” Vedalaşıp ayrıldılar.</p>

  <h3 class="sgc-4 sigil_not_in_toc"><br /></h3>

  <h3 class="sgc-4 sigil_not_in_toc"><br /></h3>

  <h3 class="sgc-4" id="sigil_toc_id_34">III</h3>

  <p class="px">İlyiç gününün ertesi günü Tarantyev ile İvan Matveyeviç akşam lokantada buluştular. İvan Matveyeviç keyifsizdi.</p>

  <p>“Çay!” diye seslendi garsona.</p>

  <p>Garson çayla birlikte rom getirince rom şişesini iterek tersledi garsonu.</p>

  <p>“Rom değil bu, karanfil suyu!” dedi.</p>

  <p>Paltosunun cebinden kendi şişesini çıkardı, tıpasını alıp, koklaması için garsona uzattı.</p>

  <p>“Bir daha sizin romunuzdan getirme bana!” diye ekledi.</p>

  <p>Garson gittikten sonra Tarantyev’e döndü.</p>

  <p>“Evet biraderim, işler kötü!” dedi.</p>

  <p>Tarantyev öfkeli, “Doğru, nerden çıktı bu adam!” dedi. “Ne bela adam şu Alman! Vekaletnameyi iptal ediyor, çiftliği de kiralıyor! Olacak şey mi bu? Bu gidişle adam parsayı toplayacak.”</p>

  <p>“Alman işi biliyor, başımız belaya girebilir. Toprak kiralarının toplandığını, hepsini bizim aldığımızı öğrenince mahkemeye verecektir bizi...”</p>

  <p>“Ne mahkemesi! Amma da korkak oldun sen de be dostum. Zatyortıy ilk kez el atmıyor bu işlere. O karda yürür, iz bırakmaz. Köylülere makbuz falan vermemiştir. Alman bağırıp çağırdığıyla kalacaktır, elinden başka bir şey gelmez. Mahkemeye verecekmiş, boş versene sen!”</p>

  <p>İvan Matveyeviç rahatlamıştı.</p>

  <p>“Gerçekten mi?” dedi. “Hadi içelim buna!” Kendine de, Tarantyev’e de rom koydu. “Farkında mısın, bazen hayat çekilmez oluyor, ama içince düzeliyor...”</p>

  <p>Tarantyev sürdürdü konuşmasını:</p>

  <p>“Bak dostum, bu arada senin ne yapacağını söyleyeyim sana. Bildiğin gibi birtakım hesaplar çıkar sen: odunla, lahanayla, neyle istersen... Oblomov çiftliği arkadaşına kiraya verdiğine göre, giderleri göster Oblomov’a. Zatyortıy’ın toprak kiralarını getirdiğini, o parayla giderleri kapattığınızı söylersin.</p>

  <p>“Peki ya hesapları alıp Alman’a gösterirse, adam durumu anlarsa...”</p>

  <p>“Daha neler! Bir yere sokar onları, sonra arasa da bulamaz. Hem Alman buraya bir daha gelene kadar unutup gider hesapları...” İvan Matveyeviç kadehleri doldururken, “Deme yahu!” dedi. “İçelim öyleyse dostum. Böyle karlı bir işi çayla kutlamaya yazık olur! Kokla bak şunu. Şişesi üç gümüş ruble bunun! Balık çorbası söyleyeyim mi?”</p>

  <p>“Olabilir.”</p>

  <p>“Hey, garson!”</p>

  <p>Tarantyev öfkeli, “Adam çok şeytan!” dedi. ‘“Çiftliğini bana kiraya ver!’ diyor. Böyle bir şeytanlık bizim Rusların aklına gelmez! Alman işi dedikleri bu işte!.. Orada çiftlikleri hep kiralıyorlar. Göreceksin, bir süre sonra hisse senedi de çıkaracaktır bu adam.” İvan Matveyeviç sordu:</p>

  <p>“Sahi, nedir bu hisse senedi dedikleri? Hiç aklım ermiyor o işlere.” Tarantyev canı sıkkın bir tavırla, “Alman icadı işte!” diye karşılık verdi. “Sözgelimi, dolandırıcının teki yanmayan evler icat ediyor, bunlarla bir kent kurmaya kalkışıyor. Kenti kurmak için paraya ihtiyaç var. Satışa, tutalım, tanesi beş yüz rubleye birtakım kağıtlar çıkarıyor. Salak az mı dünyada, satın alıyorlar o kağıtları, sonra birbirlerine satıyorlar. İnşaatın iyi gittiği duyulursa kağıtların fiyatı yükseliyor, kötü giderse paralar batıyor. Elinde kağıttan başka bir şey kalmıyor, yani hava alıyorsun. ‘Kent nerede?’ diye soruyorsun, ‘yandı’ diyorlar. Kentin inşaatı bitmemiştir, yanmamış evlerin mucidi de paralarla sırra kadem basmıştır. Hisse senedi dedikleri böyle bir şey işte. Aynı şeyi de bu Alman yapacak! Şimdiye kadar yapmamış olduğuna da şaşıyorum doğrusu! Hep ben engel oldum buna, eski hemşerime iyilik ettim!”</p>

  <p>“Evet, bu iş bitmiştir artık”, dedi İvan Matveyeviç. Çakırkeyif olmuştu: “Dosya kapanmış, arşive kaldırılmıştır. Oblomovka’dan bir daha para gelmez bize.”</p>

  <p>Tarantyev de hafif sarhoştu.</p>

  <p>“Boş ver be dostum!” dedi. “Denizde kum, sende para! Nasıl olsa kaynağın elinin altında. Yeter ki, yorulmadan indir cebe. Hadi içelim!”</p>

  <p>“Kaynak dediğin ne ki, dostum? Ömür boyu günde iki üç ruble koyacaksın bir kenara.”</p>

  <p>“Ama yirmi yıldır biriktiriyorsun be kardeş, şikayet etme!”</p>

  <p>İvan Matveyeviç dili dolaşarak, “Ne yirmi yılı!” dedi. “Sen de çok iyi biliyorsun ki, on yıldır sekreterim ben. Ondan önce cebimde iki üç kapikle dolaşırdım. Bazen de, söylemesi ayıp, bakır meteliklere düştüğüm bile oldu. Hayat mı bu! Ah biraderim! Dünyada ne mutlu insanlar var! Birinin kulağına bir şeyler fısıldadığında, iki satır yazdığında ya da bir imza attığında cebin öyle bir şişiyor ki, yastık yap, başının altına koy, uyu...” (İvan Matveyeviç giderek daha çok sarhoş oluyordu.) “Öyle olmalı ki, daireye işi düşenler yüzünü görmesinler, yanına gelmeye cesaret edemesinler... Adamlar kupa arabalarına binip “kulübe” çek diye sesleniyorlar arabacıya. Kulüpte kodamanlarla tokalaşıyorlar, öyle ufak paralarla oynamıyorlar, akşam yemeklerini orada yiyorlar. Ah o yemekler! Balık çorbası demeye utanırlar, dudak büküp geçerler. Kış ortasında akşam yemeği için mahsus piliç isterler, nisanda da çilek! Evde karıları danteller içindedir, çocuklarının mürebbiyeleri vardır. Küçüklerin saçları güzelce taralı, giyim kuşamları pek güzeldir. Ah birader! Bir cennet var dünyada, ama biz günahlarımız yüzünden oraya giremiyoruz. İçelim! İşte, balık çorbasını da getirdiler!” Tarantyev iyice sarhoş olmuş, gözleri kan çanağına dönmüştü. “Günah arkadaşım, şikayet etme, iyi para var sende...” dedi. “Otuz beş bin gümüş ruble... az para değil...”</p>

  <p>İvan Matveyeviç susturdu onu:</p>

  <p>“Aman, yüksek sesle söyleme birader! Ama hala otuz beş bin! Bekle ki elli bin olsun! Oysa elli binle de cennete giremiyorsun. Evlensen, paranı hesaplı kullanacaksın, her rubleyi hesap edeceksin, Jamaika romunu unutacaksın, hayat mı bu yani!”</p>

  <p>“Ama rahatın yerinde be dostum! Birinden bir ruble, ötekinden iki ruble derken bakıyorsun, bir günde yedi rubleyi doğrultmuşsun. Karışanın edenin yok, ne bir sıkıntı ne bir gürültü... Ama önemli bir evrakın altında imzan olsa hayatın zehir olabilir. Evet dostum, hiç hakkın yok şikayet etmeye!”</p>

  <p>Bu arada İvan Matveyeviç bir süredir Tarantyev’i dinlemiyordu. Bir şeyler düşünüyordu. Neden sonra gözlerini birden iri iri açıp, “Bak ne diyeceğim,” dedi. (Nedense, öyle sevinmişti ki, bir anda sarhoşluğu bile geçmişti.) “Hayır, hayır, korktum, söylemeyeceğim. Bu kuş kafanın içinde kalsın, daha iyi. Yoksa uçup gider bu hazine... İçelim dostum, çabuk içelim!”</p>

  <p>Tarantyev önündeki kadehi uzağa iterken, “Söylemezsen içmem,” dedi.</p>

  <p>İvan Matveyeviç kapıya baktı.</p>

  <p>“Çok önemli bir şey geldi aklıma, dostum.”</p>

  <p>Sabırsızca sordu Tarantyev:</p>

  <p>“Evet?..”</p>

  <p>“Büyük bir buluş bu. Biliyor musun dostum, büyük bir işe imza atmak gibi bir şey bu. Yemin ederim, öyle!”</p>

  <p>“Hadi, söyleyecek misin, nedir?”</p>

  <p>“Voliyi vurduk dostum! Voliyi vurduk!”</p>

  <p>Tarantyev ısrar ediyordu:</p>

  <p>“Hadi söylesene, nedir?”</p>

  <p>“Dur, acele etme, biraz düşüneyim. Bir şey kaybetmeyeceğiz. Yasalar ortada. Bunu sana söylüyorum, çünkü sana da ihtiyaç var. Sensiz olmaz çünkü. Tanrı tanığım olsun, yoksa söylemezdim. Başkasına söylenecek şey değil çünkü.”</p>

  <p>“Senin gözünde ben başkası mıyım dostum? Kaç kez işine yaradığımı bilirsin. Kaç kez tanıklık ettim sana, onu da biliyorsun, ayrıca evrakları... hatırlarsın! Ne domuzsun!”</p>

  <p>“Bak dostum, bak! Bağırma! Hemen top gibi gürlüyorsun!”</p>

  <p>Tarantyev’in cam sıkılmıştı.</p>

  <p>“Burada kim duyacak bizi? Nasıl konuşacağımı bilmiyor muyum sanıyorsun? Hadi söyle...”</p>

  <p>“Dinle. Biliyorsun, İlya İlyiç ödleğin tekidir, bir şeyden haberi yok... Kontratı yaparken aklı başında değildi, komşusu da vekaletnameyi bizimkine verirken ne yaptığının farkında değildi... Ne kadar para aldığını bile hatırlamıyordu. Hatta şöyle diyordu: 'Hiçbir bilgim yok...”’</p>

  <p>Sabırsızca sordu Tarantyev:</p>

  <p>“Evet?”</p>

  <p>“Kız kardeşim Oblomov’un odasına pek sık girip çıkıyor. Geçen gün yaklaşık bir saat oturdu orada, çıkarken holde karşılaştım onunla, görmezden geldi beni. Bekleyelim bakalım, daha neler olacak... Sen bir ara Oblomov’a evde böyle şeylerin yakışık almadığını, onun dul bir kadın olduğunu, sağda solda dedikoduların dolaştığını, kadıncağızın artık bir koca bulamayacağını söyleyeceksin. Sözde, varlıklı bir tüccar onunla evlenmek istemiş de, ama akşamları İlya İlyiç’in onun odasında oturduğunu duyunca vazgeçmiş de...”</p>

  <p>Tarantyev ekledi:</p>

  <p>“Sonra korkacak, yataklara düşecek, erkek domuz gibi dört dönmeye başlayacak, içini çekecek... tamam... Peki bunun bize ne faydası olacak? Avanta neresinde bunun?”</p>

  <p>“Amma da yaptın! Kendisinden şikayetçi olacağımı söyleyeceksin ona; görenlerin, olayın tanıklarının olduğunu söyleyeceksin.”</p>

  <p>“Peki sonra?”</p>

  <p>“Baktın ki çok korktu, olayın küçük bir para karşılığında örtbas edilebileceğini söyleyeceksin.”</p>

  <p>Tarantyev, “Para ne gezer onda?” dedi. “Korkusundan, olsa olsa, parayı sonra verebileceğini söyleyecektir, o da en çok on bin...”</p>

  <p>“O zaman sen bana bir göz kırp, yeter, kız kardeşimin alacaklı olacağı... bir borç senedi hazırlayacağım. Şöyle bir borç senedi: ‘Ben Oblomov, falanca dul kadından filan tarihinde ödemek üzere on bir ruble borç aldım,’ gibi...”</p>

  <p>“Peki, neye yarayacak bu, biraderim? Anlayamadım. Bu durumda para kız kardeşinle çocuklarının olmaz mı? Bizim kazancımız bunun neresinde?”</p>

  <p>“Aynı miktarda bir senet de kız kardeşim bana verecek, imzalattıracağım ona senedi.”</p>

  <p>“Ya imzalamazsa? İmzalamamakta inat ederse?”</p>

  <p>“Kız kardeşim imzalamayacak ha!” Kıs kıs güldü İvan Matveyeviç. “İmzalayacaktır, dostum, imzalayacaktır. İdam hükmünü imzalatacak olsam, bir şey sormadan gülümseyerek, imzasını atar... Yan yan, ‘Agafya Pşenitsına’ diye basar imzayı, imzaladığının ne olduğunu bile düşünmez. Bak nasıl yapacağız: işin içinde biz olmayacağız. Kız kardeşim Oblomov’dan alacaklı olacak, ben de kız kardeşimden.” İvan Matveyeviç titreyen ellerini havaya kaldırarak ekledi, “Sonra Alman istediği kadar bağırsın çağırsın... Yasal olmayan bir şey yok ki ortada... İçelim dostum!”</p>

  <p>Tarantyev heyecanlı, “Evet,” dedi, “yasal olmayan bir şey yok! İçelim dostum!”</p>

  <p>“Tamam, başarırsak, iki yıl sonra tekrar aynı şeyi yaparız; öyle ya, yasal olmayan bir şey değil bu yaptığımız!”</p>

  <p>Tarantyev evet anlamında başını eğdi.</p>

  <p>“Doğru,” dedi, “yasal bir şey bu yaptığımız! Hadi tekrar içelim!” “İçelim!”</p>

  <p>İvan Matveyeviç aklına bir şey gelmiş gibi, “Bu arada ya seninki senedi imzalamaya yanaşmaz, Alman’a mektup yazıp ne yapacağını sorarsa... O zaman kötü olur! Dava falan açamayız; kız kardeşim kız değil çünkü, dul!”</p>

  <p>“İmzalamaya yanaşmayacak olursa hakkından gelirim.”</p>

  <p>“Hayır, hayır, sakın öyle bir şey yapayım deme kardeşim! Her şeyi berbat edersin! Senedi zorla imzalattılar bana der, belki dayak yedim bile der. Olay ağır cezalık olur. Hayır, bu olmaz! Ama şu olabilir: Önce bir şeyler yerken içir onu, frenküzümü votkasını falan sever. Başı dönmeye başladığında bana işaret et, senetle yanınıza geleyim, kira sözleşmesinde olduğu gibi, senette yazılı tutara da bakmayacaktır. İki de tanığa imzalattık mı, iş tamamdır. Ne kadar itiraz ederse etsin artık! Bir beyefendi olarak, senedi sarhoş kafayla imzaladığını söylemeye de utanacaktır.”</p>

  <p>“Yasal bir şey bu!” diye tekrarladı Tarantyev.</p>

  <p>“Ondan sonra bırak varislerine kalsın Oblomovka.”</p>

  <p>“Evet, kalsın varsın! İçelim, dostum!”</p>

  <p>“Enayilerin sağlığına içelim!” dedi İvan Matveyeviç. İçtiler.</p>

  <h3 class="sgc-4 sigil_not_in_toc"><span class="sgc-1"><br /></span></h3>

  <h3 class="sgc-4 sigil_not_in_toc"><span class="sgc-1"><br /></span></h3>

  <h3 class="sgc-4" id="sigil_toc_id_35"><span class="sgc-1">IV</span></h3>

  <p class="px">Şimdi biraz geriye, Ştoltz’un Oblomov’un isim gününe gelişinin öncesine ve başka bir yere, Vıborg yakasından uzak bir yere gitmemiz gerekiyor. Okurun tanıdığı kimseler vardı orada. Ştoltz, birtakım özel nedenlerle, ya da belki Oblomov (o da gene birtakım özel nedenlerle) sormadığı için, bildiği her şeyi anlatmamıştı Oblomov’a.</p>

  <p>Bir gün Paris’te Ştoltz bulvar boyunca yürüyor, gelen geçene, dükkanların tabelalarına (gözlerini hiçbirinin üzerinde sabitlemeden) dalgın dalgın bakıyordu. Uzun süredir Rusya’dan, Kiev’den de, Odesa’dan da, Petersburg’dan da mektup alamıyordu. Canı sıkkındı. Postaya üç mektup daha atmış, eve dönüyordu.</p>

  <p>Şaşkın bakışı ansızın bir noktaya takıldı kaldı, ama sonra bakışı tekrar olağan ifadesini kazandı. Bulvarda yürüyen iki kadın birden dönmüş, bir mağazaya girmişti.</p>

  <p>Şöyle geçirmişti içinden: “Hayır, olamaz! Olacak şey mi? Haber verirlerdi bana! Onlar değildirler!”</p>

  <p>Ama gene de iki kadının girdiği mağazanın vitrininin önünde durdu. İçeriye bakmaya başladı. “Göremiyorum ki, vitrine arkaları dönük.”</p>

  <p>Mağazaya girdi Ştoltz, bir şeyler sordu. O arada kadınlardan biri döndü, tanıdı kadını Ştoltz, Olga İlyinskaya’ydı. Neredeyse tanıyamayacaktı onu! Koşmak istedi Olga’ya, ama durdu, yüzüne bakakaldı.</p>

  <p>Tanrım! Ne büyük bir değişiklikti bu böyle! Hem Olga’ydı hem değil. Yüz hatları aynıydı, ama solgundu, gözleri biraz içeri çökmüştü, o çocuksu gülümsemesi yoktu dudaklarında, eski kayıtsızlığından, rahatlığından eser kalmamıştı. Kaşlarının üzerinde mağrur değil, hüzünlü bir ifade vardı; gözleri, daha önce hiçbir zaman söylemediği bir şeyler söylüyordu. Olga şimdi, eskiden olduğu gibi içten, aydınlık, sakin bakmıyordu. Yüzü bir bulutla, hüzünle, dumanla kaplıydı sanki. Yanına gitti Ştoltz. Olga hafiften çattı kaşlarını, şaşkın şaşkın bir süre baktı Ştoltz’un yüzüne, sonra tanıdı onu: Kaşları ayrıldı, düzeldi, gözleri sakin bir ışıkla aydınlandı. O ışıkta atik değil, derin bir sevinç vardı. Kız kardeşinin onu görünce böyle sevinmesi her erkek kardeşi çok mutlu ederdi.</p>

  <p>Olga, Ştoltz’un ruhunun derinlerine işleyen, kalbini tatlı bir duyguyla dolduran neşeli bir sesle, “Aman Tanrım! Siz ha!” dedi.</p>

  <p>Teyzesi hemen döndü, üçü birden konuşmaya başladı. Ştoltz, mektup yazıp ona haber vermedikleri için onlara sitem ediyordu. Olga ile teyzesi onu gördüklerine çok sevinmişlerdi. Özür dilediler. Paris’e iki gün önce gelmişlerdi ve hep onu aramışlardı. Sordukları bir adreste onun Lyon’a gittiğini söylediklerinden, ne yapacaklarını bilemiyorlardı.</p>

  <p>Ştoltz sitem etmeyi sürdürüyordu:</p>

  <p>“Nereden aklınıza esti buraya gelmek? Hem bana tek satır yazmadan!”</p>

  <p>Teyze, “Öyle çabuk hazırlanıp yola çıktık ki, size yazmaya bile zamanımız olmadı,” dedi. “Olga size sürpriz yapmak istedi.”</p>

  <p>Ştoltz Olga’nın yüzüne baktı: Yüzü teyzesinin söylediğini doğrulamıyordu. Daha dikkatli baktı, ama yüzü Ştoltz’un bakışı için ulaşılmaz, derinlerine inilemez gibiydi.</p>

  <p>Ştoltz, “Neyi var?” diye geçirdi içinden. “Eskiden ne düşündüğünü yüzünden hemen anlardım, oysa şimdi... Ne çok değişmiş!”</p>

  <p>Yüksek sesle, “Ne kadar değişmişsiniz, Olga Sergeyevna,” dedi. “Büyümüş, olgunlaşmışsınız! Tanıyamadım sizi! Oysa şurada anca bir yıl oldu görüşmeyeli. Bu arada neler yaptınız, neler oldu? Anlatın, anlatın hadi!”</p>

  <p>Olga tezgahtaki bir kumaşı incelerken, “Anlatacak... bir şey olmadı,” dedi.</p>

  <p>Ştoltz, tanımakta güçlük çektiği bu yeni Olga’yı incelemeyi sürdürürken, bir yandan da yüzündeki onun için yepyeni ifadeyi çözmeye çalışarak (bu ifade bir şimşek gibi bir an parlayıp kayboluyordu) sordu:</p>

  <p>“Şarkı söylüyor musunuz gene?”</p>

  <p>Olga pek ilgisiz, “Uzun zamandır, iki ay oldu, söylemiyorum,” dedi.</p>

  <p>Birden sordu Ştoltz:</p>

  <p>“Peki, Oblomov’dan ne haber? Hayatta mı? Neden hiç yazmıyor bana?”</p>

  <p>O anda teyzesi yardım etmeseydi, Olga belki de açıklayacaktı durumu.</p>

  <p>Mağazadan çıkarlarken şöyle diyordu teyze:</p>

  <p>“Düşünebiliyor musunuz, her gün geliyordu bize, sonra birden kayıplara karıştı. O arada biz de yurtdışına çıkmak için hazırlıklar yapıyorduk. Uşağı yolladım evine, hasta olduğunu, kimseyle görüşmek istemediğini söylediler, böylece görüşemeden ayrılmış olduk...”</p>

  <p>Ştoltz, Olga’nın yüzüne merakla baktı.</p>

  <p>“Siz de bir şey bilmiyor musunuz?”</p>

  <p>Olga yapmacık bir ilgiyle, “Gerçekten hastalanmış,” dedi. (O sırada, önlerinden geçmekte olan bir arabaya saplı gözlüğünü doğrultmuş, dikkatle bakıyordu). “Bakın <span class="sgc-2">ma tante,</span> şu geçenler galiba yol arkadaşlarımız...”</p>

  <p>Ştoltz ısrar etti:</p>

  <p>“Hayır, İlya ile ilgili soruma cevap verin lütfen. Ona ne oldu? Neden onu da getirmediniz?”</p>

  <p>Olga Fransızca cevap verdi:</p>

  <p><span class="sgc-2">“Mais ma tante vient de le dire.<a href="../Text/DiPNOTLAR.xhtml#a51" id="k51"><sup>[51]</sup></a>”</span></p>

  <p>Teyze, “İnanılmaz derecede tembel biri,” dedi. “Son derece de yabani, eve üç dört konuk gelecek olsa hemen kalkıp gidiyor. Düşünsenize, tiyatroya abone oldu, aboneliğinin yarısını bile kullanmadı.”</p>

  <p>“Rubini’yi<a href="../Text/DiPNOTLAR.xhtml#a52" id="k52"><sup>[52]</sup></a> bile dinlemeye gelmedi,” diye ekledi Olga.</p>

  <p>Ştoltz başını iki yana sallayarak göğüs geçirdi.</p>

  <p>“Buraya gelmeye nasıl karar verdiniz? Çok kalacak mısınız? Hem nasıl oldu da böyle birden karar verip yola çıktınız?”</p>

  <p>Teyze, Olga’yı göstererek, “Doktorun tavsiyesi üzerine,” dedi. “Petersburg’un havası belirgin bir ölçüde kötü gelmeye başlamıştı ona. Kışı yurtdışında geçirelim, dedik. Ama nerede, Nice’te mi, İsviçre’de mi kalacağımıza henüz karar vermiş değiliz.”</p>

  <p>Ştoltz, Olga’nın gözlerine bakarak, dalgın, “Ama doğrusu, çok değişmişsiniz,” dedi.</p>

  <p>İlyinskiler altı ay kaldılar Paris’te. Onların tek ahbabı, arkadaşı Ştoltz’du.</p>

  <p>Olga belirgin bir biçimde düzeliyordu: Dalgınlığı gerilerde kalmıştı, en azından huzurlu, sakin görünüyordu. İçinde nelerin olup bittiğini Tanrı bilirdi, ama eskiden olduğu gibi, çın çın öten çocuksu, şen kahkahalar atmıyor; Ştoltz’un şakalarına ölçülü gülümsüyor olsa da, yavaş yavaş Ştoltz için gene hoş bir dost olmaya başlamıştı. Gelgeldim, bazen öylesine üzgün oluyordu ki, gülümseyemiyordu bile.</p>

  <p>Ştoltz, onu artık güldürmeyeceğini, bunun imkansız olduğunu hemen anlamıştı: Olga sık sık, kaşının birini hafif yukarı kaldırıyor, alnında oluşan kırışıklıkla, Ştoltz’un yüzüne tuhaf tuhaf bakıyordu. Onun anlattığı komik bir şeyi sonuna kadar dinliyor, gülümsemeden, bir şey söylemeden yüzüne sanki sitemli, hafifser veya sabırsız bir tavırla bir süre bakıyor; şakasına bir karşılık vermek yerine onun anlattıklarından hiçbir şey anlayamamış gibi yapıyor, şakasına öylesine inatçı bir bakışla karşılık veriyordu ki, öyle boş şeyler söylediği için Ştoltz kendi kendine kızıyordu.</p>

  <p>Olga kimi zaman günlük yaşamın gereksiz koşuşturmalarından, gevezeliklerinden öylesine bunalıyordu ki, Ştoltz kadınlarla konuşmaktan hoşlanmadığı birtakım konulara girmek zorunda kalıyordu. Olga’nın derin, soru dolu bakışlarının aydınlanması, sakinleşmesi için ve cevapları uzaklarda aramaması için Ştoltz’un, beynini aşırı zorlaması gerekiyordu!</p>

  <p>Dikkatsizce, ağzından bir şey kaçırdığında, Olga’nın bakışının birden kupkuru, soğuk olduğunu, kaşlarının çatıldığım, yüzünün sessiz, ama derin bir hoşnutsuzlukla kaplandığını görünce çok kaygılanıyordu! O zaman, Olga’nın yüreğindeki aydınlığın yüzünde, barışmanın munisliğinin bakışında ve gülümsemesinde yansıması için iki üç gün ince oyunlar, hatta kurnazlıklar yapması, kadınlar konusundaki bütün hünerlerini göstermesi gerekiyordu.</p>

  <p>Kimi zaman, bütün bir gün süren bu çabaları sonucu eve yorgun argın, ama (başarıya ulaşmışsa) mutlu dönüyordu.</p>

  <p>Düşünüyordu: “Ne kadar olgunlaşmış! Aman Tanrım! O kız çocuğu nasıl böylesine büyümüş, olgunlaşmış! Öğretmeni kim acaba? Bu hayat derslerini kimden almış olabilir? Baron’dan olmasın? Sanmam, dümdüz bir adamdır Baron. Onun pek süslü cümlelerinden bir şey öğrenemez insan! İlya’dan olmasın sakın!..”</p>

  <p>Bir türlü anlayamıyordu Olga’yı. Ertesi gün tekrar onun yanına koşuyordu. Ama bu kez daha dikkatli oluyordu, yüzüne ürkek ürkek bakarak (çoğu zaman zorlanarak, zekasının, hayat anlayışının yardımıyla) onun kafasının içindeki sorunları, kuşkuları, özlemleri yakalamaya çalışıyordu.</p>

  <p>Elinde tecrübelerinin ışığıyla Olga’nın aklının, kişiliğinin labirentlerine dalıyor, orada her gün yeni yeni şeyler, gerçekler buluyor, öğreniyor, ama gene de en derinlere ulaşamıyor, yalnızca şaşkınlıkla ve endişeyle, Olga’nın aklının her gün yeni besinler arzuladığını, ruhunun hiç durulmadığım, sürekli yaşam deneyimi edindiğini görüyordu.</p>

  <p>Ştoltz’un hayatına her gün yepyeni, değişik bir yaşam biçimi girmekteydi: Olga’ya çiçekler, kitaplar, notalar, albümler getirince, arkadaşının boş vakitlerini doldurduğunu hissederek kendini daha bir huzurlu hissediyor; içi rahat, işine veya örnek herhangi bir maden ocağını, çiftliği görmeye, birileriyle tanışmaya, yeni, ilginç insanlarla fikir alışverişinde bulunmaya gidiyordu. Sonra yorgun argın gene Olga’nın yanına dönüyor, onun şarkılarını dinleyerek yorgunluğunu üzerinden atmak için piyanonun yanında oturuyordu. Hemen o anda Olga’nın yüzünde, daha önce hazırlanmış sorular, bakışında ısrarlı bir cevap beklentisiyle karşılaşıyordu. Sonra, hiç farkında olmadan, yavaş yavaş, neler yaptığını, hangi işlerle ilgilendiğini anlatıyordu ona.</p>

  <p>Olga onun neler yaptığını kendisinin de görmek, öğrenmek istediğini söylüyordu. O zaman Ştoltz bir binayı, bir yeri, bir makineyi görmeye, taşlardaki, duvarlardaki eski yazılan okumaya giderken onu da yanında götürüyordu. Ştoltz yavaş yavaş, Olga’nın yanında sesli düşünmeye, hissetmeye alışmıştı. Ve bir gün ansızın, hayatta yalnız olmadığını, Olga’nın Paris’e gelmesinin ardından yanında birisinin daha olduğunu anladı.</p>

  <p>Kendi kendine konuşuyor gibi, bulduğu bu hazineden Olga’nın yanında farkında olmadan yüksek sesle söz etmeye başlamıştı. Hem kendine hem Olga’ya şaşıyordu. Sonra ürkek ürkek, orada herhangi bir sorun olup olmadığını anlamak amacıyla Olga’nın gözlerini, bir hoşnutluk ışığı var mı yok mu diye yüzünü, Olga’nın onu bir kahraman gibi yolcu edip etmediğini anlamak için bakışını inceliyordu.</p>

  <p>Öyle olduğunu anlayınca evine gururlu, heyecandan titreyerek dönüyordu, gece uzun süre kendini yarma hazırlıyordu. En zevksiz, en zorunlu işler sıkıcı gelmiyordu ona artık. Düşünceler, incelemeler, olaylar sessizce, kendiliğinden yürüyor belleğindeki bilgiler her güne parlak renkler katıyordu.</p>

  <p>Olga’nın soru dolu, yakıcı bakışını beklemeden, getirip onun önüne ilgileneceği yeni bir şeyi, yeni bir materyali heyecanla, coşkuyla koyduğunda kızcağızın solgun yüzü nasıl aydınlanıyordu!</p>

  <p>Olga, öylesine bir ilgiyle, sevimli bir yumuşak başlılıkla onun bakışını, her sözcüğünü yakalamaya çalışırken çok mutlu oluyordu Ştoltz! Birbirinin gözlerinin içine bakıyorlardı: Ştoltz, Olga’nın içinde başka bir soru kalıp kalmadığını anlamak için; Olga ise, Ştoltz’un söyleyeceği başka bir şeyin olup olmadığını, bir şeyi unutup unutmadığını, en önemlisi de, -Tanrı korusun!- onun aklının alamayacağını düşünerek, bazı şeyleri ona açıp açmadığını anlamak için...</p>

  <p>En önemli, karmaşık sorun da, Ştoltz’un Olga’yı kendine ne kadar inandırabildiğiydi. Çünkü, o zaman Olga’nın ona beğeni dolu bakışı o denli dikkatli, o denli yumuşak, derin, içten oluyordu.</p>

  <p>Ştoltz şaşkınlıkla şöyle geçiriyordu içinden: “Bu çocuk, bu Olga aşıyor beni!”</p>

  <p>Daha önce hiç kimseyi, hiçbir şeyi düşünmediği kadar düşünüyordu Olga’yı.</p>

  <p>İlkbaharda hep birlikte İsviçre’ye geçtiler. Ştoltz daha Paris’te, bundan böyle Olga’dan ayrılmamaya, onsuz yapamayacağına karar vermişti. Bu kararı verdikten sonra, bu kez Olga’nın onsuz yapıp yapamayacağı sorusuna cevap aramaya başlamıştı. Ama bu cevabı öyle kolay elde edemedi.</p>

  <p>Yavaş yavaş, dikkatli, sakınarak ulaşmaya çalışıyordu bu cevaba. Kah yoklayarak kah cesaretle ilerliyordu. Tam hedefe yaklaştığını düşündüğü anda; kuşku edilemeyecek bir belirti, bir bakış, bir sözcük, bir can sıkıntısı veya sevinç (küçücük bir çizgiyi, Olga’nın kaşlarının belli belirsiz bir kıpırtısını, onun bir iç çekişini) yakaladığında Olga’nın onu sevdiğini, yarın her şeyin güzel olacağını düşünüyordu!</p>

  <p>Olga’nın yüzünde kendisine karşı çocukça bir güven görüyordu. Olga kimi zaman, başka hiç kimseye bakmadığı gibi bakıyordu ona. Belki yalnızca (hayatta olsaydı), annesine bakardı öyle.</p>

  <p>Ştoltz’un onlara gelişini, onunla günlerce yakından ilgilenmesini, birlikte geçirdikleri zamanı bir lütuf, bir aşk belirtisi, yürekten gelen bir ilgi olarak değil; düpedüz, Ştoltz onun ağabeyi, babası, hatta kocasıymış gibi, bir zorunluluğu olarak görüyordu: Hepsi bu kadar işte. Bu yüzden, onun yanında her sözcüğünde, attığı her adımda, Ştoltz’un onun üzerinde karşı konulmaz bir ağırlığı, otoritesi varmış gibi, son derece rahat, içtendi.</p>

  <p>Olga’nın üzerinde olan otoritesinin Ştoltz da farkındaydı. Olga her an doğruluyordu bu otoriteyi, yalnızca ona inandığını, gözleri kapalı, bir tek ona güvenebileceğini, başka hiç kimseye güvenmeyeceğini söylüyordu.</p>

  <p>Elbette gurur veriyordu Ştoltz’a bu. Ama aynı gururu yaşlı, kafası çalışan bir amca da, hatta (zeki, kişilikli biri olsaydı) Baron bile duyabilirdi.</p>

  <p>Ama bu bir aşk otoritesi miydi, asıl sorun buydu işte! Bu otorite biraz olsun, aşkın o büyülü kapılma duygusuna, kadının kolayca yanıldığı, kendini yalancı bir mutluluğa bıraktığı o gönül okşayan körü körüne bağlanmaya benziyor muydu?</p>

  <p>Hayır, Olga’nın Ştoltz’a karşı son derece bilinçli bir yaklaşımı vardı. Evet, Ştoltz ona bir düşüncesini anlatmaya, içini açmaya başladığında Olga’nın gözleri parlıyordu, ışıl ışıl gözlerle bakıyordu ona, ama bunun nedeni her zaman belliydi. Bazen hemen açıklıyordu da bunu. Aşkta yakınlaşma bilmeden, düşünmeden gerçekleşir, mutluluk bilmezlikte yatar. Olga darıldığı zaman, neye darıldığını hemen belli ediyordu. Ştoltz onun yüzünün sevinçten veya korkudan ansızın kızardığını ya da bakışında hüzünlü veya sevinçli bir ışığın parladığını hiç yakalayamıyordu. Ancak, birkaç günlüğüne İtalya’ya gideceğini söylediğinde Olga’nın yüzünde bir üzüntü fark etmişti. O mutlu anda Ştoltz’un kalbi durmuştu sanki, sıkışmıştı. Pek seyrek olan böyle bir anda Olga içtenlikle, açık bir ifadeyle şöyle diyordu: “Ne yazık ki ben de sizinle gelemiyorum, <span class="sgc-2">çok</span> isterdim!.. Neyse, döndüğünüzde her şeyi anlatırsınız bana, hem o kadar canlı anlatırsınız ki, ben de sizinle birlikte oraya gelmiş gibi olurum!”</p>

  <p>Hiçbir şeyden sakınılmadan açıklanan bu istek, Ştoltz’un anlatış ustalığına edilen bu kuru iltifat aşkın büyüsünü dağıtıyor, yok ediyordu. Ştoltz en küçük ayrıntıları bir araya topluyor, onları dantela örer gibi bir araya getiriyor, iş ancak bir örnek oluşturmaya kalıyordu ki, işte o anda birden...</p>

  <p>Birden tekrar sakinleşiyordu Olga’nın yüzü, durgun, sade, hatta kimi zaman soğuk bir ifadeyle kaplanıyordu. Oturduğu yerde elişini örmeyi, Ştoltz’u dinlemeyi sürdürüyordu. Arada başını kaldırıyor, Ştoltz’un yüzüne, onun yaptığıyla ilgileniyormuş gibi öyle bir bakıyordu ki, onun bu kayıtsızlığı Ştoltz’un canını sıkıyor, okumakta olduğu kitabı kaldırıp bir kenara atıyor, anlatmakta olduğu şeyi yarıda kesiyor, yerinden kalkıp gidiyordu. Giderken dönüp arkasına baktığında Olga’nın, arkasından şaşkınlık içinde baktığını görüyor, o anda üzülüyordu bu yaptığına, kendini bağışlatmak için bir şeyler uyduruyordu.</p>

  <p>Olga sakin dinliyordu, inanıyordu. Yüzünde en küçük bir kuşku da anlamlı bir gülümseme de olmuyordu.</p>

  <p>İki soru dönüp duruyordu Ştoltz’un kafasının içinde: “Seviyor mu, sevmiyor mu?”</p>

  <p>Seviyorsa, neden bu kadar geri çekiyordu kendini, bu kadar ölçülü oluyordu? Sevmiyorsa, neden bu kadar sokuluyordu ona, her dediğini pek uysal karşılıyordu? Ştoltz bir haftalığına Paris’ten Londra’ya gidecekti. Daha önce Olga’ya bunu söylememişti. Yola çıkacağı gün, Olga’ya gideceğini söylemek için geldi. Olga birden telaşlanacak, yüz ifadesi değişecek olsaydı her şey bitecekti, sır çözülecekti, mutlu olacaktı Ştoltz! Oysa Olga içtenlikle sıkmıştı elini, yalnızca üzülmüştü, o kadar. Ştoltz umutsuzluğa kapılmıştı.</p>

  <p>Olga, “Sizin yokluğunuzda canım çok sıkılacak,” demişti. “Şu anda, yetim kalmış bir çocuk gibi ağlayabilirim.” Yumuşakça seslenmişti, “<span class="sgc-2">Ma tante!</span> Bakar mısınız, Andrey İvanoviç gidiyor!”</p>

  <p>Onun bu tavrı Ştoltz’u perişan etmişti. “Bir de teyzesini işe karıştırdı!” diye geçirdi içinden. “Bir bu eksikti! Farkındayım, gideceğime üzülüyor, belki de seviyor beni... Ama sevginin bu kadarını, bunca zaman harcamaya, bunca üzerine düşmeye, yaltaklanmaya karşılık insan pazardan bile alır...” İnatla düşünüyordu: “Geri dönmeyeceğim! Evet Olga, senin dediğin gibi olsun, küçük kız! Eskiden sözümden çıkmazdın. Ne oldu sana böyle?”</p>

  <p>Derin düşüncelere dalıyordu Ştoltz. Ne olmuştu bu kıza? Oysa, ortada Ştoltz’un bilmediği bir şey vardı: Bir zamanlar sevmişti Olga, kalbinin var gücüyle sevmişti; genç kızların, kendine hakim olamama; kalbindeki aşkın acılarını, ilk sızılarını gizleyemeden ansızın kıpkırmızı olma çağını geride bırakmıştı.</p>

  <p>Ştoltz bunu bilseydi, Olga’nın onu sevip sevmediği sırrını hemen çözebilirdi, en azından, onun içinde olup biteni öğrenmenin neden bu kadar zor olduğunu anlardı.</p>

  <p>İsviçre’de, turistlerin gezdikleri her yere gittiler. Ama daha çok, az ziyaret edilen tenha yerleri yeğliyorlardı. Onlar (en azından Ştoltz), “kendi işleriyle” öylesine meşguldü ki, dolaşmaktan sıkılıyorlar, gezip görmek isteği ikinci planda kalıyordu.</p>

  <p>Ştoltz, Olga’nın arkasından dağlara çıkıyor, onunla birlikte uçurumlara, çağlayanlara bakıyordu ve her yerde Olga hep ön plandaydı. Teyze aşağıda bankta otururken Ştoltz dar bir patikada Olga’nın arkası sıra yürüyor; dağın tepesine çıktıklarında onun ne yaptığını, nasıl soluyacağını, dönüp ona (özellikle ve önce ona) nasıl bakacağını dikkatle izliyordu. Evet, durunca Olga’nın önce kendisine bakacağından Ştoltz artık emindi.</p>

  <p>Bütün bunlar çok güzeldi: Yüreğine sıcaklık, ışık doluyordu. Ama sonra çevresine bakmaya başlıyordu Olga, her şeyi izliyordu, seyrederken kendinden geçiyordu... Artık ön planda Ştoltz olmuyordu. Kendini hatırlatmak için şöyle bir kıpırdayacak, bir şey söyleyecek olduğunda ürküyordu Olga, bazen hafiften bir çığlık attığı bile oluyordu: Besbelli, o anda unutuyordu Ştoltz’u, ya da çok uzaklarda mı yoksa yakında mı olduğunu, düpedüz, dünyada var olup olmadığını bilemiyordu.</p>

  <p>Sonra evde, pencerenin önünde, balkonda otururlarken uzun uzun yalnızca Ştoltz’la konuşuyor, ona izlenimlerini, duygularını heyecanla anlatıyor, arada şaşkınlık içinde susuyor, söylemek istediği bir sözcüğü hatırlamaya çalışıyor, sonra ansızın hatırlıyor, ve o anda gözlerinde yardımları için Ştoltz’a minnettarlık ışıkları parlıyordu. Ya da yorgunluktan yüzü soluk, bir koltuğa çöküyor; tutkulu, ısrarlı bakışlarıyla Ştoltz’a “seni dinliyorum” der gibi bakıyordu.</p>

  <p>Kıpırdamadan, tek sözcüğü, tek ayrıntıyı kaçırmadan dinliyordu Ştoltz’u. Anlatacakları bitiyordu Ştoltz’un, susuyordu, ama Olga dinlemeyi sürdürüyordu. Bakışlarında hala sorular oluyordu. Onun bu sessiz çağrısı karşısında Ştoltz yeni bir güçle, heyecanla anlatmayı sürdürüyordu.</p>

  <p>Bu da iyi sayılabilirdi: Ştoltz’un içine tekrar bir aydınlık, sıcaklık doluyordu, kalbi hızlı çarpmaya başlıyordu. Demek yanındaydı Olga, dalıp başka dünyalara gitmemişti. Bu yeterdi Ştoltz’a, başka bir şey istemiyordu: Yanındaydı Olga’nın ışığı, ateşi, aklı... Ama birden bitkin, ayağa kalkıyordu Olga, gene o soru dolu bakışıyla gitmesini istiyordu Ştoltz’dan ya da bir şeyler yemek istiyordu, büyük bir iştahla yiyordu...</p>

  <p>Bütün bunlar çok güzel olabilirdi: Bir hayalperest değildi Ştoltz. Oblomov’un (ama başka nedenlerle) istemediği gibi, o da coşkun tutkular istemiyordu. Onun istediği, duyguların sakin akmaya başlamadan önce kana kana içilmek üzere kaynağından taşarak çıkmaları ve sonra ömür boyu, bu mutluluğun hangi kaynaktan geldiğini hatırlamaktı.</p>

  <p>Ştoltz büyük acılar içinde, buram buram terleyerek, neredeyse ağlayarak soruyordu kendine: “Seviyor mu beni, sevmiyor mu?”</p>

  <p>Bu soru giderek daha çok yakıyordu içini, bir alev gibi sarıyordu onu, duygularını zincire vuruyordu. Bu aşkın değil, hayatın en önemli sorusuydu. Ruhunda bundan başka hiçbir şeye yer yoktu.</p>

  <p>Bu altı ay içinde, o zamana kadar kadınlar karşısında kendisini öylesine ustalıkla koruduğu bütün o aşkların, acıların, işkencelerin hepsini birden yaşıyor gibiydi şimdi.</p>

  <p>Aklının, iradesinin, sinirlerinin sağlam bünyesinin, birkaç ay daha sürerse bu gerginliğe dayanamayacağını düşünüyordu. Ruhunun tutkularla bu gizli savaşının iradesini güçsüz bıraktığını, kalbinde kansız yaralar açtığını, bu arada hayatının tükendiğini hissediyordu. Daha önce hiç bilmiyordu böyle şeyleri.</p>

  <p>Bir ölçüde, kendi gücüne güvenini yitirmişti. Çeşitli nedenlerle, (bu arada aşktan da) eriyip giden, mantıklarını yitiren kimseler hakkında anlatılanları dinlerken eskiden olduğu gibi alay edercesine gülümsemiyordu da. Korkmaya başlamıştı. Kendi kendine şöyle diyordu “Evet, bir son vereceğim bu işe. Şimdiye kadar olduğu gibi, yarın da anlamaya çalışacağım ruhunda nelerin olduğunu... Ya mutlu olacağım ya da gideceğim!”</p>

  <p>Biraz sonra aynaya bakarken bu kez şöyle diyordu: “Gücüm tükendi! İnsana benzer yanım kalmadı... Yeter artık!..”</p>

  <p>Doğrudan hedefe, yani Olga’ya gitti.</p>

  <p>Ya Olga nasıldı? Ştoltz’un durumunu fark etmiyor muydu, yoksa ona karşı kayıtsız mıydı? Fark etmiyor olamazdı: Onun kadar ince ruhlu olmayan kadınlar bile dostça bir bağlılığı, yakınlığı başka duygulardan kolaylıkla ayırt edebilirler. Dürüstlüğü düşünülürse cilve yaptığı da söylenemezdi.</p>

  <p>Geriye bir şey kalıyordu: Ştoltz gibi birinin ona sürekli olarak gösterdiği akıl dolu, tutku dolu ilgiden hoşlanıyor olması. Elbette hoşlanıyordu. Bu ilgi bir zamanlar çıkıp da düştüğü o yükseğe yavaş yavaş tekrar çıkarıyordu onu, incinen gururunu yavaş yavaş onanyordu. Ama neler düşünüyordu Olga? Bunun sonu nereye varacaktı? Ştoltz’un coşkulu ilgisiyle kendi inatçı suskunluğu hep böyle sürüp gidemezdi. Hiç değilse, Ştoltz’un bu mücadelesinin boşuna olmadığını, böylesine emek harcadığı, kişiliğini ortaya koyduğu bu savaşı eninde sonunda kazanabileceğini sezinleyebiliyor muydu? Bu ışığın içinde Oblomov’un anısı, Olga’nın eski aşkı silinebilecek miydi?</p>

  <p>Hiçbir şey anlayamıyordu Olga, bilemiyordu ve bu sorularla da, kendisiyle de umutsuzca boğuşuyor, bu kaostan nasıl çıkacağım bilemiyordu.</p>

  <p>Ne yapmalıydı? Kararsız kalmak, beklemek olanaksızdı. Bir zaman sonra göğsünde saklı bu sessiz oyun, bu mücadele dışa vuracak, sözcüklere dökülecekti... O zaman geçmişin hesabını nasıl verecekti? O zaman bu mücadeleyi, Ştoltz’a karşı duygularını nasıl açıklayacaktı?</p>

  <p>Ştoltz’u seviyorduysa, önceki ilk aşkı ne oluyordu? Cilve, uçarılık mı? Yoksa daha kötü bir şey mi? Böyle düşününce utancından yüzü kıpkırmızı oluyordu, içini ateş sarıyordu. Böylesine ağır bir suçu kabullenemiyordu.</p>

  <p>O duygusu ilk sevgisi, ilk aşkı idiyse, şimdi Ştoltz’a olan duygusu neydi? Gene bir oyun mu? Ştoltz’u evliliğe çekmek, böylece daha önce yaptığı çocukluğun izlerini silmek, o düşüşünün yüzkarasından kurtarmak için ince bir hesap mı?.. Böyle düşününce Olga soğuk terler döküyor, yüzü bembeyaz oluyordu. Peki, bu bir aldatmaca, ince hesap değil de... yeni bir aşksa?</p>

  <p>Aklına bu gelince ne düşüneceğini bilemiyordu. İkinci aşk... İlk aşktan yedi sekiz ay sonra ikinci bir aşk! Kim inanırdı buna? Bunu söylediğinde şaşırmayacaklar mıydı insanlar, belki... aşağılamayacaklar mıydı onu? Böyle bir şeyi aklına bile getiremiyordu, hakkı yoktu buna!</p>

  <p>Belleğini yokluyordu: İkinci aşkla ilgili hiçbir şey yoktu orada. Teyzesinin, yaşlı kadınların, kafası çalışan insanların, nihayet “aşkı anlatan” yazarların düşüncelerini hatırlıyordu. Hepsinde kesin bir hüküm söz konusuydu: “Kadın gerçek aşkı yalnızca bir kez yaşar.” Oblomov da aynı şeyi söylemişti. Sonya’yı hatırlıyordu. İkinci kez Aşık olmuştu Sonya. Ama Rusya’dan gelenlerin anlattıklarına göre, şimdi üçüncü aşkını yaşıyormuş...</p>

  <p>Olga sonunda verdi kararını: Hayır, hayır, Aşık değildi Ştoltz’a, olamazdı da! Oblomov’u seviyordu o ve sönmüştü bu aşk, hayatının çiçeği solmuştu. Ştoltz, üstün özellikleriyle, ona karşı yakın ilgisiyle, duyduğu güvenle yalnızca dostuydu.</p>

  <p>Eski dostu Ştoltz’a Aşık olduğu düşüncesini, hatta Aşık olabileceği ihtimalini böyle kovuyordu kafasından.</p>

  <p>Ştoltz’un, Olga’nın yüzünde ve sözlerinde ne açıktan bir kayıtsızlık belirtisi ne de olağan bir dostluk sınırını aşan bir duygu kıvılcımı görebilmiş olmasının nedeni buydu işte.</p>

  <p>Her şeyi bir anda bitirmesi için yapabileceği tek şey vardı: Ştoltz’un içinde doğmakta olan aşkı fark ettiği anda, bu aşkın gelişmesine, ilerlemesine fırsat vermemek, ondan hemen uzaklaşmak... Ama bunun için çok geçti artık: Bunu fark edeli çok oluyordu. Ayrıca, Ştoltz’un aşkının büyüyeceğini, tutkuya dönüşeceğini önceden görmesi gerekirdi. Evet, Oblomov gibi değildi Ştoltz: Ondan kurtulmak hiç de kolay olmazdı.</p>

  <p>Tutalım ki, uzaklaşmak mümkündü ondan, ama unutamazdı onu: Önce, aralarındaki eski dostluk hakkından yararlanıyordu Olga; onu şakacı, zeki, esprili bir sohbet arkadaşı, hayatı bilen, çevrede olup bitenleri derinden yorumlayan güvenilir bir dost olarak görüyordu.</p>

  <p>Öte yandan, ne kadar sık görüşürlerse kafa yapısı yönünden o kadar çok yakınlaşıyorlar, Olga’nın hayatında Ştoltz’un yeri o kadar büyük önem kazanıyordu: Hiç de farkına varılmadan, Ştoltz gözlemci rolünden, olayların yorumlayıcısı bir önder rolüne geçmişti. Hiç anlaşılmadan, Olga’nın mantığı, vicdanının sesi oluvermişti ve böylece yeni haklar, Olga’nın bütün hayatını saran yeni sır yumakları çıkmıştı ortaya. Olga bu yumakların yalnızca bir tekinden, Ştoltz’un gözlemci yargısından büyük bir dikkatle sakınıyordu.</p>

  <p>Olga aklının, yüreğinin yönetimini ona bırakmıştı. Ayrıca, kendisinin de Ştoltz’un üzerinde büyük bir etkisi olduğunun farkındaydı. İkisi de bu haklarını kullanıyorlardı. Olga bu değiş tokuşa büyük bir uysallıkla, farkına varmadan izin vermişti.</p>

  <p>Karşısındakine tanıdığı hakları şimdi nasıl geri alacaktı?.. Hem bu dostluğa ne çok şey... hazlar, yaşamın değişik tatları karışmıştı. Bir anda bütün bunları kaybederse ne yapardı? Hem, Ştoltz’dan uzaklaşmayı düşündüğünde iş işten geçmişti bile. Böyle bir şeyi yapabilecek gücü yoktu artık. Ştoltz’suz geçirdiği her gün, onunla paylaşmadığı her düşünce rengini, anlamını yitiriyordu.</p>

  <p>Düşünüyordu Olga: “Tanrım! Onun kız kardeşi olsaydım! Böyle bir insanın yalnızca aklının değil, kalbinin de üzerinde ömür boyu sürecek haklara sahip olmak ne büyük bir mutluluk olurdu! Yasal olarak, açıkça, ağır herhangi bir özveride bulunmadan, sıkıntı çekmeden, acı geçmişin yükünü taşımadan, her zaman onun yanında olmanın tadını çıkarmak!.. Oysa şimdi ne durumdayım? Gidecek, ama onu durdurma hakkım olmadığı gibi, gitmesini istemek zorundayım da. Gitmemesini söyleyecek olsam, ne hakkım var buna? Her an yanımda olmasını ona nasıl söyleyebilirim? Nasıl, her an sesini duymak istediğimi açığa vurabilirim?.. O yanımda değilken canımın sıkıldığını, onu özlediğimi, bana çok şey verdiğini, beni eğlendirdiğini, benim için yararlı olduğunu, ondan hoşlandığımı nasıl söyleyebilirim? Bütün bunlar birer nedendir kuşkusuz, ama hak değil! Peki, bunlara karşılık ben ne veriyorum ona? Bir çıkar gözetmeden benimle vakit geçirip eğlenecek, karşılık beklemeye cesaret edemeyecek, oysa onca kadın böyle bir mutluluk için...”</p>

  <p>Büyük acılar çekiyordu Olga, bu yaşamsal çıkmazdan nasıl kurtulabileceğini düşünüyor, ama bir çıkar yol bulamıyordu. Önünde onu bekleyen, yalnızca umutsuzluk, bir de sonsuz ayrılık vardı. Kimi zaman, kendisinin de, Ştoltz’un da bu gerginlikten kurtulması için Ştoltz’a bir anda her şeyi açıklamak istiyordu. Öyle ama, bunu düşündüğünde bile soluğu kesiliyordu. Utanç duyuyor, kulaklarına kadar kızarıyordu. Hem utanıyor hem acı duyuyordu.</p>

  <p>İşin en ilginç yanı da, Ştoltz onun yanından ayrılmamaya, onun yaşamı üzerinde böylesine etkili olmaya başladı başlayalı, Olga için geçmiş o kadar değerli değildi artık. Utanıyordu bile geçmişinden. Durumu Baron veya başka biri öğrenecek olsaydı utanırdı kuşkusuz, mahcup olurdu ama Ştoltz gerçeği öğrendiğinde utanacağı kadar utanmazdı.</p>

  <p>Durumu öğrendiği anda Ştoltz’un yüzündeki ifadeyi getiriyordu gözünün önüne. Ona nasıl bakacağım, ne diyeceğini, sonra ne düşüneceğini hayal ediyordu. Ştoltz’un gözünde birden küçülecekti, küçük düşecekti, değersizleşecekti. Hayır, hayır, dünyada açamazdı ona bunu! Kendini yoklamaya başlamış ve anlamıştı ki, önceki aşkının ve o aşkın erkek kahramanının, yani Ştoltz’un eski dostunun duygularına ve derin bağlılığına karşılık vermiş olduğu aklına gelince büyük pişmanlık duyuyordu.</p>

  <p>Ştoltz’a duyduğu dostluk her türlü çıkardan, niyetten, arzudan uzak olsaydı belki alışabilirdi de bu utancına, katlanabilirdi de... İnsan nelere alışmıyordu!.. Ne var ki, yüreğinin çekici fısıltılarını bastırabiliyorsa da, hayal gücünü dizginleyemiyordu: İstemeden, bu yeni sevgi sık sık ortaya çıkıyor, hayalinde daha bir parlak ışıyordu. Oblomov’la uyuşuk bir yaşamın değil, Ştoltz’la, derin güzelliklerle, hüzünlerle dopdolu geniş, pırıl pırıl, çekici bir hayatın hayalini kuruyordu. O zaman geçmişini gözyaşlarıyla ıslatıyor, yıkayıp silemiyordu. Hayallerinden kurtulunca, Ştoltz’a acı veren o geçilmez suskunluk, dostça kayıtsızlık duvarının arkasına daha da ısrarla çekiliyordu. Bir süre sonra unutuyor, tekrar dostunun içten yakınlığını ister oluyor; Ştoltz’a hoş, sevimli, güvenle davranmaya başlıyordu. Ancak hakkını yitirdiği yasal olmayan mutluluk hayalleri ona geleceğinin olmadığını, pembe hayallerinin çok gerilerde kaldığını, hayat çiçeğinin artık solduğunu hatırlatana kadar...</p>

  <p>Olasıdır ki, aradan yıllar geçince durumunu kabullenecek, yaşlı her kadın gibi o da gelecek hayallerini unutacak, kendini soğuk bir bıkkınlığa, duygusuzluğa bırakacak ya da “hayır işleriyle” uğraşmaya başlayacaktı. Ama Ştoltz’un ağzından kaçırdığı birkaç sözcükten, onun artık bir dost değil, tutkulu bir Aşık olduğunu anladığında yasak hayalleri bir anda çok daha korkunç bir biçim almıştı. Dostluk, aşkın içine batıp kaybolmuştu.</p>

  <p>Bunu anladığı sabah Olga’nın yüzünde renk kalmamıştı. Bütün gün odasından çıkmadı. Mutluluktan, sevinçten içi içine sığmıyordu, korkudan kendisiyle mücadele ediyor, bu durumda ne yapacağını, ne yapması gerektiğini düşünüyordu, ama bir şey gelmiyordu aklına. Utanma duygusunu daha başlangıçta neden yenmediği, geçmişi Ştoltz’a daha önce neden açmadığı için kendi kendine kızıyordu. Oysa şimdi bir de korkularını yenmesi gerekiyordu.</p>

  <p>Göğsü ağrımaya başladığı, gözyaşları boşaldığı zamanlar, Ştoltz’a sözcüklerle değil, hıçkırıklarla, sarsılarak, kendinden geçerek koşmak istediği kararlı anları oluyordu: Aşkını, bu aşkı kazanmak için neler çektiğini anlatmak istiyordu ona. Ama bunu yapacak gücü yoktu, nereden bulacaktı o gücü? Ya da buna benzer durumlarda başkalarının yaptığını yapacaktı: Sözgelimi, Sonya nişanlısına, bir süvari teğmenini nasıl deliye çevirdiğini, çocukcağızı, arabasına binmek üzere evden çıkıncaya kadar mahsus, soğukta nasıl beklettiğini anlatmıştı.</p>

  <p>Sonya olsa, hiç çekinmeden Oblomov’u da anlatabilirdi: Eğlenmek için onunla nasıl alay ettiğini, onun çok tuhaf biri olduğunu, öyle “lapacı” birini sevmenin imkansız olduğunu, buna kimsenin inanamayacağını söylerdi. Ama böyle bir şeyi Sonya’nın kocası ve onun gibi başka birçok erkek kabullenebilse de Ştoltz kabullenemezdi.</p>

  <p>Olga olayı Ştoltz’a çok daha uygun bir biçimde anlatırdı, Oblomov’u uçurumdan kurtarmak istediğini, yani bunun için onunla dostça bir yakınlık kurduğunu; amacının hayatı sönmekte olan bir insanı hayata döndürmek, sonra da ondan ayrılmak olduğunu söylerdi. Ne var ki, bu fazlasıyla yapmacık, zorlama ve her açıdan yalan olurdu... Hayır, hayır, bir kurtuluş yolu yoktu!</p>

  <p>Acılar içinde kıvranarak düşünüyordu: “Tanrım, nasıl bir çıkmaz bu! Ah, evet! En iyisi, bunu onun uzun süre, hatta hiçbir zaman öğrenmemesi... Ama bunu ona açıklamamak da bir çeşit hırsızlık olmaz mı? Bir çeşit aldatma, sahtekarlık olmaz mı?.. Ah, Tanrım yardım et bana!..” Ama yardım etmiyordu ona Tanrı.</p>

  <p>Yanında Ştoltz’un olmasından ne denli hoşlanırsa hoşlansın, kimi zaman, onunla görüşmese, onun hayatından belli belirsiz bir gölge gibi geçip gitse, onun aydınlık, anlamlı hayatını yakışıksız bir tutkuyla karartmasa daha iyi olurdu diye düşünüyordu.</p>

  <p>Kavuşamadığı bu aşkı için ilerde çok üzülürdü belki, geçmişi anıp gözyaşları dökerdi, Ştoltz’un hatırası hep içinde olurdu, sonra... Sonra, herkese olduğu gibi, belki ona da “iyi bir kısmet” çıkar ve sevecen, zeki, şefkatli bir eş veya anne olurdu; geçmişini genç kızlık çağının hayalleri olarak hatırlardı, hayatı yaşamaz, ama ona katlanırdı.... Herkes de öyle yapmıyor muydu! Ama burada söz konusu olan yalnızca kendisi değildi, bir başkası daha vardı, hayatının tüm umutlarını ona bağlamış başka biri daha...</p>

  <p>İçi sızlayarak soruyordu kendi kendine: “Neden sevdim ki onu?” Parkta Oblomov’un onu bırakıp gitmek istediği o sabahı hatırlıyordu. Oblomov giderse hayat defterinin kapanacağım sanmıştı. O zamanlar aşkla, hayatla ilgili sorunları cesaretle, kolaylıkla çözüyordu; her şey öylesine açık seçikti onun için... Oysa şimdi her şey kördüğüm olmuştu.</p>

  <p>Kafasını çalıştırıyor, olaya sakin bakmasının, dosdoğru yürümesinin her şeyi halledeceğini düşünüyordu. O zaman hayat hah gibi serilecekti önüne, hepsi o kadar!.. Kimseyi suçlaması da gerekmeyecekti: Yalnızca kendisi olacaktı suçlu!</p>

  <p>Olga, Ştoltz’un neden geldiğini hiç merak etmeden sakince kalktı kanepeden, elindeki kitabı bırakıp onu karşıladı.</p>

  <p>Ştoltz, Olga’nın odasının göle bakan penceresinin önüne otururken, “Sizi rahatsız etmiyorum ya?” dedi. “Yanılmıyorsam, kitap okuyordunuz?”</p>

  <p>Olga yumuşak, dostça, güven dolu bir sesle karşılık verdi:</p>

  <p>“Hayır, okumuyordum artık, bırakmıştım, hava kararıyor çünkü. Sizi bekliyordum!”</p>

  <p>Ştoltz pencerenin önüne bir koltuk da Olga için çekip, “Bu daha güzel,” dedi, “sizinle konuşmam gerekiyor.”</p>

  <p>Ürperdi Olga, kaskatı kesildi. Sonra yavaşça çöktü koltuğa, başını önüne eğdi, öyle kaldı. Bakışını kaldırmadan, rahatsız bir biçimde oturuyordu. O anda yüzlerce versti uzaklarda olmak istiyordu.</p>

  <p>Bir anda eskiden yaşananların tümü şimşek gibi geçmişti aklından. içinde, hiç tanımadığı bir ses şöyle diyordu: “Yargılama başladı! Hayat çocuk oyuncağı değildir! Şakaya gelmez, sonra hesabını verirsin yaptığının!”</p>

  <p>Birkaç dakika karşılıklı sustular. Ştoltz’un düşüncelerini toparlamaya çalıştığı belliydi. Olga korku içinde, onun süzülmüş yüzüne, çatık kaşlarına, kararlı bir ifadeyle sıkılmış dudaklarına bakıyordu.</p>

  <p>İçi ürpererek düşünüyordu: “Nemesis!..<a href="../Text/DiPNOTLAR.xhtml#a53" id="k53"><sup>[53]</sup></a>” İkisi de düelloya hazırlanıyor gibiydiler.</p>

  <p>Ştoltz, soru dolu bakışını Olga’ya doğrultup, “Sanırım, sizinle ne konuşmak için geldiğimi biliyorsunuzdur Olga Sergeyevna?” dedi.</p>

  <p>Ştoltz duvara yakın oturduğu için yüzü gölgede kalıyordu, pencereden giren ışık doğrudan Olga’nın üzerine düştüğü içinse, Ştoltz onun aklından geçenleri yüzünden okuyabiliyordu.</p>

  <p>Olga alçak sesle, “Nereden bilebilirim?” dedi.</p>

  <p>Şimdi, böyle tehlikeli bir rakip karşısında, Oblomov’un yanında her zaman olduğu gibi iradesi ve kişiliği güçlü, keskin zekalı, soğukkanlı değildi.</p>

  <p>Şimdiye kadar Ştoltz’un, insanın içini okuyan bakışlarından kendini gizleyebildiyse, aralarındaki savaşı başarıyla yürütebildiyse, bunu hiç de, Oblomov’la savaşında olduğu gibi, kendi gücüyle değil, yalnızca Ştoltz’un inatçı suskunluğu, kapalı davranışları sayesinde yapabilmişti. Ama savaş alanının ağırlıklı bölümü kendisinden yanaydı ve bu nedenle, biraz daha alan ve birkaç dakika daha kazanmak, düşmanının niyetini biraz açmasını sağlamak amacıyla “Nereden bilebilirim,” demişti.</p>

  <p>Ştoltz içten bir tavırla, “Gerçekten bilmiyor musunuz?” diye sordu. “Öyleyse ben söyleyeyim...”</p>

  <p>Birden haykırdı Olga:</p>

  <p>“Ah, hayır!”</p>

  <p>Ştoltz’un eline yapışmış, insaf etmesi için yalvarıyormuş gibi gözlerinin içine bakıyordu.</p>

  <p>“Gördünüz mü,” dedi Ştoltz, “bildiğinizi biliyordum!” Sonra üzgün, ekledi, “Neden ‘hayır’?”</p>

  <p>Olga susuyordu. Ştoltz, “Bunu bir gün size açacağımı biliyorduysanız, ne cevap vereceğinizi de biliyor olmalısınız kuşkusuz.”</p>

  <p>Olga şaşkınlığını, telaşını Ştoltz fark etmesin diye ışıktan kaçmak için koltuğun arkalığına yaslanıp şöyle dedi:</p>

  <p>“Biliyordum ve acı çekiyordum!”</p>

  <p>Ştoltz neredeyse fısıldayarak, “Acı çekiyordunuz ha!” dedi. “Korkunç bir sözcük bu! Dante’nin deyimiyle, ‘Umudu unut artık’ gibi bir şey bu. Başka bir şey söylemeyeceğim, her şey var bu sözcükte!” Ştoltz derinden bir iç çektikten sonra ekledi, “Bunun için de ayrıca minnettarım size... Karanlıktan, kafa karışıklığından kurtardınız beni, en azından, şimdi ne yapmam gerektiğini biliyorum artık. Tek bir kurtuluşum var, bir an önce gitmek.”</p>

  <p>Ayağa kalktı Ştoltz.</p>

  <p>Olga koşup tekrar Ştoltz’un elini yakaladı, korku içinde yalvardı:</p>

  <p>“Hayır, Tanrı aşkına gitmeyin, hayır! Acıyın bana, sizsiz ne yaparım ben?”</p>

  <p>Oturdu Ştoltz, Olga da oturdu. Ştoltz neredeyse kararlı bir tavırla, “Ama seviyorum ben sizi, Olga Sergeyevna!” dedi. “Şu son altı ay içinde bana neler olduğunu görüyorsunuz! Daha ne istiyorsunuz: Tam bir zafer mi? İyice yıkılmamı mı, çökmemi mi? Çok teşekkür ederim!”</p>

  <p>Olga’nın yüzü değişmişti. Gururunu bastırmaya çalışarak, gizleyemediği derin bir üzüntüyle, “Gidin!” dedi.</p>

  <p>“Affedin beni!” dedi Ştoltz. “Bakın, ortada bir şey yokken kavga ediyoruz, bunu istemediğinizi biliyorum. Ama benim durumumu anlayamazsınız siz, bunun için de, neden gitmek istediğimi bilemezsiniz. İnsan kimi zaman bilinçsiz olarak bencillik yapar.”</p>

  <p>Olga, rahatsız olmuş gibi koltukta oturuşunu değiştirdi, ama bir şey söylemedi.</p>

  <p>Ştoltz sürdürdü konuşmasını:</p>

  <p>“Hem gitmesem, kalsam ne değişecek ki? Gene dostluğunuzu önereceksiniz bana, zaten benimdir dostluğunuz... Gidersem, bir yıl sonra da, iki yıl sonra da dostluğunuz hep benim olacak. Dostluk çok güzel bir şey, Olga Sergeyevna... sevgi, birbirini seven genç bir erkekle genç bir kadın arasında veya hatırasıyla iki ihtiyar arasındaysa hoş bir şeydir dostluk... Ama bir yanda dostluk, öte yanda aşk varsa, korkunçtur. Biliyorum, benim yanımda canınız sıkılmıyor, ama sizin yanınızda benim neler çektiğimi biliyor musunuz?</p>

  <p>Olga neredeyse fısıldayarak, “Pekala,” dedi, “öyleyse gidin, yolunuz açık olsun!”</p>

  <p>Ştoltz, kendi kendine konuşuyor gibi, “Kalmak... bıçak sırtında yürümek gibi bir şey,” dedi. “Ne güzel bir dostluk!”</p>

  <p>Olga beklenmedik bir biçimde yükseltti sesini:</p>

  <p>“Benim durumum çok mu iyi sanki?”</p>

  <p>Ştoltz heyecanla sordu:</p>

  <p>“Siz neden iyi değilsiniz? Siz... siz sevmiyorsunuz ki...” “Bilmiyorum, yemin ederim bilmiyorum! Ama eğer siz...” Olga pek hüzünlü, neredeyse kendi kendine konuşuyor gibi ekledi: “Şu andaki yaşamım herhangi bir şekilde değişirse...”</p>

  <p>“Bu söylediğinizi nasıl anlamalıyım? Yoksa demek istediğiniz, aman Tanrım!..</p>

  <p>Ştoltz koltuğunu Olga’nın koltuğuna doğru çekti. Ne diyeceğini bilemiyordu. Olga’nın bu dediği ve bunu söyleyişindeki derin, yapmacıksız ses tonu şaşkına çevirmişti onu. Olga’nın yüzündeki ifadeyi anlamaya çalışıyordu. Olga susuyordu. Ştoltz’u yatıştırmak, “benim durumum çok mu iyi” sözünü geri almak, ya da onu, Ştoltz’un anladığı gibi değil de, başka bir biçimde söylemek isteğiyle içi yanıyordu. Ama bunu nasıl söyleyeceğini bilemiyordu. Yalnızca bulanık bir biçimde, bir uğursuzluğun etkisiyle birbirlerini anlayamadıklarını, yanlış yolda olduklarını, bunun etkisi altında ikisinin de ezildiğini ve yalnızca Ştoltz’un veya kendisinin (Ştoltz’un yardımıyla) geçmişi de, şimdiyi de aydınlığa kavuşturabileceğini hissediyordu. Ne var ki, bunun için yaşadığı çok şeyi açıklaması gerekiyordu Ştoltz’a. Örneğin, onun yargılamasından ne kadar korktuğunu!</p>

  <p>“Hiçbir şey anlayamıyorum,” dedi. “Kafam karmakarışık, sizin olduğunuzdan daha çok karanlıklar içinde gibiyim!”</p>

  <p>Ştoltz Olga’nın elini tuttu, “Bakın ne diyeceğim,” dedi, “bana güveniyor musunuz?”</p>

  <p>Alçak sesle karşılık verdi Olga:</p>

  <p>“Sınırsız güvenim var size, bir anneye olabileceği kadar... Biliyorsunuz bunu.”</p>

  <p>“Öyleyse, Petersurg’da ayrılmamızdan sonra olanları anlatın bana. Çünkü anlamakta güçlük çekiyorum sizi. Oysa eskiden ne düşündüğünüzü yüzünüzden anlıyordum. Sanırım, birbirimizi anlayabilmemiz için bunun bilinmesi gerekiyor. Kabul mü?”</p>

  <p>Olga, “Ah, evet! Gerekiyor...” dedi. “Bu duruma şöyle veya böyle bir son vermek zorundayız...”</p>

  <p>Her şeyi itiraf etmek zorunda kaldığı için pek hüzünlü söylemişti bunu Olga. Başını eğip “Nemesis! Nemesis!” diye geçirdi içinden. Susuyor, yere bakıyordu.</p>

  <p>Onun söylediği yürekten gelen bu saf birkaç sözcük, daha çok da susması Ştoltz’un ruhuna korku salmıştı.</p>

  <p>“Acı çekiyor! Tanrım, çok acı çekiyor!” diye geçirdi içinden. “Neler yaşamış olabilir?” Alnı soğuk soğuk terlemişti, ellerinin, bacaklarının titrediğini hissediyordu. Korkunç şeyler geliyordu aklına. Olga susuyordu. Kendiyle mücadele ediyor gibiydi.</p>

  <p>Ştoltz, “Evet... Olga Sergeyevna...” dedi.</p>

  <p>Olga hala susuyordu. Bu arada tekrar sinirli bir hareket yapmış, ama loş ışıkta yaptığı bu hareket fark edilmemiş, yalnızca giysisinin hışırtısı duyulmuştu. Neden sonra, “Kendimi toparlamaya çalışıyorum,” dedi. Öte yana dönüp, kendiyle mücadelesinden başarıyla çıkmaya çalışarak ekledi:</p>

  <p>“Bunun ne kadar zor olduğunu bilseydiniz!..”</p>

  <p>Ştoltz’un her şeyi ondan değil de, o bir şey söylemeden, bir mucizeyle öğrenmesini öylesine çok istiyordu ki! Şansına, hava oldukça kararmıştı, yüzü karanlıktaydı, yalnızca sesi ele verebilirdi onu. Bir notadan başlamak istiyormuş gibi zorlanıyor, bir türlü başlayamıyordu.</p>

  <p>“Tanrım! Ne kadar suçluyum ki, böylesine bir utanç duyuyorum!” Böyle düşünürken içi acıyordu.</p>

  <p>Oysa daha kısa bir zaman önce ne büyük bir kendine güvenle hem kendisinin hem de bir başkasının hayatına yön vermişti; ne zeki, ne güçlüydü o zaman! İşte bir kız çocuğu gibi titreme sırası şimdi kendisine gelmişti. Geçmişin utancı, şimdinin yaralanmış gururunun acısı, içinde bulunduğu durumun yanlışı... yüreğini kemiriyordu... Dayanılacak gibi değildi!</p>

  <p>Ştoltz kendini zorlayarak, “Yardım edeyim size...” dedi. “Başkasını mı... sevdiniz?”</p>

  <p>Bu söylediği büyük bir acı vermişti ona. Olga Ştoltz’un bu dediğini susarak onayladı. Tekrar dehşet doldu Ştoltz’un içine. Dudaklarının titrediğini hissederken soğukkanlı olmaya çalışarak sordu:</p>

  <p>“Peki, kimi? Bir sır değilse, söyler misiniz?”</p>

  <p>Olga daha da acı çekmeye başlamıştı. Başka bir isim söylemek, düşünüp başka bir serüven anlatmak isterdi... Bir an duraksadı, ama yapabileceği bir şey yoktu: Çaresiz bir insanın kendini dik bir yamaçtan aşağı bırakması veya alevlerin içine atması gibi, birden söyledi söyleyeceğini:</p>

  <p>“Oblomov’u!”</p>

  <p>Donup kaldı Ştoltz. Sessizlik iki dakika sürdü. Ştoltz hayretle, “Oblomov’u!” diye tekrarladı. Sesini iyice alçaltıp ekledi:</p>

  <p>“Olamaz! Bir yanlışlık var bunda: Ya kendinizi yanlış anladınız, ya Oblomov’u ya da aşkı.”</p>

  <p>Olga susuyordu.</p>

  <p>Ştoltz ısrar ediyordu:</p>

  <p>“Olamaz, aşk olamaz... başka bir şeydir bu, söylüyorum size, aşk değildir!”</p>

  <p>Olga kendine hakim olmaya çalışarak, “Evet, oynuyordum onunla,” dedi. “Burnundan tutup istediğim yöne çeviriyordum, acı çektiriyordum ona... Sonra da, size göre, şimdi sizi aldım ele...”</p>

  <p>Gururu incinmişti, sesi tekrar titremeye başlamıştı, utanç gözyaşları birikmişti gözlerinde.</p>

  <p>Ştoltz, “Sevgili Olga Sergeyevna!” dedi. “Kızmayın, böyle konuşmayın... Yakışmıyor size. Çok iyi biliyorsunuz ki, böyle bir şey düşündüğüm yok benim. Aklım almıyor, düşünemiyorum, Oblomov’un...”</p>

  <p>Olga savundu Oblomov’u:</p>

  <p>“Ama arkadaşlığınıza değer buluyorsunuz onu, çok iyi bir insan olduğunu söylüyorsunuz, peki, öyleyken, aşka neden değmez oluyor?”</p>

  <p>“Aşkın dostluk kadar ince eleyip sık dokumadığını biliyorum da ondan,” dedi Ştoltz. “Çoğu zaman aşkın gözü kördür bile. Hak ettiği için Aşık olunmaz bir insana... doğrudur. Bazı şeyler gereklidir aşk için, çoğu zaman açıklanamayacak, isimlendirilemeyecek ve benim eşi bulunmaz hantal İlya’mda bulunmayan saçma şeylerdir de bunlar. İşte buna şaşırdım.” Ştoltz heyecanla sürdürüyordu konuşmasını, “Bakın, bu yoldan gidersek hiçbir zaman sonuca varamayız, birbirimizi anlayamayız. Ayrıntılardan utanmayın, yarım saat katı olun, acımayın kendinize, her şeyi anlatın bana. Sonra ben neyin ne olduğunu, hatta ne olacağını açıklayayım size... Bana öyle geliyor ki, burada... sanki...” Duygulanarak ekledi Ştoltz, “Ah, keşke gerçek olsaydı bu! Başka birini değil de Oblomov’u sevmiş olsaydınız! Oblomov’u! Bu demektir ki, geçmişe de, aşka da bağlı değilsiniz, özgürsünüz...” Ştoltz sakin, neredeyse neşeli bir tavırla bitirdi sözünü, “Hadi anlatın, çabuk anlatın bana her şeyi...”</p>

  <p>Olga, zincirlerinin bir bölümünden kurtulmuş gibi sevinçli, güvenli, karşılık verdi:</p>

  <p>“Evet, çok doğru! Kendi kendime düşündükçe aklımı yitireceğim... Ne acınacak bir durumda olduğumu bilseniz! Suçlu muyum, suçsuz mu, geçmişimden utanmalı mıyım, yaşadıklarıma acımalı mıyım, geleceğe güvenle mi bakmalıyım, yoksa ondan da umudumu kesmeli miyim, bilmiyorum... Kendi acılarınızdan söz ettiniz, ama benimkilerden haberiniz yoktu. Sonuna kadar dinleyin beni, ama aklınızla değil. Sizin aklınızdan korkuyorum; iyisi mi, kalbinizle dinleyin beni. Annesiz bir kız olduğumu o zaman belki anlarsınız,” Olga’nın sesi giderek alçalıyordu, “Benim korulukta...” sonra birden değiştirdi sözünü, “Hayır, acımayın bana... Bu bir aşksa eğer... gidin.” (Bir an sustu Olga) “Ve tekrar dostum olarak dönün. O yaptığım bir hoppalık, hafiflik idiyse, cezalandırın beni, uzak durun benden, unutun beni. Şimdi dinleyin.”</p>

  <p>Ştoltz, karşılık olarak Olga’nın iki elini kuvvetlice sıktı. Olga’nın uzun, ayrıntılı itirafı başladı. Uzun süredir içini kemiren, yüzünü kızartan, eskiden onu öylesine duygulandıran, mutlu eden, şimdi ise acılara, kuşkulara boğan her şeyi kendi aklından başka birinin aklına tüm ayrıntılarıyla, açıkça aktarıyordu.</p>

  <p>Oblomov’la çıktıkları yürüyüşleri, parkı, birlikte kurdukları hayalleri, Oblomov’un açılmasını, sonra düşüşünü, leylak dalını, hatta onu öptüğünü anlattı. Yalnızca, bahçedeki o boğucu akşamı, belki de neden bayıldığını kendisi de bilmediği için, anlatmadı.</p>

  <p>Başlangıçta utangaç fısıltısı duyuluyordu yalnızca, ama konuştukça sesi açıklık, rahatlık kazanmıştı. Fısıltısı yükselmiş, göğüsten gelen bir sese dönüşmüştü. Sözünün sonunda sesi, başka birinin öyküsünü anlatıyormuş gibi rahat, sakindi. O dakikaya kadar dikkatli bakmaya korktuğu geçmişin önündeki perde kalkmıştı sanki. Çok şeyi başka türlü görmeye başlamıştı. Hava kararmış olmasaydı, karşısında oturan Ştoltz’un yüzüne cesaretle bakabilirdi de. Anlatacaklarını bitirdikten sonra sustu, karşısındakinin vereceği hükmü beklemeye başladı. Ama cevap bir ölüm sessizliğiydi.</p>

  <p>Ne oluyordu? Ne bir sözcük ne bir hareket vardı. Odada hiç kimse yokmuş gibi bir soluk bile duyulmuyordu.</p>

  <p>Bu sessizlik tekrar kuşkular saldı Olga’nın içine. Sessizlik sürüyordu. Ne demek oluyordu bu sessizlik? Dünyanın en hoşgörülü, en anlayışlı yargıcının vereceği hüküm ne olacaktı? Başka herkes acımasızca suçlayabilirdi onu, yalnızca o avukatı olabilirdi, avukat olarak onu seçerdi kendine... Yalnızca o her şeyi anlar, değerlendirir, kendisinden iyi o savunurdu onu! Oysa susuyordu avukat: Davayı kaybetmiş miydi yoksa?..</p>

  <p>Tekrar dehşete kapılmıştı Olga.</p>

  <p>O sırada kapı açıldı, hizmetçi kızın getirdiği iki mum onların oturduğu köşeyi aydınlattı.</p>

  <p>Olga ürkek, ama tutkulu, soru dolu gözleriyle baktı Ştoltz’a.</p>

  <p>Ştoltz kollarını göğsünün üzerinde kavuşturmuş, gözlerini iri iri açmış, gülümseyerek, tatlı tatlı, Olga’nın telaşını izliyordu.</p>

  <p>Bir anda ısındı Olga’nın yüreği. Rahat, derin bir soluk aldı. Ağladı, ağlayacaktı... Tekrar kendini hoş görmeye, Ştoltz’a güvenmeye başlamıştı. Hatası bağışlanan, sakinleştirilen, okşanan bir çocuk gibi mutluydu.</p>

  <p>“Hepsi bu kadar mı?’’ diye sordu Ştoltz.</p>

  <p>“Evet!” dedi Olga.</p>

  <p>“Ya mektup ne oldu?”</p>

  <p>Olga mektubu el çantasından çıkarıp verdi ona. Ştoltz mektubu muma yaklaşıp okudu, sonra masanın üzerine bıraktı. Sonra, Olga’nın uzun zamandır görmediği derin anlamlı bir bakışla baktı ona.</p>

  <p>Şimdi Olga’nın karşısında kendine güvenen, biraz şakacı, son derece iyi niyetli, onu şımartan eski dostu oturuyordu. Ne bir üzüntünün ne de bir kuşkunun gölgesi vardı yüzünde. İki elini tutmuş, bir birini, bir ötekini öpüyordu. Sonra derin düşüncelere daldı bu dost. Olga’nın içi rahattı artık. Gözünü Ştoltz’un yüzünden ayırmıyor, onun ne düşündüğünü anlamaya çalışıyordu.</p>

  <p>Birden ayağa kalktı Ştoltz.</p>

  <p>“Tanrım!” dedi, “ortada Oblomov’un olduğunu bilseydim o kadar acıyı çeker miydim hiç!”</p>

  <p>Olga’ya, onun geçmişinde böyle acı bir şey yokmuş gibi çok sevecen, büyük bir güvenle bakıyordu... Olga’nın içinde büyük bir neşe, bir bayram neşesi vardı. Kendisinin yalnızca Ştoltz’dan utandığını, Ştoltz’un onu cezalandırmayacağını, bırakıp gitmeyeceğini biliyordu artık! Başkalarının, bütün dünyanın vereceği hüküm umurunda değildi!</p>

  <p>Ştoltz da toparlamıştı kendini, neşeliydi. Ama Olga için yeterli değildi bu. Temize çıktığını biliyordu, ama her sanık gibi, kararı duymak istiyordu.</p>

  <p>Ştoltz şapkasını aldı. Olga, “Nereye gidiyorsunuz?” diye sordu.</p>

  <p>“Şu anda çok heyecanlısınız, dinlenin biraz!” dedi Ştoltz. “Yarın konuşuruz.”</p>

  <p>Olga elini tutup Ştoltz’u sandalyeye oturtmaya çalıştı.</p>

  <p>“Bu gece uyutmamak mı niyetiniz beni? Ne düşündüğünüzü söylemeden... şu anda ne olduğumu... ileride ne olacağımı açıklamadan mı gideceksiniz? Acıyın bana Andrey İvanoviç. Sizden başka kim söyleyebilir bunu bana? Hak ettiysem, sizden başka kim cezalandırabilir beni... ya da bağışlar?..”</p>

  <p>Olga, Ştoltz’un yüzüne öylesine dostça bakıyordu ki, şapkasını bir kenara attı Ştoltz, Olga’nın neredeyse ayaklarına kapandı.</p>

  <p>“Meleğim,” dedi, “meleğim benim! Boş yere üzmeyin kendinizi. Cezalandırılacak da, bağışlanacak da bir şey yapmadınız siz! Anlattıklarınıza ekleyebileceğim bir şey de yok. Kim kuşku edebilir sizden? Başınızdan geçenin ne olduğunu, nasıl adlandırılabileceğini öğrenmek mi istiyorsunuz? Çoktan, biliyorsunuz bunu... Oblomov’un mektubu nerede?”</p>

  <p>Masanın üzerinden aldı mektubu.</p>

  <p>“Dinleyin!” Okudu: <span class="sgc-2">“Seviyorum</span> dediğiniz, şu andaki sevginiz değil, geleceğinizin aşkıdır. Bilinçsiz bir sevmek gereksinimidir sizinki. Gerçek aşkı bulamamış olmanın sonucu kimi kadınlarda çocuklara, başka bir kadına gözyaşları bile dökerek veya nöbetler geçirerek ortaya çıkan okşayıp sevmek gereksinimidir!.. <span class="sgc-2">Yanıldınız.”</span> Ştoltz bu sözcüğü üzerine basarak okumuştu. “Okumaya devam etti: karşınızdaki insan, hayalinizdeki insan değildir. Acele etmeyin, bekleyin, o bir gün çıkacak karşınıza... O zaman uyanacaksınız, yaptığınız bu hatadan utanacaksınız, üzüleceksiniz...’ Görüyor musunuz, ne doğru söylüyor! Yaptığınız hatadan utandınız, üzüldünüz. Eklenecek başka bir şey yok buna. İlya haklıydı ve siz inanmadınız ona; bütün suçunuz bu işte. Daha o zaman ayrılmalıydınız; ama güzelliğiniz büyülemiş onu...” Neredeyse alaylı, ekledi Ştoltz: “Sizi de... onun kumrularınkini andıran hassas sevgisi etkilemiş!” “İnanmadım ona, kalbimin yanılmış olacağını düşünemiyordum.”</p>

  <p>“Hayır, yanılmışsınız: Kimi zaman insanı felakete bile sürükler bu yanılgı! Ama kalbinize işlememiş bu yanılgı. Bir yanda hayal gücünüzle gururunuz, öte yanda zayıflığınız ve de... Hayatınızda bir daha böyle bir bayramın olmayacağından, hayatınızı aydınlatan bu cılız ışık sönerse sonsuz bir karanlığın içine düşeceğinizden korkuyordunuz...”</p>

  <p>“Ya gözyaşlarını?” dedi Olga. “Ağlarken, yüreğimden gelmiyorlar mıydı o gözyaşları? Ağlamam yapmacık değildi, içtendim...” “Tanrım! Neler için ağlamaz ki kadınlar! Leylak buketi için, sevdiğiniz bank için duygulandığınızı kendiniz söylüyorsunuz. Bunlara aldatılan gururunuzu, yarım kalan mutluluğunuzu, birkaç alışkanlığınızı da ekleyin... Ağlayacak o kadar çok şey var ki!” “Peki buluşmalarımız, birlikte dolaşmalarımız hep hata mıydı? Biliyorsunuz...” Olga mahcup ekledi, “Odasına bile gitmiştim.” Böyle dediğine pişman olduğu belliydi. Sırf Ştoltz onu savunduğu için, onun gözünde daha, çok daha temize çıkmak isteğiyle, ısrarla, heyecanla suçlamaya çalışıyordu kendini.</p>

  <p>“Anlattıklarınızdan anlaşıldığı kadarıyla, son görüşmelerinizde onunla konuşacak bir şey bulamıyordunuz... Sizin, sözde ‘aşkınız’ın içi boşmuş zaten. Daha sürmesi olanaksızmış. Ayrılmadan çok önce ayrılmışsınız ve bağlılığınız aşkınıza değil, onun, kendi uydurduğunuz hayalineymiş... Bütün sır burada işte.”</p>

  <p>“Ya öpücük?”</p>

  <p>Olga bunu öylesine alçak sesle söylemişti ki, Ştoltz onun dediğini duymamış, ama tahmin etmişti. Ştoltz komik ve sert tavırla, “Bu çok önemli işte,” dedi. “Bunun için sizi cezalandırmak... bu akşam yemekte bir tabak az yemek vermek gerekir size.”</p>

  <p>Ştoltz giderek daha bir yumuşak, daha bir sevgiyle bakıyordu Olga’ya.</p>

  <p>Onun bu kayıtsızlığına, olayı önemsemez tavrına gücenmişti Olga. Sertçe, “Böyle bir ‘hata’ şakaya gelmez,” dedi. “Beni acımasızca eleştirseydiniz, bu davranışımın ne olduğunu adıyla söyleseydiniz çok daha rahat olurdum.”</p>

  <p>Ştoltz savundu kendini:</p>

  <p>“Ortada İlya değil de başka biri olsaydı şaka etmezdim. O hatanızın sonu felaketle bitebilirdi. Ama Oblomov’u tanıyorum.”</p>

  <p>Olga, yüzü kızararak kesti Ştoltz’un sözünü:</p>

  <p>“Başka biriyle asla! Onu sizden daha iyi tanıyorum ben...” “Gördünüz mü!” dedi Ştoltz.</p>

  <p>“Peki ama eğer... değişseydi, hayata dönseydi, beni dinleseydi... o zaman gene söner miydi ona olan sevgim? O zaman da bu bir aldanma, bir hata olur muydu?”</p>

  <p>Olga, ortada en küçük bir lekenin, bilinmezin kalmaması için olayı her yönden incelemek, öğrenmek istiyordu.</p>

  <p>Ştoltz sözünü kesti:</p>

  <p>“Yani onun yerinde başka biri olsaydı...” demek istiyorsunuz. “Hiç kuşku yok ki, o zaman ilişkiniz aşka dönüşürdü, güçlenirdi, ama... Ama o zaman başka bir öykü, başka bir kahraman söz konusu olurdu ki, bizi ilgilendirmezdi bu.”</p>

  <p>Olga, ruhundaki son ağırlıktan da kurtulmuş gibi, derin içini çekti, ikisi de sustu. Neden sonra, “Ah, insanın kurtulması ne güzel şey!..” dedi Olga.</p>

  <p>Yüzü ışıl ışıldı. Ştoltz’a öylesine derin bir minnettarlık, öylesine candan, dostluk dolu bir bakışla bakmıştı ki, Ştoltz onun bu bakışında, bir yıldır aradığı kıvılcımı yakalamıştı. Tüm bedeninden bir ürperti geçti.</p>

  <p>“Hayır, asıl kurtulan benim!” dedi. Sonra bir an düşündü, “Ah, bu aşk serüveninin kahramanının İlya olduğunu bilseydim! Ne çok zaman kaybettim, ne acılar çektim! Ne için?” Can sıkıntısıyla tekrarladı: “Ne için?”</p>

  <p>Ama bu can sıkıntısı birden geçti sanki, derin dalgınlığından kurtuldu. Alnının kırışıklığı düzeldi, gözleri neşeyle parladı. Duygulanmıştı.</p>

  <p>“Ama bunun kaçınılmaz olduğu belliydi,” dedi. “Bu yüzden şu anda içim rahat... mutluyum da!”</p>

  <p>Olga bir anda hayata dönmesinin şaşkınlığı içinde dalgın, duyulur duyulmaz bir sesle şöyle mırıldandı:</p>

  <p>“Rüya görmüş gibiyim, sanki hiçbir şey olmadı! Yalnızca utancımı, pişmanlığımı değil, üzüntümü, acımı da söküp attınız içimden. Hepsini...” Alçak sesle sordu, “Nasıl başardınız bunu? Hepsi geçecek ve bu... hatam da düzelecek, değil mi?”</p>

  <p>Ştoltz ilk kez tutkulu bakışlarla ve bunu gizlemeden baktı Olga’nın yüzüne.</p>

  <p>“Sanırım, geçti bile,” dedi. “Yani, olan biten her şey geçti.” “Ama... olacaklar... hata değil... gerçek, öyle değil mi?..”</p>

  <p>Ştoltz tekrar mektubu aldı.</p>

  <p>“İşte burada yazıyor,” dedi. “Karşınızdaki, beklediğiniz, hayalini kurduğunuz insan değil. O bir gün çıkacak karşınıza ve hayata döneceksiniz...” Ben de şunu ekliyorum:</p>

  <p>“Ve seveceksiniz onu, öyle çok seveceksiniz ki, aşkınız için bir yıl, bütün bir hayat az gelecek size, ancak şunu bilmiyorum...” Olga’nın gözlerinin içine bakarak ekledi, “Kim olacak bu kişi?”</p>

  <p>Olga başını önüne eğdi, dudaklarını kıstı. Ama gözkapaklarının arasından dışarı ışıklar taşıyordu, dudakları bir gülümsemeyi gizlemeye çalışıyor, ama başaramıyordu. Başını kaldırıp baktı Ştoltz’a, öylesine yürekten gülümsedi ki, gözleri bile yaşardı.</p>

  <p>Ştoltz, “Her şeyi, ne olduğunu, ne olacağını söyledim size, Olga Sergeyevna,” dedi. “Ama sonunu getirmeme izin vermediniz, soruma hala cevap vermiş değilsiniz.”</p>

  <p>Olga mahcup, alçak sesle, “Ne cevap verebilirim?” dedi. “Öylesine istediğiniz, hakkınız olan cevabı vermek elimde mi?” Utanarak baktı Ştoltz’un yüzüne. Onun bu bakışında gene olağanüstü bir dostluk ışığı gördü Ştoltz; mutluluktan bir kez daha ürperdi.</p>

  <p>“Acele etmeyin,” dedi. “Yüreğinizdeki mateminiz, duygusallık mateminiz bitince verirsiniz hak ettiğim cevabınızı. Bu son bir yıl çok şey öğretti bana. Şimdilik yalnızca bir şey söyleyin: Gideyim mi... kalayım mı?”</p>

  <p>Olga birden neşelenmişti.</p>

  <p>“Bakın ne diyeceğim,” dedi, “benimle aşk oyunu oynuyorsunuz siz! Değil mi?”</p>

  <p>Ştoltz ağırbaşlı bir tavırla karşılık verdi:</p>

  <p>“Yo, hayır! Biraz önce sorduğum soru değil bu, şimdi başka bir anlamı var: Kalacaksam... ne sıfatla kalacağım?”</p>

  <p>Birden kaşlarını çattı Olga.</p>

  <p>Ştoltz, Olga’nın açığını yakaladığına memnun, güldü. “Görüyorsunuz ki, aşk oyunu oynamıyorum! Şu andaki konuşmamızdan sonra birbirimize karşı daha bir değişik davranmamız gerekiyor. İkimiz de, dün olduğumuzdan farklıyız.”</p>

  <p>Olga daha da mahcup, “Bilmiyorum...” diye mırıldandı.</p>

  <p>“Size bir öneride bulunmama izin verir misiniz?”</p>

  <p>Olga, neredeyse tutkulu bir uysallıkla karşılık verdi:</p>

  <p>“Söyleyin... Gözüm kapalı, her dediğinizi yapacağım.” “Gerçekten Aşık olacağınız adam gelene kadar, benimle evlenin!”</p>

  <p>Olga elleriyle yüzünü kapayıp heyecanlı, ama çok mutlu, “Henüz cesaretim yok...” diye fısıldadı.</p>

  <p>Ştoltz, Olga’nın başını kendine doğru çekip fısıldadı:</p>

  <p>“Neden cesaretiniz yok?”</p>

  <p>Olga başını Ştoltz’un göğsüne, annesinin göğsüne dayar gibi dayayıp, tekrar fısıldadı:</p>

  <p>“Peki, geçmiş ne olacak?”</p>

  <p>Ştoltz yavaşça çekti Olga’nın yüzünden ellerini, alnını öptü, onun mahcup yüzünü, tekrar dolu dolu olan gözlerini uzun uzun büyük bir hazla seyretti.</p>

  <p>“Leylak dalınız solacak, unutulacak!” dedi. “Dersinizi aldınız. Şimdi ondan yararlanmanızın zamanı. Hayat başlıyor artık. Geleceğinizi bana teslim edin, artık hiç düşünmeyin geleceğinizi. Her türlü sorumluluğu üzerime alıyorum. Hadi şimdi teyzenize gidelim.” Gece geç saatte evine dönüyordu Ştoltz. Sevgi dolu gözlerle ağaçlara, gökyüzüne, göle, hatta sulardan yükselen sise bakarak düşünüyordu: “Aradığımı buldum! Çok bekledim, ama kavuştum ona! Yıllarca süren tutku ateşi, sabır, ruh gücümün tükenmesi sonucu kavuştum! Ne çok bekledim, ama hepsinin ödülünü aldım! İşte insanın kavuşabileceği en büyük mutluluk bu!”</p>

  <p>Onun gözünde şimdi her şey bu mutluluğun arkasında kalmıştı: bürosu da babasının arabası da güderi eldivenleri de bütün iş hayatı da... Çocukluğundan belleğinde yalnızca annesinin nefis kokan odası, Hertz’in müziği, prensesin resim galerisi, masmavi gözleri, pudralı kahverengi saçları kalmıştı... Şimdi Olga’nın tatlı sesi onları da unutturmuştu: Aklında hep onun şarkısı vardı...</p>

  <p>Tutkuyla ürpererek “Olga, benim karım!” diye geçiriyordu içinden. “Aradığım her şeyi buldum artık, başka bir şey istemiyorum, bundan böyle bir şey aramama, bir yerlere gitmeme gerek kalmadı!”</p>

  <p>Mutluluk sarhoşluğu içinde, yolu, sokakları fark etmeden evine doğru yürüyordu. Olga uzun uzun bakmıştı arkasından, sonra pencereyi açmış, bir süre gecenin serin havasını içine çekmiş, heyecanı biraz yatışınca düzenli soluk almaya başlamıştı.</p>

  <p>Göle, uzaklara bakmış, uykudaymış gibi durgun, derin düşüncelere dalmıştı. Ne düşündüğünü, ne hissettiğini anlamaya çalışıyor, ama bir türlü anlayamıyordu. Düşünceler dalgalar gibi ardı ardına geçiyorlardı aklından, kanı damarlarında sakin dolaşıyordu. Bir sevinç vardı içinde ve onun nerede başladığını, nerede bittiğini, onun ne olduğunu bilemiyordu. Neden böylesine huzurlu, sakin, rahat, kaygısız olduğunu düşünüyor, ama bu arada “Onun nişanlısıyım artık...” diye fısıldıyordu kendi kendine.</p>

  <p>Hep hayatını aydınlatacak bu dakikayı bekleyen her genç kız gururla titreyerek “Artık nişanlı bir kızım ben!” diye geçirir içinden; daha düne kadar tek başına, onu kimsenin fark etmediği o karanlık, tenha patikaya yükseklerden bakıyordu.</p>

  <p>Peki Olga’nın içi neden ürpermiyordu? O da tek başına, kimsenin onu fark etmediği o patikada yürüyordu ve aradığı erkekle köşe başında karşılaşmıştı. Aradığı kişi elini uzatmıştı ona, yalnızca göz kamaştıran bir aydınlığa değil, gürül gürül akan geniş bir nehre, uçsuz bucaksız ovalara, dostça gülümseyen tepelere çıkarmıştı onu. İşıktan kamaşmıyordu Olga’nın gözleri, kalbi hızlı çarpmıyordu, hayal gücü coşmuyordu.</p>

  <p>Bakışını sakin bir sevinçle hayatın akışında, uçsuz bucaksız ovalarda, yemyeşil tepelerde dolaştırıyordu. Sırtından ürpertiler geçmiyor, gözleri gururla parlamıyordu: Ancak, bakışını ovalardan, tepelerden ona elini uzatan kişiye çevirince, yanaklarından aşağı damla damla gözyaşlarının süzüldüğünü hissediyordu.</p>

  <p>Hep öyle, uykudaymış gibi oturuyordu. Mutluluk uykusu öylesine sakindi: Kıpırdamıyor, neredeyse soluk almıyordu. Her şeyi unutmuştu, düşüncelerini durgun, derin, tatlı bir ışıltısı olan ılık, hoş kokulu geceye doğrultmuştu. Mutluluk hülyası geniş kanatlarını açmış, başının üstünde, gökyüzündeki bulutlar gibi kayıp gidiyordu.</p>

  <p>Olga bu mutluluk düşünde kendini birkaç saat için tüller, danteller içinde de görmüyordu, ömrünün sonuna kadar gündelik giysiler içinde de... Neşeli ziyafetler de ışıklar da şen kahkahalar da hayal etmiyordu. Düşünde gördüğü mutluluk öylesine sakin, süssüz, sadeydi ki, gururla ürpermeden, derin bir haz duyarak mırıldanıyordu yalnızca kendi kendine: “Onun nişanlısıyım ben!”</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_36"><span class="sgc-1">V</span></h3>

  <p class="px">Tanrım! Hiç beklenmediği bir anda Ştoltz’un isim günü yemeğine gelmesinden sonraki bir buçuk yıl Oblomov’un evinde her şey ne kadar kasvetli, ne kadar sıkıcıydı. İlya İlyiç huysuz biri olup çıkmıştı. Can sıkıntısı bir hastalık gibi gözlerine işlemiş, oradan ufak ufak dışarı taşıyor gibiydi.</p>

  <p>Odanın içinde aşağı yukarı dolaşıyor, durmadan dolaşıyor, sonra yatağına uzanıp tavana bakmaya başlıyordu. Raftan bir kitap alıyor, birkaç satıra şöyle bir göz gezdiriyor, esniyor, masada parmaklarıyla trampet çalmaya başlıyordu.</p>

  <p>Zahar daha da beceriksiz, pasaklı olmuştu. Şimdi ceketinin dirseklerinde yamalar vardı. Pek yoksul, perişan görünüyordu. Sanki aç dolaşıyor, yemek yemiyor, uyumuyor, üç kişinin işini yapıyordu.</p>

  <p>Oblomov’un ropdöşambrı iyice eskimişti, delinen yerleri ne kadar özenle yamanırsa yamansın, her yeri açılıyor, dikişleri sökülüyordu. Uzun zamandır bir yenisinin alınması gerekiyordu. Battaniyesi de lime limeydi, bazı yerleri yamanmıştı. Perdelerde de çoktandır renk kalmamıştı; yıkanmış olsalar da, paçavralardan farksızdılar.</p>

  <p>Zahar eski bir masa örtüsü getirip, Oblomov’un hemen önündeki masanın üzerine yarısına kadar serdi, sonra dilini dişlerinin arasında sıkıştırarak, dikkatle yemek tepsisini getirdi, masaya bir sürahi votka, ekmek koyup çıktı.</p>

  <p>Ev sahibesinin bölümünün kapısı açıldı, Agafya Matveyevna cızırdayan bir tava omletle girdi.</p>

  <p>O da çok değişmiş, bozulmuştu. Zayıflamıştı.</p>

  <p>Eski tombul, beyaz, hiç kızarmayan, solmayan yanakları yoktu artık. İnce kaşları parlak değildi, gözleri içeri kaçmıştı.</p>

  <p>Eski, basma bir entari vardı üzerinde. Elleri kolları ateşten ve sudan kararmış, çalışmaktan kabalaşmıştı.</p>

  <p>Akulina yoktu. Anisya ise hem mutfakta hem bahçede çalışıyor, tavuklara bakıyor, yerleri yıkıyor, silip süpürüyordu; o her işe koşturamadığı için Agafya Matveyevna da ister istemez mutfakta bir şeyler yapmak zorunda kalıyordu. Artık daha az öğütüyordu. Çünkü, eskiden olduğu gibi kahve çok içilmiyor; tarçın, badem o kadar kullanılmıyordu. Agafya Matveyevna dantel örmeyi de çoktan bırakmıştı. Şimdi daha çok soğan doğraması, turp rendelemesi, buna benzer şeyler yapması gerekiyordu. Yüzünden derin bir hüzün hiç eksik olmuyordu.</p>

  <p>Ne var ki, üzüldüğü sık kahve yapamaması değildi; canını sıkan, daha önemli ev işleriyle ilgilenememesi, kahve öğütememesi, salça veya vanilya koyamaması veya koyu kaymak kaynatamaması da değildi; onu asıl üzen, İlya İlyiç’in bir yıldır doğru dürüst bir şey yememesi, kahvesinin en iyi mağazadan kilolarla alınacak yerde, yakındaki küçük bakkaldan birkaç kapiklik alınması; kaymağın kenar mahalledeki Finli kadından değil, gene aynı bakkaldan alınması, bu yüzden, sabah kahvaltısında İlya İlyiç’e yağlı köfteler yerine bakkalın kayış gibi dana etiyle yapılmış omleti vermek zorunda kalmasıydı.</p>

  <p>Bu durum ne anlama geliyordu? Bunun anlamı şuydu: Ştoltz’un Oblomovka’dan düzenli olarak gönderdiği paranın tümü Oblomov’un ev sahibesine verdiği borç senedine gidiyordu.</p>

  <p>İvan Matveyeviç’in “yasal iş”i beklenenden iyi sonuç vermişti. Tarantyev ona bu çirkin olaydan ilk söz ettiğinde İlya İlyiç kıpkırmızı kesilmiş, çok bozulmuştu. Ama sonunda uzlaşmışlar, arkasından üçü birlikte içmişler ve Oblomov dört yıl süreli bir borç senedi imzalamıştı. Bir ay sonra da Agafya Matveyevna gene öyle bir senedi, hiç kuşku duymadan, böyle bir senedi imzalamasının neden gerektiğini anlamadan, ağabeyi adına imzalamıştı. Bu senedin ev için gerekli olduğunu söylemişti ağabeyi, imzalamasını istemişti. Senette şu yazılıydı: “Bu borç senedini adı, soyadı belirtilen falanca kişi kendi imzalamıştır.”</p>

  <p>Ancak, Agafya Matveyevna bu kadar uzun yazmakta zorlanacağını düşünerek ağabeyine, belki bir şeyleri birbirine karıştırabileceği için senedi Vanya’ya yazdırmasını söylemişti: “O daha iyi yazardı da...” Ama ağabeyi senedi onun yazmasında ısrar etmiş, o da kargacık burgacık yazısıyla iri iri yazmıştı. Sonra bir daha da bu senedin sözü edilmemişti.</p>

  <p>Oblomov’a gelince, paralar yetimlere gideceği için içi bir ölçüde rahattı, ama ertesi gün sarhoşluğu geçip de ayılınca bu yaptığından utanmış, olanları unutmaya çalışmış, İvan Matveyeviç’le karşılaşmaktan kaçmaya, Tarantyev senedi imzalama olayından söz edecek olduğunda ise daireyi hemen boşaltmaktan, köye gitmekten bahsederek ona gözdağı vermeye başlamıştı. Daha sonra, köyden para geldiğinde İvan Matveyeviç hemen İlya İlyiç’in yanına damlamış ve borcunu gelen paradan parça parça ödemesini istemiş, böylece üç yıla yayılacağı için borcunu daha kolay ödemiş olacağını söylemişti. Yoksa süre dolar, çiftlik icra yoluyla satılır, Oblomov’un da çiftlikte bir hakkı kalmazmış... Ştoltz’un gönderdiği paranın neredeyse tümünün borç ödemeye gittiğini, geçinebilmesi için elinde çok küçük bir miktarın kaldığını fark edince Oblomov nasıl bir tuzağa düştüğünü anlamıştı.</p>

  <p>İvan Matveyeviç bir terslik çıkar korkusuyla borcun tamamını iki yılda ödetmeye kalkışınca Oblomov zor duruma düşmüştü.</p>

  <p>Oblomov, her zamanki alışkanlığıyla, cebinde ne kadar parası olduğuyla ilgilenmediği için başlangıçta işler iyi gidiyordu. Ama bir süre sonra İvan Matveyeviç bir tüccarın kızıyla evlenmeye niyetlendi, başka bir eve taşındı.</p>

  <p>O zaman Agafya Matveyevna’nın mutfağı fakirleşti: Mersin balıkları, nefis dana etleri, hindiler başka bir mutfakta, İvan Matveyeviç’in yeni evinin mutfağında pişmeye başladı.</p>

  <p>İvan Matveyeviç’in yeni evinde geceleri ışıklar yanıyordu, müstakbel akrabalar, daire arkadaşları, Tarantyev toplanıyorlardı orada. Agafya Matveyevna ile Anisya birden boş tencerelerin, kavanozların arasında kolları iki yana sarkık, ağızları açık kalakalmalardı.</p>

  <p>Agafya Matveyevna yalnızca bir evinin, bahçesinin, tavuklarının olduğunu, aslında bahçesinde tarçın, vanilya falan yetişmediğini ilk kez fark ediyordu. Pazar yerinde satıcıların yavaş yavaş onu yerlere kadar eğilerek selamlamayı kestiklerini; selamlarının, gülümsemelerinin şimdi ağabeyinin güzel giyimli, şişko aşçı kadınına yöneldiğini görüyordu.</p>

  <p>Oblomov, evin geçimi için İvan Matveyeviç’in ona bıraktığı parayı Agafya Matveyevna’ya vermişti. Kadıncağız canını dişine takarak bu parayla üç dört ay eski düzeni sürdürebilmiş; kahve ve tarçın öğütmüş, aldığı para bitince de gelip İlya İlyiç’e paranın tükendiğini söylemişti.</p>

  <p>Bu haber karşısında İlya İlyiç yattığı yerde üç kez şöyle bir dönmüş, sonra kalkıp çekmeceye bakmıştı. Para orada da yoktu. Parasını nereye koyduğunu hatırlamaya çalışmış, hatırlayamamıştı. Masanın gözünü karıştırmış, orada bir tek ufaklık bile bulamamıştı. Zahar’a sormuştu, onun da bir şeyden haberi yoktu. Agafya Matveyevna iyi niyetle ağabeyine gitti, evde para kalmadığını söyledi. -</p>

  <p>Ağabeyi, “Kendisine bıraktığım bin rubleyi o beyefendiyle nereye harcadınız?” diye sordu. “Nereden para bulacağım size? Biliyorsun ki, yakında evleneceğim. İki aileyi geçindirecek durumum yok benim. O beyefendiyle birlikte ayağınızı yorganınıza göre uzatın.”</p>

  <p>Agafya Matveyevna, “Ağabeyciğim, onun için ne diye sitem ediyorsunuz bana?” dedi. “Ne yaptı size adam? Kimseye bir şey dediği yok, kendi halinde yaşayıp gidiyor. Evi ona kiraya ben vermedim ki: Mihey Andreyeviç’le siz verdiniz.”</p>

  <p>İvan Matveyeviç çıkarıp on ruble verdi ona, başka vermeyeceğini söyledi. Ama daha sonra “dostuyla” lokantada konuşurken düşündüler, kız kardeşiyle Oblomov’u böyle bırakmanın doğru olmayacağına, durumdan Ştoltz’un haberi olursa üzerlerine geleceğine, işlerin karışacağına, “senet” yasal olsa da, bir şeyler yapıp, parayı almalarına engel olabileceğine karar verdiler. Adam bir Almandı çünkü, dolayısıyla anasının gözüydü!</p>

  <p>İvan Matveyeviç, kız kardeşine, Oblomov’un üçüncü yıl gelirinden düşmek üzere ayda ayrıca elli ruble vermeye başladı. Ama bu arada, başka tek kapik vermeyeceğine yeminler de etmiş; pazardan ne çeşit yiyecekler alacağının hesabını yapmış, giderleri nasıl kısacağını da anlatmıştı; hatta ne zaman hangi yemekleri pişirmesinin hesaplı olacağını, tavuklardan, lahanadan ne kadar gelir sağlayacağını belirlemiş, böylece rahat rahat geçinebileceklerini söylemişti.</p>

  <p>Agafta Matveyevna hayatında ilk kez ev işlerinden başka şeyler düşünmeye başlamıştı. Gene ilk kez, kırdığı bir tabak için Akulina’ya öfkesi dışında, iyi pişmemiş balık yüzünden ağabeyinden işittiği azar dışında başka bir şey için ağlıyordu. İlk kez eksiklik çekmek tehlikesiyle karşı karşıyaydı, ama bu tehlikeyi kendisi için değil, İlya İlyiç için duyuyor, üzülüyordu.</p>

  <p>Şöyle düşünüyordu: “Nasıl olacak, durup dururken böyle bir efendi kuşkonmaz yerine turp, keklik yerine koyun eti, mercan balığı ya da mersin balığı yerine, belki de pazarda tezgahtarı alınma tuzlu levrek yiyecek?..”</p>

  <p>Dehşet içindeydi Agafya Matveyevna. Daha fazla düşünemedi, çabucak giyindi, bir arabaya binip doğru kocasının akrabalarına gidecekti. Bir bayram, Noel ya da akşam yemeği ziyareti olmayacaktı bu. Sabah erkenden gidecek, orada hiç beklemeyecekleri bir biçimde konuşacak, içinde bulunduğu durumda ne yapabileceğini soracak, onlardan para isteyecekti. Para çoktu onlarda: Onun parayı İlya İlyiç için istediğini öğrenince hemen vereceklerdi. Kendi kahvesi, çayı, çocuklara giyecek bir şeyler, ayakkabı veya daha başka bir ihtiyaçlarım almak için olsa, kesinlikle para istemezdi onlardan. Ama bu çok acil bir ihtiyaçtı: İlya İlyiç için kuşkonmaz, av eti, ayrıca, çok sevdiği bezelye alacaktı...</p>

  <p>Ama kocasının akrabaları onun bu ziyaretine pek şaşırdılar, para vermediler. Üstelik akıl verdiler ona: İlya İlyiç’in altın, gümüş, hatta kürk gibi değerli bir şeyleri varsa, onları rehine verebilirmiş; rehin bırakacağı eşyanın değerinin üçte birini köyden parası gelene kadar verecek iyi insanlar varmış...</p>

  <p>Başka zaman olsa, akrabaların verdiği bu “akıl”dan, Agafya Matveyevna hiçbir şey anlamazdı; ne kadar açıklarlarsa açıklasınlar, ne yapması gerektiğini bilemezdi, ama şimdi yüreği bir şeyler sezinlemişti, anlamıştı, aklı yatmış, durumu ölçmüş biçmişti... Çeyizinden kalma incileri vardı...</p>

  <p>Ertesi gün İlya İlyiç hiçbir şeyin farkında olmadan yemekte frenküzümü votkasını içti, nefis somon balığını yedi, pek sevdiği işkembeden, keklikten tattı. Agafya Matveyevna çocuklarla birlikte lapa ile lahana yedi, sonra İlya İlyiç’e eşlik etmiş olmak için onunla bir fincan kahve içti.</p>

  <p>İncinin üzerinden birkaç gün geçtikten sonra sandıktan kolye, gümüş iğne, en sonunda kürk manto gitti... Nihayet çiftlikten para geldi. Oblomov hepsinin parasını verdi Agafya Matveyevna’ya. Agafya Matveyevna parasını verip incileri geri aldı; kolyeyle gümüş iğnenin, kürk mantonun faizini ödedi; tekrar kuşkonmaz, av eti pişirdi. Sırf görünüşü kurtarmak için de İlya İlyiç’le birlikte kahve içti. Sonra tekrar rehine gitti inciler.</p>

  <p>Agafya Matveyevna haftadan haftaya, günden güne güçten düşüyor, acı çekiyor, üzülüyordu. Şalını da satmış, en iyi giysisini satmaya yollamış, yalnızca gündelik basma entarisiyle kalmıştı. Kolları çıplaktı artık, pazar günleri kilisede boynunu eski, lime lime atkısıyla kapamaya çalışıyordu.</p>

  <p>Zayıflamasının, gözlerinin içeri çökmesinin, sabah kahvaltısını İlya İlyiç’e kendisinin getirmesinin nedeni buydu işte. Oblomov ona yarın yemeğe Tarantyev’in, Alekseyev’in veya İvan Gerasimoviç’in geleceğini söylediğinde buna sevinir gibi yapacak gücü bile bulabiliyordu kendinde. Lezzetli, güzel yemekler geliyordu masaya. Agafya Matveyevna utandırmıyordu İlya İlyiç’i. Ama bu yemeklerin ne koşuşturmalara, ne heyecanlara, bakkallara yalvarmaya, sonra uykusuz gecelere, hatta gözyaşlarına mal olduğunu bilmiyordu İlya İlyiç!</p>

  <p>Birden ne derin bir yaşam telaşının içinde bulmuştu kendini Agafya Matveyevna! Mutlu gün nedir, kötü gün nedir, biliyordu artık! Ama seviyordu bu hayatı. Acı gözyaşlarına, endişelerine karşın, bugünlerini gene de, Oblomov’u tanımadan önceki, fokur fokur kaynayan tencereler, tavalar arasında kendi başına buyruk yaşadığı, Akulina’ya, kapıcıya buyruklar yağdırdığı o eski sakin, güzel günlere değişmezdi.</p>

  <p>Birden, aklına Oblomov’un öleceği geldiğinde (oysa o zaman bütün bu sıkıntıları, günlük koşturmaları, uykusuz geceleri bitecekti) dehşet içinde ürperiyordu bile.</p>

  <p>İlya İlyiç kahvaltısını yaptıktan sonra, Maşa’nın Fransızca okuma dersini dinledi, Agafya Matveyevna’nın odasında oturup, kadıncağızın belki onuncu kez ters yüz ettiği Vanya’nın ceketini onarmasını, bu arada sık sık mutfağa, yemek için koyun etinin pişip pişmediğine, balık çorbasını koymanın zamanının gelip gelmediğine bakmak için koşmasını uzun uzun izledi.</p>

  <p>Bir ara, “Nedir, soluk almadan koşturup duruyorsunuz,” dedi. “Rahat olun!”</p>

  <p>“Benim yerime kim koşturacak?” dedi Agafya Matveyevna. “Şuraya iki yama daha yaptıktan sonra gidip balık çorbasını koyacağım. Şu Vanya da ne haşarı çocuk! Ceketini daha geçen hafta onarmıştım, tekrar yırtmış!” Masada askılı pantolonu ve gömleğiyle oturan Vanya’ya döndü:</p>

  <p>“Ne diye gülüyorsun? Yarın sabaha kadar bitmeyecek ceketinin işi, sen de sokağa çıkamayacaksın. Kavga ettin, arkadaşların ceketini yırttılar, değil mi? İtiraf et!”</p>

  <p>“Hayır anneciğim,” dedi Vanya. “Kendi yırtıldı!”</p>

  <p>“Evet, elbette kendi yırtılmıştır. Sokaklarda koşturmayıp evde otursaydın, derslerine çalışsaydın yırtılmayacaktı. İlya İlyiç bir daha Fransızca çalışmadığını söylerse ayaklarından potinlerini de çıkarıp alacağım. Oturup ders çalışacaksın!”</p>

  <p>“Fransızcayı sevmiyorum ben.”</p>

  <p>“Neden?” diye sordu Oblomov.</p>

  <p>“Bir sürü kötü sözcük varmış Fransızcada da onun için...” Agafya Matveyevna’nın yüzü kıpkırmızı oldu. Oblomov gülümsedi. Bu “kötü sözcükler” konusunda Vanya ile daha önce de konuşmuştu.</p>

  <p>Agafya Matveyevna, mendilini oğluna atıp, “Al şunu da burnunu sil,” dedi. “Görmüyor musun, sümüklerin akıyor?”</p>

  <p>Vanya burnunu çekti, sümüğünü silmedi.</p>

  <p>Oblomov araya girdi:</p>

  <p>“Hele biraz bekleyin, çiftlikten param gelsin, iki ceket diktireceğim ona, biri şimdi giymesi için mavi, biri de gelecek yıl için ortaokul üniforması... Gelecek yıl ortaokula gidecek çünkü.”</p>

  <p>Agafya Matveyevna, “Ne gereği var, eski ceketiyle idare etsin,” dedi. “Paranız evinizin giderleri için gerekli. Tuzlama et yapacağım sizin için, sonra reçel kaynatacağım... Gidip, Akulina kaymak getirmiş mi bakayım.”</p>

  <p>Kalktı Agafya Matveyevna.</p>

  <p>“Bu akşam yemekte ne var?” diye sordu Oblomov.</p>

  <p>“Hani balığı çorbası, koyun kızartması bir de mantı.”</p>

  <p>Oblomov bir şey söylemedi. O anda dışarıdan bir araba sesi geldi, avlu kapısını çaldılar, köpeğin zinciri şakırdamaya, köpek havlamaya başladı. Oblomov, kasabın, manavın veya başka birinin ev sahibesine geldiğini düşünerek odasına gitti. Bu çeşit ziyaretçiler genelde para istemek için geliyor, ev sahibesinin olumsuz cevabıyla karşılaşıyordu. Ziyaretler, gelenin gözdağı vermesiyle, sonra ev sahibesinin kendisine biraz zaman tanınması ricalarıyla devam ediyor, sonunda küfürlerle, kapıların çarpmasıyla, köpeğin amansız havlamasıyla son buluyordu. Yani, genelde çirkin şeylerdi bunlar... Ama bu kez gelen arabayla gelmişti, ne demek oluyordu bu? Kasap, manav arabayla gelmezlerdi. Agafya Matveyevna korku içinde birden İlya İlyiç’in odasına daldı.</p>

  <p>“Konuklarınız var!” dedi.</p>

  <p>“Kimmiş: Tarantyev veya Alekseyev mi?”</p>

  <p>“Hayır, hayır, isim gününüzde yemekte olan bey.”</p>

  <p>Oblomov, gizlenecek bir yer arıyormuş gibi bakınarak, endişeli, “Ştoltz mu?” dedi. “Aman Tanrım! Bu durumumu görünce ne diyecek?..” Telaşlı, “Evde olmadığımı söyleyin,” diye ekledi.</p>

  <p>Ev sahibesinin odasına geçti.</p>

  <p>Bu arada Anisya konuğu karşılamıştı. Agafya Matveyevna, Oblomov’un dediğini söyledi ona. İnandı Ştoltz, ama öte yandan, Oblomov’un evde olmamasına şaşırmıştı da.</p>

  <p>“Söyle kendisine, iki saat sonra geleceğim, akşam yemeğinde konuğu olacağım,” dedi.</p>

  <p>Yakındaki bir parka gitti. Anisya korku içinde, “Yemeği bizde yiyecekmiş!” dedi.</p>

  <p>Agafya Matveyevna Oblomov’un yanına gelip Anisya’nın dediğini tekrarladı:</p>

  <p>“Yemeği bizde yiyecekmiş!”</p>

  <p>Oblomov bir süre düşündükten sonra, “Başka bir yemek hazırlamak gerekiyor,” dedi. Agafya Matveyevna tam bir dehşet içinde baktı Oblomov’un yüzüne. Yalnızca elli kapik parası kalmıştı. Oysa ağabeyinin ona para vereceği ayın birine daha on gün vardı. Borç alabileceği kimse de yoktu. Ürkek ürkek, “Yapamayız, İlya İlyiç,” dedi. “Yalnızca olanları koyabiliriz masaya.”</p>

  <p>“Andrey öyle şeyler yemez, Agafya Matveyevna. Balık çorbasından nefret eder, hele hani balığı çorbasını hiç sevmez, koyun kızartmasını da ağzına koymaz.”</p>

  <p>Agafya Matveyevna birden aklına gelmiş gibi, “Sucukçudan biraz dil alsak!” dedi. “Hemen yakında çünkü...”</p>

  <p>“Bu olabilir, tamam. Ayrıca söyleyin, yeşillik de alsınlar, taze bakla falan...”</p>

  <p>Agafya Matveyevna “Baklanın kilosu seksen kapik!” demek istedi, ama diyemedi. Bakla yerine lahana almaya karar verip, “Tamam, olur...” dedi.</p>

  <p>Oblomov, Agafya Matveyevna’nın parasının olmadığını bilmediği için, “Yarım kilo da gravyer peyniri aldırtın!” dedi. “Başka bir şey istemez! Kendisinden özür dilerim, konuk beklemediğimi söylerim.” Agafya Matveyevna tam gidiyordu ki, Oblomov birden hatırladı:</p>

  <p>“Ya şarap?”</p>

  <p>Agafya Matveyevna bir kez daha korkuyla baktı Oblomov’un yüzüne. Oblomov pek soğukkanlı, “Lafit şarabı aldırırsınız,” dedi.</p>

  <p><br /></p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_37"><span class="sgc-1">VI</span></h3>

  <p class="px">İki saat sonra geldi Ştoltz.</p>

  <p>“Ne olmuş sana böyle?” dedi. “Çok değişmiş, çökmüşsün, yüzün sapsarı! Hasta falan değilsin ya?”</p>

  <p>Oblomov, arkadaşını kucaklarken, “İyi değilim Andrey,” dedi. “Sol bacağım nedense sık sık uyuşuyor.”</p>

  <p>Ştoltz odaya göz gezdirerek, “Ne kadar pis burası böyle!” dedi. “Şu ropdöşambrı da hala ne diye atmazsın sırtından? Baksana, yama içinde!”</p>

  <p>“Alışkanlık işte Andrey. Ayrılamıyorum ondan.”</p>

  <p>“Peki şu battaniye, şu perdeler...” diye başladı Ştoltz. “Onlar da mı alışkanlık? Bu paçavraları değiştirmeye de mi kıyamıyorsun? Yazık! Şu yatakta uyuyabiliyorsan, yazık sana! Söyler misin, neyin var senin?”</p>

  <p>Ştoltz dik dik Oblomov’un gözlerinin içine baktı, sonra bakışını tekrar perdelere, yatağa çevirdi.</p>

  <p>Oblomov mahcup, “Önemi yok bunların,” dedi. “Bilirsin, oturduğum oda konusunda pek titiz değilimdir. Hadi, yemeğimizi yiyelim. Hey, Zahar! Hemen hazırla masayı. Peki, senden ne haber? Çok kalacak mısın? Nereden geliyordun?”</p>

  <p>“Bil bakalım, nereden geliyorum?” diye sordu Ştoltz. “Sanırım burada dünyadan haberin olmuyordur senin...”</p>

  <p>Oblomov merakla bakıyordu Ştoltz’un yüzüne, onun ne diyeceğini bekliyordu.</p>

  <p>“Olga’dan ne haber?” diye sordu.</p>

  <p>“O!..” dedi Ştoltz. “Unutmamışsın! Oysa ben unutmuş olacağını sanıyordum.”</p>

  <p>“Hayır, Andrey. Nasıl unutabilirim onu! Bir zamanlar yaşadıklarımı, yaşadığım o mutlu günleri nasıl unuturum? Unutmam... Bak ne diyeceğim!..” (Derin bir iç çekti Oblomov.) “Nerede şimdi o?” “Kendi köyünde, çiftliğiyle ilgileniyor.”</p>

  <p>“Teyzesiyle birlikte mi?” diye sordu Oblomov.</p>

  <p>“Teyzesi ve kocasıyla birlikte.”</p>

  <p>Oblomov birden şaşkınlıkla açtı gözlerini.</p>

  <p>“Olga evlendi mi?”</p>

  <p>Ştoltz, “Ne o? Telaşlandın” dedi. Alçak sesle, yumuşak, ekledi, “Hatıralar mı yoksa?..”</p>

  <p>Oblomov, kendini toparlayıp düzeltti:</p>

  <p>“Ah, hayır, mutlu olmasını isterim onun! Telaşlanmadım da, şaşırdım. Neden şaşırdım, onu da bilmiyorum doğrusu. Çok oldu mu evleneli? Şu anda mutlu mu? Tanrı aşkına, çabuk söyle. Üzerimden büyük bir yükü kaldırmış gibisin şu anda! Gerçi onun beni bağışladığını söylemiştin, ama biliyorsun ki... içim pek rahat değildi! Bir şey sürekli kemiriyordu içimi... Sevgili Andrey, sana ne çok minnettarım bilemezsin!”</p>

  <p>Oblomov öylesine yürekten sevinmişti, sevincinden divanın üzerinde öylesine zıplayıp duruyordu, öylesine hareketler yapıyordu ki, Ştoltz zevkle izliyordu onu; hatta duygulanmıştı.</p>

  <p>“Çok iyi yürekli bir insansın, İlya!” dedi. “Bu kalbin Olga’yı hak etmene yeterdi! Her şeyi anlatacağım ona.”</p>

  <p>Oblomov Ştoltz’un sözünü kesti:</p>

  <p>“Hayır, hayır, anlatma! Evlendiğine sevindiğimi öğrenirse duygusuz olduğumu düşünür.”</p>

  <p>“Sevinmek de bir duygu değil mi? Üstelik, hiç de bencil olmayan bir duygu... Onun mutluluğuna seviniyorsun...”</p>

  <p>“Haklısın, saçmaladım! Tanrı biliyor ya, çok sevindim... Bu şanslı insan kim? Hayır, sormayacağım bunu sana!”</p>

  <p>“Kim mi?” dedi Ştoltz. “Kafan hiç çalışmıyor, İlya!”</p>

  <p>Oblomov birden arkadaşının gözlerinin içine dikkatle baktı. Yüz hatları donup kalmıştı, bir kırmızılık geçmişti yüzünden.</p>

  <p>“O... sen misin yoksa?” diye sordu.</p>

  <p>Ştoltz gülümseyerek, “Gene telaşlandın!” dedi.</p>

  <p>Oblomov çok heyecanlıydı.</p>

  <p>“Şaka etme benimle Andrey!” dedi. “Doğru söyle!”</p>

  <p>“Yemin ederim, doğru söylüyorum. Olga’yla evleneli bir yıl oluyor.”</p>

  <p>Oblomov’un yüzündeki telaş yavaş yavaş kayboldu, yerini sakin bir dalgınlığa bıraktı. Başı önünde, dalgın duruyor, bakışını kaldırıp arkadaşına bakmıyordu. Ama bir dakika sonra dalgınlığı sakin, derin bir sevinçle dopdoluydu. Başını yavaş yavaş kaldırıp Ştoltz’a baktığında gözlerinde yürekten bir sevgiyle akan yaşlar vardı.</p>

  <p>Ştoltz’u kucaklayıp, “Sevgili Andrey!” dedi. Heyecanını bastırmaya çalışarak ekledi, “Sevgili Olga Sergeyevna! Tanrı kutsasın sizi! Tanrım! Şu anda öyle mutluyum ki! Söyle ona...”</p>

  <p>Ştoltz çok duygulanmıştı. Oblomov’un sözünü kesti: “Oblomov’un hep o eski Oblomov olduğunu söyleyeceğim ona...”</p>

  <p>“Hayır, söyle kendisine, onun karşısına, doğru yolu bulması için çıkmıştım ben! İyi ki karşılaşmışım onunla, kutsuyorum o karşılaşmayı, yeni yolunda da mutluluklar diliyorum ona!” Dehşetle ekledi:</p>

  <p>“Ya başka biriyle evlenseydi?.. Şimdi,” neşeyle bitirdi sözünü, “onun hayatındaki rolümden utanmıyorum, hiç pişman da değilim. Ruhumdan büyük bir ağırlık kalktı: Apaydınlık artık ruhum, mutluyum. Tanrım, çok şükürler olsun sana!”</p>

  <p>Heyecandan tekrar zıplamaya başladı divanda. Kah yaşarıyordu gözleri kah neşeyle gülüyordu. Hiç parası olmadığını unutup, “Zahar, yemekte şampanya olsun!” diye seslendi.</p>

  <p>“Her şeyi anlatacağım Olga’ya,” dedi Ştoltz. “Boşuna unutamıyordu seni! Evet, ona layık biriydin! Yüreğin bir kuyu gibi derin senin!”</p>

  <p>Zahar’ın başı uzandı kapıdan. Efendisine işaret etti.</p>

  <p>“Bir dakika gelir misiniz efendim?”</p>

  <p>Sabırsızca sordu Oblomov:</p>

  <p>“Ne var? Hadi çabuk git gel!”</p>

  <p>“Para verir misiniz lütfen!” diye fısıldadı Zahar.</p>

  <p>Birden sustu Oblomov. Kapıya gidip fısıldadı:</p>

  <p>“Neyse, istemez! Almayı unuttuğunu söylersin, zamanım olmadı, dersin! Hadi yürü!..” Sesini yükseltti, “Haberi duydun mu, Zahar? Tebrik et Andrey İvanoviç’i. Evlendi!”</p>

  <p>“Ah efendim!” dedi Zahar. “Böyle bir sevinci bana yaşattığı için Tanrıma şükürler olsun! Kutlarım sizi Andrey İvanoviç efendim! Tanrım uzun ömürler versin size, bir sürü çocuğunuz olsun! Ah Tanrım, çok sevindim, çok!”</p>

  <p>Zahar yerlere kadar eğiliyor, gülümsüyor, kısık, hırıltılı sesiyle bir şeyler söylüyordu. Ştoltz cebinden bir banknot çıkarıp verdi ona.</p>

  <p>“Al şunu, git bir ceket al kendine,” dedi. “Dilenciden farkın yok.”</p>

  <p>Zahar öpmek için Ştoltz’un elini yakalayıp, “Kiminle evlendiniz efendim?” diye sordu.</p>

  <p>Oblomov, “Olga Sergeyevna ile,” dedi. “Olga Sergeyevna’yı hatırlıyor musun?”</p>

  <p>“İlyinskilerin küçük hanımıyla ha! Tanrım! Ne güzel bir kızdı! O zaman beni, bu ihtiyar köpeği azarlamakta haklıymışsınız, İlya İlyiç! Suçluymuşum, bağışlayın, sizinle ilgili yanlış şeyler söylemişim. O zaman İlyinskilerin uşaklarına da Nikita değil, ben söylemiştim!.. İftira etmişim size.” Koridora çıkarken kendi kendine konuşuyordu: “Ah Tanrım! Ah Tanrım, neler yapmışım ben...”</p>

  <p>“Olga köyüne davet ediyor seni,” dedi Ştoltz. “Artık Aşık değilsin ona, öyleyse bir tehlike yok demektir, kıskanmazsın beni. Birlikte gidebiliriz.”</p>

  <p>Oblomov derin bir iç çekti.</p>

  <p>“Olmaz Andrey,” dedi. “Aşktan, kıskançlıktan korktuğum falan yok, ama gene de gelmeyeceğim.”</p>

  <p>“Peki, korktuğun nedir?”</p>

  <p>“Dayanamam diye korkuyorum. Mutluluğunuz benim için zavallı, boşa harcadığım hayatımı her an göreceğim bir ayna gibi karşımda olacağı için dayanamayabilirim... Böyle bir şeye katlanamam... Başka türlü de yaşayamam artık...”</p>

  <p>“Yeter artık, sevgili İlya! İstesen de istemesen de, çevrendeki herkes gibi yaşarsın. Çiftliğinin hesaplarıyla ilgilenirsin, okursun, müzik dinlersin. Şimdi o kadar güzelleşti ki Olga’nın sesi! <span class="sgc-2">Casta diva’yı</span> hatırlıyor musun?”</p>

  <p>Oblomov, “bunları bana hatırlatma” der gibi kolunu salladı.</p>

  <p>Ştoltz ısrar ediyordu:</p>

  <p>“Evet, birlikte gidelim! Olga istiyor bunu. Bundan böyle seni rahat bırakmayacaktır. Ben yorulabilirim, ama o yorulmaz. Onda öylesine bir ateş, öylesine bir yaşam gücü var ki, bazen beni bile sıkıştırıyor. İçinde geçmiş canlanır gene. Parkı, leylak dalını hatırlarsın, hayata dönersin...”</p>

  <p>Oblomov Ştoltz’un sözünü ciddi bir tavırla kesti:</p>

  <p>“Olmaz Andrey, olmaz, geçmişi hatırlatma bana, Tanrı aşkına, hayata döndürme beni... Sevinç değil, acı veriyor bana bu. Anılar mutlu günlerin hatıralarıysa güzel şiirlerle doludurlar; kabuk bağlamış bir yarayı deştikleri zamansa yakıcı bir acıdırlar... Gel, başka şeylerden konuşalım seninle. Evet, köyde işlerimle ilgilendiğin için teşekkür bile edemedim, sana. Sevgili dostum! Yapamam, buna gücüm yok. Teşekkürü sen kendi kalbinde, Olga Sergeyevna ile mutluluğunda ara; ama ben... ben teşekkür edemem sana! Şu güne kadar benim için gösterdiğin çabadan seni kurtaramadığım için bağışla beni. Ama ilkbahar geliyor işte, kesinlikle gideceğim Oblomovka’ya...”</p>

  <p>“Peki, Oblomovka’da olan bitenden haberin var mı? Gittiğinde tanıyamayacaksın orayı. Bir şey yazmadım sana, çünkü mektuplarıma cevap vermiyorsun. Köprüyü yaptırdım, evin çatısı geçen yaz kapatıldı. İçini kendi zevkine göre yaptırırsın, o işe karışmayacağım. Çiftliğine benim tanıdığım yeni bir kahya bakıyor. Sana gönderdiği hesaplara baktın mı?”</p>

  <p>Oblomov cevap vermedi.</p>

  <p>Ştoltz onun yüzüne bakarak sordu:</p>

  <p>“Bakmadın ha? Nerede hesaplar?”</p>

  <p>“Acele etme, yemekten sonra arar bulurum onları. Zahar’a sormalıyım...”</p>

  <p>“Ah İlya, ah! Gülsem mi, ağlasam mı, bilemiyorum.”</p>

  <p>“Yemekten sonra bulurum dedim ya... Hadi şimdi yemek yiyelim!”</p>

  <p>Ştoltz çatık kaşlarla oturdu masaya. İlya gününü hatırladı: Yemekte istiridyeler, ananaslar, bıldırcınlar vardı. Oysa şimdi eski bir masa örtüsü, sirke kaseleri, mantar yerine ağzı kağıtla kapatılmış yağ şişeleri görüyordu Tabakların her birinde kocaman bir dilim siyah ekmek vardı. Çatallar kırıktı. Oblomov’a balık çorbası, Ştoltz’a ise bulgurlu çorba, tavuk haşlama, arkasından dil ve koyun kızartması verdiler. Sonra kırmızı şarap geldi. Ştoltz yarım bardak şarap alıp tadına baktı, bardağı masaya bıraktı, elini bir daha sürmedi ona. İlya İlyiç ev yapımı votkadan peş peşe iki kadeh içtikten sonra iştahla koyun kızartmasını yemeye başladı.</p>

  <p>“Şarap berbat!” dedi Ştoltz.</p>

  <p>“Kusura bakma, karşı yakadan iyisini aldırmaya zamanımız olmadı. Ev yapımı votkadan içmez misin? Votkamız çok güzeldir. Andrey, bir tadına bak istersen!”</p>

  <p>Kadehini tekrar doldurup içti. Ştoltz hayretle onu izliyor, bir şey söylemiyordu.</p>

  <p>“Agafya Matveyevna kendi çekiyor votkayı. Harika bir kadındır!” (Oblomov hafiften sarhoş olmuştu.) “Doğrusunu istersen, köyde onsuz ne yaparım, bilemiyorum. Böyle bir ev kadınını bulmak kolay değildir...”</p>

  <p>Ştoltz, kaşlarını hafif çatmış, Oblomov’u dinliyordu. Oblomov anlatmayı sürdürüyordu:</p>

  <p>“Evde bütün işleri kim yapıyor sanıyorsun? Anisya mı? Hayır! Anisya yalnızca tavuklarla ilgilenir, bahçede lahana toplar, bir de yerleri siler... Geri kalan bütün işler Agafya Matveyevna’ya bakıyor...”</p>

  <p>Ştoltz koyun kızartmasından da, mantıdan da yemedi. Çatalını bırakmış, Oblomov’un her şeyden iştahla yiyişini izliyordu. Oblomov, bir kemiğin iliğini iştahla emdikten sonra devam etti:</p>

  <p>“Artık ters giyilmiş bir şey göremezsin üzerimde. Agafya Matveyevna’nın gözünden bir şey kaçmaz... Çoraplarımın delikleri güzelce örülmüştür... Her şey gelir Agafya Matveyevna’nın elinden. Nefis kahve de yapar. Yemekten sonra içince görürsün.”</p>

  <p>Ştoltz dalgın, sessiz dinliyordu.</p>

  <p>“Ağabeyi ayrıldı evden, evlenecekmiş. O gidince, anlayacağın gibi, masrafları kısmak zorunda kaldık. Eskiden kadıncağızın bir eli balda, bir eli yağdaydı! Sabahtan gece geç saatlere kadar koşturup dururdu: Pazara, markete gider gelirdi...” (Oblomov artık iyice sarhoş olduğu için konuşmakta zorluk çekiyordu.) “Bak ne diyeceğim sana, elime iki üç bin geçmiş olsaydı seni böyle dille, böyle koyun kızartmasıyla mı ağırlardım? Masaya bütün bir mersin balığı, alabalık, en nefisinden bonfile gelirdi. Agafya Matveyevna tek başına harikalar yaratırdı. Doğru söylüyorum!” (Bir kadeh votka daha devirdi. Dili iyice dolaşmaya başlamıştı.) “Hadi sen de iç Andrey! Gerçekten söylüyorum, hiç değilse bir kadeh iç! Olga Sergeyevna böyle votka hazırlayamaz sana! <span class="sgc-2">Casta diva’yı</span> iyi söyler, ama böyle votka yapmayı beceremez! Böyle tavuk etli, mantarlı börek de yapamaz! Böylesini bir de Oblomovka’da yaparlardı! Asıl iyi olan da, ellerinin temiz mi, pis mi olduğunu bilmediğin aşçı pişirmiyor bu böreği... Agafya Matveyevna pişiriyor, tertemiz bir kadındır Agafya Matveyevna!”</p>

  <p>Ştoltz kulak kesilmiş, pür dikkat dinliyordu. Oblomov, dili dolaşarak devam ediyordu:</p>

  <p>“Elleri bir zamanlar bembeyazdı, onları öpmek geliyordu insanın içinden! Artık sertleştiler, her işi kendi yapıyor çünkü.” (Oblomov duygulanmış, neredeyse ağlayacak gibi olmuştu.) “Gömleklerimi kendi kolalıyor! İnan, kolaladığını gözlerimle gördüm. Her kadın kocasının gömleğini kolalamaz. İnan kolalamaz! Bulunmaz bir kadındır Agafya Matveyevna! Evet, Andrey! Olga Sergeyevna ile buraya gelseniz, bir yazlık kiralasanız, ne güzel olurdu! Birlikte koruluğa gider, çay içerdik; İlya yortusu haftası cumasında baruthaneye giderdik, arkamızdan araba yiyeceklerimizi, semaverimizi getirirdi... Orada çimenlerin üzerine halımızı serer, uzanırdık! Agafya Matveyevna ev kadınlığını öğretirdi Olga Sergeyevna’ya. Gerçekten, öğretirdi... Ne yaparsın ki, bu ara durumumuz hiç iyi değil: Ağabeyi gidince... Elimize üç dört bin geçseydi nasıl hindi kızartmaları yedirirdim sana...”</p>

  <p>Ştoltz birden, “Ama ben sana beş bin yolluyorum!” dedi. “Ne yapıyorsun o parayı?”</p>

  <p>“Borçlarım ne olacak?” diye kaçırdı ağzından Oblomov.</p>

  <p>Ştoltz ayağa kalktı, “Borçların mı?” diye tekrar etti. “Ne borcundan söz ediyorsun sen?”</p>

  <p>Suçunu gizlemeye çalışan bir çocuğa gözdağı verircesine bakan bir öğretmen gibi bakıyordu Oblomov’un yüzüne.</p>

  <p>Birden sustu Oblomov. Ştoltz divana geçip onun yanına oturdu.</p>

  <p>“Kime borcun var senin?” diye sordu.</p>

  <p>Oblomov biraz kendini toparladı.</p>

  <p>“Hiç kimseye, yalan söyledim...” dedi.</p>

  <p>“Hayır, asıl şimdi yalan söylüyorsun, üstelik beceremiyorsun da yalan söylemeyi. Hadi, söyle bana, nedir? Neyin var senin, İlya? Hadi, söyle! Bu koyun kızartmasının, ekşimiş şarabın anlamı nedir? Paran yok demek! Ne yapıyorsun sana gelen parayı?”</p>

  <p>“Evet, borcum var...” dedi Oblomov. “Ev sahibesine biraz borçlandım... Yemek masrafları için...”</p>

  <p>“Koyun eti ile dil için ha! İlya, söyle bana, neler oluyor burada? Nasıl bir hikaye bu: Ağabeyi evden ayrılınca evde işler kötü gitmeye başlıyor... Bir tuhaflık var bu işte. Kadına ne kadar borcun var?”</p>

  <p>“Senetli, on bin...” diye fısıldadı Oblomov.</p>

  <p>Ştoltz birden ayağa fırlayıp tekrar oturdu. Dehşet içinde tekrarladı:</p>

  <p>“On bin mi? Ev sahibesine mi? Yemek masrafların karşılığında, öyle mi?”</p>

  <p>“Evet. Biraz fazla kaçırmışım. Bol bol yedim içtim çünkü... Bilirsin, ananas, şeftali pek pahalıdır... Bu yüzden borçlandım...” Söylendi Oblomov, “Bunu tartışmanın ne yaran var ki?”</p>

  <p>Ştoltz cevap vermedi. Şöyle geçiriyordu içinden: “Ağabeyi evden ayrılınca durumları kötüye gitmiş... Evet, doğru: Evin durumu perişan, eşya yok, her yeri pislik götürüyor! Ne biçim bir kadın şu ev sahibesi? Oblomov övüyor onu. Pek iyi bakıyormuş ona, kadından söz ederken heyecanlanıyor...”</p>

  <p>Durumu anlayınca birden değişti Ştoltz’un yüzü. Sırtından soğuk bir ürperti geçti.</p>

  <p>“İlya!” dedi. “Şu kadınla... ne var aranızda?..”</p>

  <p>Ama bu arada Oblomov başını masaya koymuş, uyumuştu.</p>

  <p>Ştoltz düşünmeyi sürdürdü: “Kadın yoluyor onu, neyi var, neyi yok, alıyor elinden... Her yerde gördüğümüz bir durum, ama bizimki hala hiçbir şeyin farkında değil!”</p>

  <p>Birden ayağa kalktı, hızla açtı ev sahibesinin kapısını. Öyle ki, onu görünce kadın korkusundan, kahveyi karıştırdığı kaşığı elinden düşürmüştü.</p>

  <p>Ştoltz kibarca, “Sizinle konuşmak istiyorum,” dedi.</p>

  <p>Kadın ürkek ürkek, “Lütfen konuk odasına geçiniz, hemen geliyorum,” dedi.</p>

  <p>Atkısını boynuna sarıp, Ştoltz’un arkasından konuk odasına girdi, kanepenin ucuna ilişti. Şalı omuzlarında olmadığı için, ellerini beceriksizce atkısının altına sokmuştu.</p>

  <p>Ştoltz, “İlya size senet mi verdi?” diye sordu.</p>

  <p>Agafya Matveyevna anlayamamış gibi boş boş baktı Ştoltz’un yüzüne.</p>

  <p>“Hayır. Kendileri senet falan vermediler bana.”</p>

  <p>“Nasıl yani?”</p>

  <p>Agafya Matveyevna gene öyle boş boş bakarak, kararlı, “Senet falan görmedim ben!” dedi.</p>

  <p>“Senet!” diye tekrarladı Ştoltz.</p>

  <p>Agafya Matveyevna bir süre düşündükten sonra, “Ağabeyimle konuşsanız daha iyi olacak,” dedi. “Ben senet falan görmedim.” Ştoltz “Bu kadın salak mı, yoksa çok mu kurnaz?” diye geçirdi içinden.</p>

  <p>“Peki, ne kadar borcu var size?”</p>

  <p>Agafya Matveyevna aptal aptal baktı Ştoltz’un yüzüne, sonra aklına bir şey gelmiş gibi birden değişti yüzü. Korku bile vardı yüzünde. Rehine bıraktığı incileri, gümüşleri, kürkü hatırlamıştı. Ştoltz’un bu borcu sorduğunu düşündü. Ama aklı bir şeye ermiyordu. Ştoltz’un bundan nasıl haberi olmuştu? Bu sırrından değil Oblomov’a, her kapiğin hesabını verdiği Anisya’ya bile tek sözcük etmemişti.</p>

  <p>Ştoltz ısrarla soruyordu: “Ne kadar borcu var size?”</p>

  <p>“Hiç borcu yok! Tek kapik borcu yok bana!”</p>

  <p>Ştoltz, “Saklıyor, utanıyor, açgözlü kurt, soyguncu!” diye geçirdi içinden. “Ama hakkından gelmesini bilirim ben senin!”</p>

  <p>“Peki ya on bin ruble ne oluyor?” diye sordu.</p>

  <p>Agafya Matveyevna korku dolu bir şaşkınlık içinde, “Hangi on bin ruble?” diye sordu.</p>

  <p>“İlya İlyiç on bin rublelik bir senet imzalayıp verdi mi size, vermedi mi?”</p>

  <p>“Kendilerinin hiç borcu yok bana. Yortuda kasaba on iki buçuk ruble borçları vardı, onu da üç hafta önce ödediler. Kaymakçıya olan borcu da ödediler, şu anda kimseye bir borçları yok.”</p>

  <p>“Peki, böyle bir borç senedi yok mu sizde yani?”</p>

  <p>Agafya Matveyevna gene bön bön baktı Ştoltz’un yüzüne. “Ağabeyimle konuşun siz,” dedi. “Şu ilerde, Zamıkalov’un evinde oturuyor, buraya çok yakın. Evin altında da bir meyhane var.” Ştoltz kararlı, “Hayır,” dedi, “izin verirseniz, ben sizinle konuşacağım. İlya İlyiç ağabeyinize değil, size borçlu olduğunu söylüyor...” “Kendilerinin bana hiç borcu yok. Ama gümüşlerimi, incilerimi, kürkümü rehine vermiş olmama gelince, ben onları kendim için verdim. Maşa’ya potin, Vanya’ya gömlek aldım, manava borcumu ödedim. Aldığım paradan İlya İlyiç için tek kapik harcamadım.” Ştoltz Agafya Matveyevna’nın yüzüne bakıyor, dediklerini dinliyor, bir açığını yakalamaya çalışıyordu. Görünüşte, Agafya Matveyevna’nın sırrını çözmeye en yakın olan yalnızca kendisiydi. Ve onunla konuşmaya başlamadan önceki, kadına yukarıdan bakışı, hatta onu aşağı görmesi, onunla konuştukça, yerini elinde olmadan meraklı bir bakışa, hatta sempatiye bırakmıştı.</p>

  <p>Ştoltz incilerin, gümüşlerin rehin verilmesinde belli belirsiz bir fedakarlık sezinler gibi oluyordu, ama kadının bunu içten bir bağlılıkla mı, yoksa ileride birtakım çıkarlar sağlamak amacıyla mı yaptığı konusunda bir karar vermekte zorlanıyordu.</p>

  <p>İlya için sevinsin mi, üzülsün mü, bilemiyordu. İlya’nın kadına borcu falan olmadığı, ortada kadının ağabeyinin çevirdiği bir dalaverenin olduğu apaçık belliydi. Öte yandan, başka bir şeyler daha vardı... Bu incilerin, gümüşlerin rehine verilmesinin nedeni ne olabilirdi?</p>

  <p>Sordu Ştoltz:</p>

  <p>“Bu durumda sizin İlya İlyiç’ten istediğiniz bir şey yok, öyle mi?” Tekdüze bir sesle karşılık verdi Agafya Matveyevna:</p>

  <p>“Siz en iyisi, bir zahmet, ağabeyimle konuşun. Şu anda evdedir.” “Bunu siz söyleyin bana, İvan İlyiç’in size borcu var mı, yok mu?”</p>

  <p>Agafya Matveyevna duvarda asılı tasvire bakıp haç çıkararak yemin etti:</p>

  <p>“Yemin ederim, tek kapik yok!”</p>

  <p>“Tanıkların arasında da söyleyebilir misiniz bunu?”</p>

  <p>“Herkesin yanında da, günah çıkartırken papaza da söylerim! İncilerimi, gümüşlerimi kendi ihtiyacım için rehine verdiğimi de söylerim...”</p>

  <p>Ştoltz Agafya Matveyevna’nın sözünü kesti:</p>

  <p>“Çok güzel! Yarın buraya iki tanıdığımla geleceğim, onların yanında da aynı şeyi söyleyecek misiniz?”</p>

  <p>“Siz iyisi mi, ağabeyimle konuşun,” diye tekrarladı Agafya Matveyevna. “Çünkü üstüm başım berbat benim... hep mutfaktayım. Yabancılara ayıp olur...”</p>

  <p>“Hiç önemli değil, ayıp olmaz! Yarın size bir kağıt imzalattıktan sonra ağabeyinize gideceğim...”</p>

  <p>“Doğru dürüst yazmayı bilmem ki ben.”</p>

  <p>“İki satırcık bir şey yazacaksınız, o kadar.”</p>

  <p>“Hayır, izin verin, ne yazılacaksa, Vanya yazsın, onun yazısı güzeldir...”</p>

  <p>Ştoltz ısrar etti:</p>

  <p>“Olmaz, siz yazmalısınız, yoksa bu İlya İlyiç’in size on bin ruble borçlu olduğu anlamına gelir.”</p>

  <p>“Hayır, hayır, kendilerinin hiç borcu yok bana. Yemin ederim, yok!”</p>

  <p>“Öyleyse kağıdı imzalamalısınız. Hoşça kalın, yarın görüşürüz.” Ştoltz’u yolcu ederken hala şöyle diyordu Agafya Matveyevna: “Yarın benimle değil de ağabeyimle görüşseydiniz çok iyi olurdu... Hemen şuracıkta, bir sokak ötede sokağın köşesinde evi.” “Hayır, rica ediyorum, yarın biz gelene kadar da ağabeyinize bir şey söylemeyin, yoksa İlya İlyiç için çok kötü olur...”</p>

  <p>Uysal bir tavırla karşılık verdi Agafya Matveyevna:</p>

  <p>“Tamam, bir şey söylemeyeceğim!”</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_38"><span class="sgc-1">VII</span></h3>

  <p class="px">Ertesi gün Agafya Matveyevna Ştoltz’a, Oblomov’dan herhangi bir alacağı olmadığına ilişkin bir yazı verdi. Ştoltz bu yazıyı alıp doğru ağabey İvan Matveyeviç’e gitti.</p>

  <p>İvan Matveyeviç’in hiç beklemediği bir şeydi bu. Hemen senedi çıkardı, sağ elinin titreyen parmağıyla altında Oblomov’un tasdikli imzasını göstererek, “Yasalara uygun olmayan bir şey yok burada efendim,” dedi. “Ayrıca, bu işte ben taraf da değilim. Kız kardeşimin hakkını koruyorum, o kadar. Ayrıca, İlya İlyiç’in ondan ne kadar para aldığından da haberim yok.”</p>

  <p>Ştoltz odadan çıkarken gözdağı verircesine, “Bu iş bu kadarla bitmeyecek,” dedi.</p>

  <p>İvan Matveyeviç ellerini ceketinin kollarının içine çekerek savunmaya çalışıyordu kendini:</p>

  <p>“Yasal olmayan bir şey yok ki ortada efendim, ayrıca ben taraf da değilim.”</p>

  <p>İvan Matveyeviç ertesi gün daireye gidince, generalin odacısı gelip generalin onu acele yanına istediğini söyledi. Öteki memurlar dehşet içinde “General yanına istiyor ha!” diye mırıldandılar. “Neden acaba? Ne oluyoruz? Çok acil bir dosya mı var yoksa? Hangi dosya olabilir? Çabuk ol hadi, koş! Hadi hemen dosyalayın evrakları, listeleri düzenleyin! Ne oldu acaba?”</p>

  <p>İvan Matveyeviç akşam “lokantaya” geldiğinde perişan bir durumdaydı. Uzun süredir Tarantyev orada bekliyordu onu. İvan Matveyeviç’i görünce sabırsız bir merakla sordu:</p>

  <p>“Ne oldu, dostum?”</p>

  <p>İvan Matveyeviç tekdüze bir sesle karşılık verdi:</p>

  <p>“Ne mi oldu? Sence ne oldu?”</p>

  <p>“Dairede azar işittin, öyle mi?”</p>

  <p>İvan Matveyeviç ters ters, “Azar işitmişim!..” dedi. “Dövselerdi daha iyiydi. Oysa senin keyfin yerinde! Bu Alman’ın nasıl biri olduğunu tam söylememişsin bana.”</p>

  <p>“Anasının gözü olduğunu söylemiştim ya!”</p>

  <p>“Anasının gözü de neymiş! Çok anasının gözü gördüm ben! Yüksek yerlerle ilişkisi olduğunu neden söylemedin? Bizim generalle, benim seninle olduğumuz gibi senli benli konuşuyor. Bunu bilseydim böyle bir işe girişir miydim hiç!”</p>

  <p>İtiraz etti Tarantyev:</p>

  <p>“Ama yasal bir iş bu! ”</p>

  <p>“Yasal bir işmiş!.. Sen git de orada söyle bunu, insanın dili damağına yapışıyor. General ne sordu bana, biliyor musun?” Merakla sordu Tarantyev:</p>

  <p>“Ne?”</p>

  <p>‘“Çiftlik sahibi Oblomov’u, bir dolandırıcıyla birlikte sarhoş edene kadar içirip, kız kardeşiniz adına bir borç senedi imzalattınız mı?’ Tam böyle sordu işte...”</p>

  <p>Tarantyev, “Peki kimmiş o dolandırıcı dediği?” diye sordu İvan Matveyeviç arkadaşının yüzüne baktı. Canı sıkkın, “Bilmiyor musun?” dedi. “Sen olabilir misin acaba?”</p>

  <p>“Benim adım neden karıştı bu işe?”</p>

  <p>“Git senin Alman’ına, bir de hemşerine sor. Durumu sezmiş Alman, Oblomov’dan her şeyi öğrenmiş!..”</p>

  <p>“Ama dostum, sen başkasının adını verseydin, benim işin içinde olmadığımı söyleseydin!”</p>

  <p>“Vay canına! Sen bu tür işlere karışır mısın hiç?..”</p>

  <p>“General ‘Bir dolandırıcıyla böyle bir iş yaptığın doğru mu?..’ diye sorduğunda sen ne cevap verdin? Orada işi çevirebilirdin işte!” “İşi çevirebilir miymişim?.. Git de sen çevirmeyi dene bir bakalım! Yemyeşil gözleriyle öyle bakıyordu ki insana! Zorladım kendimi, zorladım şöyle demek için: ‘Hayır efendim, yalan, bir iftira bu! Ben Oblomov diye birini tanımıyorum bile! Tarantyev’in işi bu...’ Ama dilim tutuldu; ayaklarına kapanmaktan başka bir şey yapamadım.” Tarantyev boğuk bir sesle, “Bu durumda ne yapmayı düşünüyorlar? Mahkemeye mi verecekler seni? Ama benim bu işle ilgim yok, bak dostum...”</p>

  <p>“İlgin yokmuş!.. Senin ilgin yok ha? Hayır canım, bu işte okkanın altına gidecek biri varsa, o da sensin: Oblomov’u içmeye kim razı etti? Kim gözdağı verdi ona?..”</p>

  <p>Tarantyev, “Ama bu aklı sen verdin bana,” dedi.</p>

  <p>“Peki çocuk musun sen? Benim bir şeyden haberim yok, ne demek?..”</p>

  <p>“Vicdansızlık senin bu yaptığın, arkadaşım! Benim sayemde o kadar para kazandın... Benim elime topu topu üç bin geçti...”</p>

  <p>“Ne yani, bütün suçu tek başıma mı üzerime alacaktım? Amma da uyanıkmışsın! Hayır efendim, asıl benim bir şeyden haberim yok. İşten anlamadığı için kız kardeşim benden senedi onaylatmamı istemişti... hepsi o kadar. Sen ve Zatyortıy tanıklık ettiniz, öyleyse sorumluluk da ikinize ait!”</p>

  <p>Tarantyev, “Kız kardeşini güzel bir haşlasaydın bari,” dedi, “ağabeyine nasıl yapabilir bunu?”</p>

  <p>“Benim kız kardeşim salağın tekidir: Nasıl anlatırsın ona?”</p>

  <p>“O ne diyor?”</p>

  <p>“Ne diyecek? Ağlayıp duruyor, hep aynı şeyi söylüyor: İlya İlyiç’in bana borcu falan yok, hiç para da vermedim kendisine.’” “Üstelik, sende bir senedi de var,” dedi Tarantyev. “Bu işten sana bir zarar gelmez...”</p>

  <p>İvan Matveyeviç cebinden kız kardeşinin senedini çıkarıp parça parça yırttıktan sonra Tarantyev’e verdi. “Al, sana hediye ediyorum bunu,” diye ekledi. “Neyini alacaksın? Evini mi, yoksa eviyle birlikte bahçesini mi? Bin ruble bile etmezler: Ev zaten yıkılıyor. Hem o kadar dinsiz, imansız biri miyim ben? Kadıncağızı çocuklarıyla birlikte sokağa mı atacağım?”</p>

  <p>Tarantyev endişeli, “Anlaşılan mahkemeye verecekler bizi?” dedi. “Bari ucuz kurtulsaydık bu işten. Artık sen yardımcı olursun bana, kardeşim!”</p>

  <p>“Ne mahkemesi? Mahkeme falan olmayacak! General beni kentten süreceğini söylüyordu ki, Alman girdi araya, Oblomov’un küçük düşürülmesini, adının bu olaya karıştırılmasını istemediğini söyledi.”</p>

  <p>Tarantyev, “Ne diyorsun kardeşim!” dedi. “Üzerimden büyük bir ağırlık kalktı! Hadi içelim buna!”</p>

  <p>“İçelim mi? Kimin cebinden? Hesabı sen mi ödeyeceksin?”</p>

  <p>“Sen niye ödemeyesin? Bugün de gene yedi rubleyi indirmedin mi cebe?”</p>

  <p>“Nerde!.. Günlük gelire elveda artık! Generalin en son ne dediğini söylemedim sana.”</p>

  <p>“Ne dedi?”</p>

  <p>“İstifanı ver,” dedi.</p>

  <p>Birden gene telaşlandı Tarantyev.</p>

  <p>“Ne diyorsun?” Öfkeyle ekledi, “Dur hele sen, o hemşerime öyle küfürler edeceğim ki!”</p>

  <p>“Küfür etmekten başka bir şey bilmezsin sen zaten!”</p>

  <p>Tarantyev, “Sen ne dersen de, ağzıma geleni söyleyeceğim ona,” dedi. “Ama dur, haklısın galiba, iyisi mi biraz bekleyeyim. Bak ne geldi aklıma, dinle beni dostum!”</p>

  <p>İvan Matveyeviç dalgın, “Gene ne geldi aklına?” dedi.</p>

  <p>“Çok güzel bir şey yapabiliriz. Ama ne yazık ki, sen evden ayrıldın...”</p>

  <p>“Niçin?”</p>

  <p>Tarantyev, İvan Matveyeviç’in yüzüne bakarak, “Niçin olacak!” dedi. “Kız kardeşinle Oblomov’u kollardın, mercimeği fırına verdiklerinde yakalardın onları... iki de tanık buldun mu, tamam olurdu! O zaman Alman’m elinden de bir şey gelmezdi. Artık memur da değilsin, mahkemeye verirdin, son derece yasal bir iş olurdu! Alman korkardı, seninle anlaşma yoluna giderdi.”</p>

  <p>lvan Matveyeviç dalgın, “Ne dersin, gerçekten böyle bir şey yapabilir miyiz?” dedi. “Kafan çalışıyor senin, ama pek işe yaranılıyorsun, Zatyortıy’ın da senden farkı yok.” Yumruğunu masaya indirip ekledi:</p>

  <p>“Bir yolunu bulacağım, sen dur hele... Yapacağımı biliyorum... Benim aşçı kadını kız kardeşimin mutfağına yollayacağım. Anisya ile arkadaşlık kuracak, orada neler olup bittiğini öğrenecek, sonra da... İçelim biraderim!”</p>

  <p>“İçelim!” diye tekrarladı Tarantyev. “Sonra diyeceğimi derim ben hemşerime!”</p>

  <p>Ştoltz Oblomov’u köye götürmek istedi, ama Oblomov bir ay daha kalmak için o kadar yalvardı ki, Ştoltz acıdı ona. Oblomov’un (kendi deyimiyle), bu bir aya şu nedenle ihtiyacı vardı: Bütün borçlarını kapatacak, oturduğu daireye bir kiracı bulacak ve Petersburg’la işini bir daha buraya dönmemek üzere bitirecekti. Sonra, köydeki evi için gereken her şeyi alacak; nihayet ev işlerine bakacak Agafya Matveyevna gibi iyi birini bulacaktı. Hatta, Agafya Matveyevna’yı evini satıp, onunla birlikte köye taşınmaya, tam kendisine layık geniş bir evde çalışmaya razı edemediği için üzülüyordu.</p>

  <p>Ştoltz kesti onun sözünü:</p>

  <p>“Ev işleri dedin de aklıma geldi, ne zamandır soracağım sana, İlyiç: Agafya Matveyevna ile aranda ne var senin?..”</p>

  <p>Birden kulaklarına kadar kızardı Oblomov. Acele, sordu:</p>

  <p>“Ne demek istiyorsun sen?”</p>

  <p>“Ne demek istediğimi çok iyi biliyorsun,” dedi Ştoltz. “Kulaklarına kadar kızarmanın nedeni de bu. Bak ne diyeceğim sana İlya, uyarının bir yararı olacaksa, bir dost olarak bütün içtenliğimle rica ediyorum senden, dikkatli ol...”</p>

  <p>Şaşırmıştı Oblomov. Kendini savunmak istedi:</p>

  <p>“Ne için?” dedi. “Söylemek istediğin nedir?”</p>

  <p>“Ondan söz ederken öyle heyecanlanıyorsun ki, doğrusu, aklıma onu...”</p>

  <p>Oblomov zoraki gülümseyerek kesti Ştoltz’un sözünü:</p>

  <p>“Onu sevdiğimi mi söylemek istiyorsun? İnsaf yani Andrey!” “Aranızda duygusal bir kıvılcım yoksa, o zaman daha kötü, yani bu yalnızca...”</p>

  <p>“Andrey! Beni ahlaksız biri olarak mı biliyorsun sen?”</p>

  <p>“Neden kızardı yüzün öyleyse?”</p>

  <p>“Sen böyle bir şeyi düşünebildiğin için...”</p>

  <p>Ştoltz kuşkulu kuşkulu salladı başını.</p>

  <p>“Bak İlya, dikkat et, bir batağa saplanma. Cahil bir kadın, pis bir ortam, boğucu bir çevre, görgüsüzlük... Öf!”</p>

  <p>Oblomov susuyordu. Sonunda şöyle dedi Ştoltz:</p>

  <p>“Neyse, hoşça kal! Olga’ya yazın, bizim çiftlikte olmasa bile, Oblomovka’da seninle görüşeceğimizi söyleyeceğim. Unutma, kurtulamazsın onun elinden!”</p>

  <p>Oblomov kararlı, “Elbette, elbette,” diye karşılık verdi. “Hatta şunu da söyle ona, izin verirse, kışı sizde geçireceğim.” “Seviniriz!”</p>

  <p>Ştoltz aynı gün ayrıldı Petersburg’dan. O akşam Oblomov’a Tarantyev geldi. Arkadaşını böyle kötü bir duruma düşürdüğünden ötürü ona küfürler savurmak için sabırsızlanmıştı. Ancak, bir şeyi hesap edememişti: Oblomov İlyinskilerle yakınlaştıktan sonra çok değişmiş; eski gevşekliğinin yerini de, kabalıklara ve küstahlıklara karşı hoşgörüsünün yerini de nefret almıştı. Uzun zaman önce olmuştu onda bu değişiklik; Oblomov yazlıktayken bile ondaki bu özellik zaman zaman kendini göstermişti. Ne var ki, o zamandan bu yana Tarantyev çok seyrek ziyaretine gelmişti; ayrıca, başkalarının yanında görüştükleri için bir çatışma da çıkmamıştı aralarında.</p>

  <p>Tarantyev, elini uzatmadan, pek öfkeli, şöyle başladı:</p>

  <p>“Selam, hemşerim!”</p>

  <p>Oblomov pencereden dışarı bakarak, soğuk, “Hoş geldin!” dedi. “Ne o, velinimetini yolcu mu ettin?”</p>

  <p>“Evet. Neden sordun?”</p>

  <p>Tarantyev, dudaklarında zehirli bir gülümsemeyle, “Doğrusu, çok iyi bir velinimetin var!” dedi.</p>

  <p>“Ne o, hoşuna gitmedi mi?”</p>

  <p>Tarantyev nefretle, “Hoşuma gitmez olur mu, elimden gelse asardım onu!” dedi.</p>

  <p>“Vay canına!”</p>

  <p>“Seni de aynı ağaca!”</p>

  <p>“Nedenmiş?”</p>

  <p>“Dürüst ol: Borçluysan, öde borcunu, kıvırma... Bu yaptığın nedir şimdi?”</p>

  <p>“Bak ne diyeceğim sana, Mihey Andreyeviç, bırak bu hikayeleri. Tembelliğimden, umursamazlığımdan kaç yıldır dinliyorum seni; bir damlacık olsun vicdanın olduğunu sanıyordum, o bile yokmuş sende. O aşağılık dolandırıcıyla işbirliği yapıp aldattınız beni. Hanginiz daha adisiniz... bilmiyorum, ama benim gözümde ikiniz de iğrençsiniz. Evet, aptal gibi düştüğüm bu durumdan Ştoltz geldi de kurtardı beni...”</p>

  <p>“Değerli dostun, öyle mi?..” dedi Tarantyev. “Duyduğuma göre, o değerli dostun, velinimetin sevgilini de almış elinden. Başka bir şey söylemiyorum artık! Evet dostum, hemşerim, bir aptalsın sen...”</p>

  <p>Oblomov susturdu onu:</p>

  <p>“Bırak lütfen bu numaraları!”</p>

  <p>“Hayır, bırakmayacağım! Hiçbir zaman anlamak istemedin beni, nankör insan! Buraya ben yerleştirdim seni, altın gibi bir kadın buldum sana! Rahatın, huzurun yerinde. Her eksiğini tamamladım, ama sen sırtını döndün bana. Alman bir velinimet buldun kendine. Çiftliğini kiralayıp aldı elinden, hele dur sen, soyup soğana çevirecek seni, toprağını hisse senetlerine bile yatıracak. Unutma bu sözümü, sonunda sürüneceksin... Aptal diyorum sana, bu bile az, hatta sığırsın sen, üstelik nankör bir sığır...”</p>

  <p>Oblomov gözdağı verircesine bağırdı:</p>

  <p>“Tarantyev!”</p>

  <p>“Ne diye bağırıyorsun? Asıl ben senin bir aptal olduğunu haykıracağım bütün dünyaya!” (Tarantyev de bağırmaya başlamıştı.) “İvan Matveyeviç’le elimizden geleni yaptık senin için, köle gibi koşturduk durduk, yanında parmaklarımızın ucuna basarak yürüdük, gözünün içine baktık, oysa sen tuttun adamcağızı şikayet ettin; işinden, ekmeğinden ettin zavallıyı! Olacak şey mi bu, yakışır mı? Şimdi gelirinin yarısını ona vermelisin. Onun adına bir senet imzala da ver bakalım şimdi... Şu anda sarhoş değilsin, aklın başında. Sana söylüyorum, senedi almadan gitmem buradan.”</p>

  <p>Kapıdan başını uzatıp bakan Agafya Matveyevna ile Anisya sordular:</p>

  <p>“Ne diye bağırıyorsunuz Mihey Andreyeviç? Yoldan geçen iki kişi durdular, sizin bağırmanızı dinliyorlar...”</p>

  <p>“Bağıracağım,” diye haykırdı Tarantyev, “bu budalayı herkese rezil edeceğim! Varsın, o sahtekar Alman soysun seni, sevgilini elinden almakla da çok iyi etmiş sana...”</p>

  <p>Odanın içinde bir tokat sesi yankılandı. Oblomov’dan yediği tokat karşısında bir anda kesti sesini Tarantyev, sandalyeye çöktü, boş boş çevresine bakınmaya başladı. Yüzü bembeyaz olmuştu. Sık sık soluyordu. Yanağını tutarak mırıldandı:</p>

  <p>“Ne demek bu şimdi? Ne oluyoruz? Nedir bu yaptığın senin? Bir hakaret değil mi bu? Bunun hesabını vereceksin! Hemen valiye şikayet edeceğim seni, yaptığını siz de gördünüz değil mi?”</p>

  <p>İki kadın bir ağızdan, “Biz bir şey görmedik,” dediler.</p>

  <p>“Ya!.. Demek bir komplo söz konusu burada! Eşkıya yatağı burası! Dolandırıcılar çetesi! İnsanları soyuyor, sonra da öldürüyorlar...” Oblomov öfkesinden titreyerek, “Defol! Adi herif!” diye bağırdı. “Şu anda çık git buradan, bir daha da burada görmeyeyim seni, yoksa bir it gibi gebertirim seni!”</p>

  <p>Bakınarak bir sopa arıyordu.</p>

  <p>“Aman Tanrım!” diye haykırdı Tarantyev. “Adam soyuyorlar! İmdat!”</p>

  <p>Zahar’a seslendi Oblomov:</p>

  <p>“Zahar! Şu aşağılık herifi hemen kapı dışarı et, bir daha da gözüm görmesin onu!”</p>

  <p>Zahar tasviri, sonra kapıyı göstererek, “Buyurun efendim,” dedi, “Tasvir orada, kapı da şurada.”</p>

  <p>Tarantyev, “Zaten sana gelmemiştim ben,” dedi, “Dostum hanımefendiye uğramıştım.”</p>

  <p>Agafya Matveyevna araya girdi:</p>

  <p>“Sağ olun, Mihey Andreyeviç! Sizinle bir işim yok benim. Ağabeyime gelip gidiyordunuz, bana değil! Benim gözümde beş para etmezsiniz! Buraya gelip yiyor, içiyordunuz, üstelik bir de bağırıp çağırıyordunuz.”</p>

  <p>“Ya! Demek şimdi öyle oldu hanımefendi, ha!.. Pekala, ağabeyiniz gelince size dersinizi verecektir! Sen de, beyefendi, yaptığın bu hakaretin hesabını ödeyeceksin! Şapkam nerede benim?” Koridora çıkmış, orada bağırıyordu:</p>

  <p>“Allah belanızı versin! Haydutlar, katiller! Bana tokat atmak ne demekmiş, göreceksin sen!”</p>

  <p>Köpeğin zincirine asıldığı, havladığı duyuldu.</p>

  <p>O günden sonra Oblomov’la Tarantyev bir daha görüşmediler.</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_39"><span class="sgc-1">VIII</span></h3>

  <p class="px">Ştoltz birkaç yıl Petersburg’a gelmedi. Ancak kısa bir süre Olga’nın çiftliğiyle ve Oblomovka ile ilgilenmişti, o kadar. Sonra İlya İlyiç bir mektup almıştı kendisinden. Mektubunda onun köyüne gitmesini, çiftliğinde işleri eline almasını yazıyordu. Kendisi de, Olga Sergeyevna ile birlikte iki amaçla Kırım’ın güney sahiline gidiyordu: Odesa’da işleri vardı ve doğumdan sonra karısının sağlığı iyi değildi.</p>

  <p>Karadeniz sahilinde sakin bir köşeye yerleştiler. Küçük, mütevazı bir evleri vardı. Evin içi de dışı gibi, sahiplerinin düşüncesini, zevkini yansıtmaktaydı. Eşyalarının büyük bölümünü kendileri yanlarında getirmişlerdi. Bir bölümü de Rusya’nın çeşitli bölgelerinden, yurtdışından gelmişti: sandıklar, balyalar, bavullar, çantalar, paketler...</p>

  <p>Lüks düşkünü biri, bütün bu değişik mobilya çeşitliliğine, eski tablolara, kolu bacağı kırık heykelciklere, bazıları kötü, ama hatıralarıyla değerli gravürlere, ufak tefek şeylere bakınca dudak bükebilirdi. Oysa anlayan biri şu veya öteki tabloya, zamanın sararttığı bir kitaba, eski bir porselen vazoya veya taşa, madeni paraya baktığında gözleri heyecanla ısırdı.</p>

  <p>Ne var ki, herhangi biri için bir anlam ifade etmeyen bu mobilya, tablo kalabalığı, bu ufak tefek şeyler, bu kitap ve notalar okyanusu kan koca için mutluluk kaynağıydı; evlerine, onlara estetik duygular tattıran bir yaşam dolduruyordu. Evin her yanında ya her an uyanık bir düşünce vardı, ya da evlerinin dışındaki doğanın sonsuz güzelliği gibi, insan elinin eseri ışıl ışıl bir güzellik...</p>

  <p>Andrey’in babasının kullandığı yüksek yazı masası da, güderi eldivenleri de buradaydı; bir köşede dolabın yanındaki duvarda bir muşamba yağmurluk, çeşitli mineraller, kabuklar, doldurulmuş kuşlar, kil parçaları, ve benzeri ufak tefek şeyler asılıydı. Bütün bunların arasında en saygın yerde de Sebastien Erard’ın eseri, altın işlemeli piyanosu duruyordu.</p>

  <p>Evin dışı çatıdan yere kadar asmayla, sarmaşıkla, mersin dallarıyla kaplıydı. Ön balkondan deniz görünüyordu, arka balkondan da yol ve kent.</p>

  <p>Andrey işleri için kente gittiğinde Olga onun dönmesini arka balkonda bekliyordu. Onun geldiğini görünce aşağı iniyor, pek güzel çiçekliği, iki yanında kavak ağaçları olan uzun bahçe yolunu koşarak geçiyor, her seferinde yanakları sevinçten al al, gözleri ışıl ışıl onun, kocasının boynuna atılıyordu. Evliliklerinin birinci, ikinci yılı çok gerilerde kalmış olmasına karşın, Olga her zaman aynı heyecanla, sabırsız bir mutlulukla bekliyordu kocasının eve dönüşünü.</p>

  <p>Ştoltz’un aşk ve evlilik üzerine düşüncesi belki değişik, abartılı olabilirdi, ama ne olursa olsun, kendine özgüydü düşüncesi. Bu konuda da özgür, kendi anlayışına göre sade bir yolda yürüdüğünü sanıyordu. Ama bu “sade yolda” yürüyebilmesi için ne çok şey gözlemlemesi, ne çok sabretmesi, ne çok çaba harcaması gerekmişti! Babasından, hayatı da, en küçük şeyleri de ciddiye almayı öğrenmişti. Almanların hayatta attıkları her adımdaki, bu arada evlilikteki ve her çeşit görüşlerindeki abartılı ciddiyetini babasından almış olabilirdi.</p>

  <p>Ancak, baba Ştoltz’un her şeyi, taş bir levhada herkese açık bir biçimde işlenmiş gibiydi, onun altında başka bir şey aramanın gereği yoktu. Ama annesinin şarkıları, zarif fısıltıları, prensin evi, üniversite, kitaplar, toplum hayatının çirkinliği... Bütün bunların hepsi birlikte babasının ona çizdiği yoldan bir ölçüde saptırmıştı Andrey’i. Rus yaşamı görülmez izlerini bırakmıştı üzerinde ve renksiz tablo rengarenk, aydınlık bir tabloya dönüşmüştü.</p>

  <p>Andrey duygularına katı bir titizlik karıştırmıyor, hatta “ayağının altındaki toprağı” kaybetmemeye çalışarak, onlara makul bir özgürlük tanıyordu. Ancak, Alman doğasının ya da başka bir şeyin etkisiyle hayallerinden kurtulmanın yolunu arar, kendini tutamaz, onlardan yaşamla ilgili bir sonuç çıkarmaya çalışırdı.</p>

  <p>Bünyesi sağlamdı, bu yüzden akıl sağlığı da yerindeydi. Delikanlılık çağında uyanıktı, yaramazdı. Yaramazlık yapmadığı zamanlarda ise babasının gözetiminde bir şeylerle uğraşırdı. Hayallere dalacak zamanı yoktu. Ancak, hayal dünyası da, kalbi de bozulmamıştı. Bu ikisini annesinin yakın ilgisi korumuştu.</p>

  <p>Genç olduğu için gücünü içgüdüsel olarak korumuştu. Daha sonra, zamanından önce de gücünün ve canlılığının ona dinçlik, neşe sağladığını fark etmişti. Nasıl olursa olsun, yaşamın karşısında ezilmemesini, hayatı ağır bir yük olarak değil, yalnızca bir görev olarak görmesini, onunla savaşını ustalıkla yürütmesini sağlayacak erkekliği ona kazandıracağını anlamıştı.</p>

  <p>Kalbinin, mantık yasalarının üzerinde de çok düşünmüştü. Hayal dünyasında güzelliğin etkisini bilinçli veya bilinçsiz olarak anlamaya çalışırken; çevresine bakınarak aşkın belirtilerini, oyununu, sonucunu anlamaya çalışırken, onun Arkhimedes’in kaldıracıyla dünyayı yerinden oynatabileceği kanısına varmıştı. Aşkta ne kadar çok sarsılmaz gerçek ve iyi şey varsa, o kadar çok da yalan, çirkinlik, anlayışsızlık, kötüye kullanma olduğunu anlamıştı. İyi neredeydi? Kötü neredeydi? İkisinin sınırı nerede başlıyor, nerede bitiyordu?</p>

  <p>“Yalan nerededir?” sorusu kafasında şimdinin ve geçmişin alacalı bulacalı maskeleriyle doluydu. Kah gülümseyerek kah yüzü kızararak kah kaşlarını çatarak kadınlı erkekli sayısız aşk kahramanını düşünüyordu: Çelik eldivenli Don Kişot’lar, elli yıl karşılıklı sadakatle birbirini bekleyen erkekler, kadınlar; sağlıklı, iri gözlü, saf bakışlı çobanlar ve kuzular arasında sevgililer.</p>

  <p>Bakışlarında zeka ışıltısı olan, danteller içinde, pudralı, yapmacık gülümseyen markizler geliyordu gözünün önüne; sonra tabancayla canına kıyan, kendini asan, öldüren Werther’ler, acı aşk gözyaşları dökerek manastıra kapanan, orada eriyip giden bakireler; bir süre önce kahraman olan, gözleri tutkuyla parlayan bıyıklı erkekler; aklı başında Don Juan’lar; içi titreyerek aşktan kuşku eden, gizliden kahya kadınına Aşık olan pek zeki beyler... hepsi, hepsi geliyordu aklına!</p>

  <p>“Gerçek aşk nerededir?” sorusunu düşündüğünde, kadınına dürüstçe, yürekten bağlı bir erkeği çevresinde de, uzakta da, hayalinde de, hemen önünde de arıyordu, ama bulamıyordu. Bulduğunu sandığı zaman da, ancak öyle geliyordu ona, sonra yanıldığını anlıyordu, hüzne, hatta umutsuzluğa kapılıyordu. Şöyle düşünüyordu: “Besbelli, bu mutluluğu tam olarak tatmak kaderimde yok benim. Kalbi böyle bir aşkla aydınlanan insanlar nedense çekingen oluyor: Kafası çalışanlara karşı iddialı olma çabası göstermeden ürküyor, gizleniyorlar. Belki acıyorlar bile onlara, hayatı kendileri için apaydınlık kılabilecek ağacı yetiştirecek toprağa sahip olmadıklarına bakıp, çiçekleri ayaklarının altında, çamurlar içinde ezmelerini kendi mutlulukları adına bağışlıyorlar.”</p>

  <p>Evliliklere, kocalara ve onların karılarına karşı davranışlarına bakıyor, her zaman hepsinde tüm bilinmezlikleriyle birlikte bir sfenks görüyordu. Sanki anlaşılmaz, açıklanmamış bir şey vardı hepsinde. Öte yandan, bütün bu kocalar önemli sorunlar üzerinde hiç durmuyorlar, evlilik yolunda, çözümleyecekleri, arayacakları bir şey yokmuş gibi sakin, düzenli adımlarla yürüyorlardı. Onların, evliliğin alfabesini veya kibarlığın yöntemini söktükten sonra, çabucak aşkı da öğrenip, toplum içine girerken selam vererek hemen işe giriştiklerini gözlemlerken, kuşkulu, şöyle düşünüyordu: “Haklı değiller mi acaba? Belki de bundan başka bir şeye gerek yok!” Hayatın ilkbaharını sabırsızca atıyorlardı üzerlerinden; hatta, daha sonra birçoğu karısına, bir zamanlar onu sevmek aptallığında bulunduğu için üzülüyormuş gibi, bir hayat boyu ters bakıyordu.</p>

  <p>Bazılarını ise uzun süre, kimi zaman yaşlılıklarına kadar terk etmiyordu aşk, ama onların dudaklarından da alaycı bir gülümseme hiç eksik olmuyordu.</p>

  <p>Nihayet, bazıları bir çiftlik alır gibi evleniyorlardı, onun yararlarının tadını çıkarıyorlardı: Karısı eve iyi bir düzen getiriyordu. Evinin kadını, çocuklarının annesi, onların yetiştiricisidir... Ama aşka, işten anlar bir mal sahibinin, çiftliğinin durumuna bakması gibi bakar, yani bu yeni hayata hemen alışıverir, sonra hiç farkına varmaz olur.</p>

  <p>Ştoltz “Nedir bu?” diye soruyordu kendi kendine. “Doğanın yasaları gereği, doğuştan bir yeteneksizlik mi, yoksa hazırlıksızlık, eğitimsizlik mi?.. Gerçek güzelliği hiçbir zaman kaybolmayan, palyaço kıyafeti giymeyen, görünümü değişen, ama hiçbir zaman sönmeyen o sevgiyi nerede aramalı? Her yere dağılan, güzelliğiyle her şeyi saran bu hayat suyunun doğal rengi nedir?”</p>

  <p>Bir kahin gibi uzaklara doğrultuyordu bakışını, orada sanki sisler içinde bir aşk şekilleniyor gibi oluyordu, onunla birlikte onun rengine bürünmüş, onun renkleriyle pırıl pırıl, son derece sade ama aydınlık, tertemiz bir kadın beliriyordu.</p>

  <p>Hayallerinden sıyrılıp şöyle düşünüyordu Ştoltz: “Hayal! Bir hayal!” Ne var ki, bu hayalin izi yer ediyordu belleğinde.</p>

  <p>Başlangıçta bu hayalde genel olarak kadının geleceğini görüyordu. Ne var ki, daha sonra büyüyen, olgunlaşan Olga’da yalnızca açan bir çiçeğin güzelliğini değil; ayrıca, yaşamaya hazır gücünü, hayatı anlama ve onunla mücadele etme tutkusunu, hatta hayalini kurduğu her şeyi görmeye başlamıştı. Çok eskilerden kalma, neredeyse unuttuğu aşkı Olga’da hayal etmeye başlamıştı. Bu sevginin ileride palyaço kıyafetsiz, süssüz, zorlamasız, gerçek olabileceğini düşünüyordu.</p>

  <p>Ştoltz aşk ve evlilikle ilgili sorunlarla uğraşmadan, bu sorunlara başka hesapları, para, ilişkiler, mevki sorunlarını da karıştırmadan yalnızca, şimdiye kadar olan durmadan dinlenmeden çalışmak üzerine kurulu hayatını aile hayatıyla nasıl bağdaştıracağını, toptan ticaretle uğraşan bir turistten, evine bağlı bir kocaya nasıl dönüşeceğini düşünüyordu. İş hayatından, bu koşuşturmadan uzaklaştığı ölçüde aile hayatı dolu dolu olacak mıydı, yetecek miydi ona? Çocukların yetiştirilmesi, eğitimi, onların hayata hazırlanması elbette kolay, sıradan şeyler değildi, ama buna daha çok vardı, o zamana kadar ne yapacaktı?</p>

  <p>Bu sorular uzun zamandır sık sık huzursuz etmekteydi onu; dolayısıyla da bekarlıktan yakındığı yoktu. Bu yüzden, kalbi bir güzelliğin yakınlığını hissedip çarpmaya başladığında kendini evlilik zincirlerine vurmayı aklının ucundan geçirmiyordu. Başlangıçta Olga’nın güzelliğine bile ilgisiz kalmasının nedeni buydu işte. Ona, büyük umutlar veren tatlı bir çocuk gözüyle bakıyor, bundan büyük haz duyuyordu. Onunla şakalaşıyor, bu arada onun tutkulu, işlek zekasına, (orada olup biteni bilmeden) ruhuna hayatla ilgili yeni, keskin bir gözlem gücü, güvenilir bir bakış katmaya çalışıyor, sonra Olga’yı da, ona vermeye çalıştığı bu dersleri de unutup gidiyordu. Ancak, zaman zaman Olga’da hiç de olağan olmayan bir zeka ve görüş gücü olduğunu, içinde yalanın bulunmadığını, herkesin ona hayran olmasını falan istemediğini, duygularının son derece sade ve özgür olduğunu, her şeyinin doğal, kendine özgü, cüretli, canlı, sağlam olduğunu fark eder gibi olduğunda onun bu özellikleri nereden aldığına şaşıyor, Olga’nın bütün bunları onun derslerinden, uyarılarından kazandığını anlayamıyordu.</p>

  <p>O zamanlar Olga’ya daha bir dikkatli bakacak olsaydı, onun hayat yolunda, teyzesinin gözetimi altında aşırılıklardan uzak, tek başına yürüdüğünü; ailenin büyüğü yedi dadının, büyükannenin, teyzenin artık eskimiş aile kurallarının, geleneksel yaşam uyarılarının altında ezilmediğini; onu çekmeye çalıştıkları artık bozulmuş yola sapmadan, kendi aklıyla, görüşüyle, duygularıyla izini bırakacağı yeni bir yolda yürüdüğünü de fark ederdi.</p>

  <p>Olga’nın doğası hiç etkilenmiyordu bütün bunlardan. Teyzesi onun isteklerine de, aklına da zorbaca davranmıyordu; Olga her şeyi kendiliğinden anlıyor, hayata ihtiyatla bakıyor, teyzesinin dediklerini de dinliyordu dostu Ştoltz’un sözlerini ve önerilerini de...</p>

  <p>Ştoltz hiç anlayamıyordu Olga’yı, yalnızca, ileride ondan çok şey bekliyor, onun karısı olacağını ise aklının ucundan geçirmiyordu.</p>

  <p>Olga ise gururlu utangaçlığı yüzünden, Ştoltz’un onu anlamasına uzun süre engel olmuştu. Ancak Ştoltz yurtdışında, ona acı veren bir mücadele sonunda şaşkınlık içinde, bir zamanlar çok şey beklediği o kız çocuğunun şimdi nasıl sade, doğal bir gücü olduğunu görmüştü. Orada Olga’nın, doldurmaya çalıştığı, ama bir türlü dolduramadığı ruhunun derinlikleri yavaş yavaş açılmaya başlamıştı önünde.</p>

  <p>Önce onun genç kız doğasının heyecanıyla uzun süre savaşması, gençlik coşkusunu dizginlemesi, içindeki ateşi belirli sınırlar içine çekmesi, bir zaman için de olsa hayatını olağan akışına sokması gerekmişti. Ne var ki, gözlerini güvenle kapadığı anda yeni, endişe verici bir durum çıkıyordu ortaya. Hayatın kaynağı taşıyordu gene, huzursuz bir aklın, heyecanlı bir kalbin yeni bir sorusu duyuluyordu. O zaman Olga’nın heyecanlı hayal gücünü sakinleştirmesi, gururunu uyandırması veya yatıştırması gerekiyordu. Bir şeyi takıyordu kafasına Olga, Ştoltz da o sorunun anahtarını vermeye çalışıyordu ona.</p>

  <p>Olga’nın, rastlantılara, bilinmezlere, hayallere inancı kalmamıştı. Hepsi silinmişti hayatından. Özgürlük apaydınlıktı önünde, uzaklar pırıl pırıl açıktı ve Olga berrak bir suda çakıl taşlarını görür gibi hayatın içinde her şeyi, tertemiz dibini görüyordu.</p>

  <p>Olga geçmişine minnettarlıkla bakarken geleceği düşünerek “Mutluyum,” diye fısıldıyordu kendi kendine. Bir zamanlar İsviçre’de o mavi, sakin gecede rüyasına giren genç kızlık çağının hayallerini hatırlıyor, o rüyanın gölge gibi hayatında dolaştığını görüyordu.</p>

  <p>Sakin sakin soruyordu kendine: “Neyimle hak ettim bu mutluluğu?” Düşünürken kimi zaman, bu mutluluğunun sona ermesinden korktuğu bile oluyordu.</p>

  <p>Aradan yıllar geçmişti, ama ikisi de yaşamaktan yorulmamıştı. Aileye huzur çökmüş, çalkantılar durulmuştu. Hayatın iniş çıkışları artık sakin, cesaretle karşılanıyor, hayat devam ediyordu.</p>

  <p>Olga sonunda mutlu bir hayatı bütün gerçekleriyle kavramıştı. İkisi (Olga ile Ştoltz) tek beden olmuş, artık aşırı tutkulara, taşkınlıklara yer kalmamıştı. Aralarında tam bir uyum, sükûnet vardı.</p>

  <p>Onların da, bu hak edilmiş huzur içinde yatıp uyuyacakları; günde üç kez bir araya gelip hep aynı şeyleri esneyerek konuşacakları; aralarında her şey tekrar tekrar konuşulduğu, yapılması gereken her şey tekrar tekrar yapıldığı ve konuşup yapacakları başka bir şey kalmadığı için “Hayat böyle işte” diyerek sabahtan akşama kadar can sıkıntısı içinde uyuklayan, uzak taşra kasabalarındaki evliler gibi yapacakları düşünülebilirdi. Dışarıdan bakıldığında onların evliliği de başkalarınınki gibiydi. Ortalığın aydınlanmasıyla birlikte yataktan kalmasalar da, çay masasında uzun süre oturmayı seviyorlardı. Kimi zaman, sanki tembel bir sessizlik içinde yan yana uzun süre oturdukları bile oluyordu. Sonra kendi odalarına çekiliyorlar veya birlikte bir şeyler yapıyorlardı. Öğlen yemeğini birlikte yiyorlar, arabayla kırlarda dolaşıyorlar, müzikle ilgileniyorlardı... Yani Oblomov’un hayal ettiği şeyleri yapıyorlardı... Ancak, uyuşukluk, bezginlik yoktu onlarda; günlerini can sıkıntısız, tembellik etmeden geçiriyorlardı. Bakışları, konuşmaları bitkin, halsiz değildi. Aralarında sürekli konuşuyorlardı. Sık sık ateşli konuştukları da oluyordu.</p>

  <p>Çınlayan sesleri odalarda yankılanıyor, bahçeye kadar uzanıyordu. Kimi zaman da, sözle anlatılamayan hayal yumaklarını, ruhlarının ilk kıpırdanışım, düşüncelerini birbirlerine açıyorlarmış gibi, aralarında sessizce fısıldaşıyorlardı.</p>

  <p>Susmaları bazen, Oblomov’un bir zamanlar hayal ettiği hülyalı bir mutluluğun veya birbirine sürekli verdikleri şeyler üzerine tek başına düşünmenin belirtisiydi...</p>

  <p>Sürekli değişen doğanın güzellikleri karşısında sık sık sessiz bir hayrete kapılıyorlardı. Duyarlı ruhları bu güzelliğe alışmakta zorlanıyordu: toprak, gökyüzü, deniz... Her şey duygulandırıyor, heyecanlandırıyordu onları. Yan yana sessiz oturuyorlar, doğanın bu göz kamaştıran güzelliğini gözleriyle de, ruhlarıyla da seyre dalıyor, hiç konuşmadan birbirlerini anlıyorlardı. Sabahı kayıtsız karşılamıyorlar; yıldızlı, ılık güney gecesinin karanlığına tembelce gömülüp kalmıyorlardı. Düşüncelerinin sürekli kıpırdanışı, ruhlarının sürekli çalkalanışı ve birlikte düşünmek, hissetmek, konuşmak ihtiyacı her an uyanık tutuyordu onları!..</p>

  <p>Peki, bu heyecanlı tartışmalarının, sakin sohbetlerinin, okumalarının, uzaklara dolaşmaya gitmelerinin nedeni neydi? Evet, her şey. Ştoltz yurtdışındayken tek başına okuyamaz, bir şey yapamaz olmuştu. Burada ise Olga’yla göz göze, onunla birlikte düşünüyordu. Olga’nın düşüncelerinin, irade gücünün yorucu çabukluğuna ayak uydurmakta zorlanıyordu.</p>

  <p>Aile yaşamında neler yapması gerektiği sorunu kendiliğinden halledilmişti. Olga bir şey yapmadan durunca havasız kalmış, boğuluyormuş gibi olduğundan, Ştoltz onu kendi işlerine sokmaya başlamıştı.</p>

  <p>Bir inşaat işi, kendi çiftliklerinde veya Oblomov’un çiftliğinde bir şey yapmak, bir dostun işiyle ilgilenmek söz konusu olduğunda Olga’ya haber vermeden, onun yardımına başvurmadan bir şey yapmıyordu. Olga’nın okumadığı bir mektup postaya verilmiyor; onun (uygulanması bir yana) her düşünceden haberi oluyordu. Kocasıyla alakalı her şeyi biliyor, her şeyle ilgileniyordu. Ştoltz bunu önceleri, Olga’dan bir şey gizlemesi olanaksız olduğu için yapıyordu: Bir mektup yazması, vekille veya inşaatları yapan biriyle konuşması gerektiğinde, her şeyi Olga’nın yanında, gözü önünde, yanında yapıyordu. Zamanla bu bir alışkanlık olmuştu onda, daha sonra da bir zorunluluk...</p>

  <p>Olga’nın bir konudaki düşüncesi, bir şeyi onaylaması veya onaylamaması Ştoltz için kaçınılmaz bir kontrol aracı olmuştu. Olayları karısının da tıpkı kendisi gibi anladığının, düşündüğünün, kararlarının onunkilerden aşağı olmadığının farkındaydı... Oysa Zahar, gibi birçokları karısının böyle özelliklerinin olmasından hoşlanmaz, bunu gurur sorunu yapardı. Ama Ştoltz bundan mutluydu!</p>

  <p>Okumaya, bir şeyler öğrenmeye gelince... Beyinlerinin, gelişmelerinin bitmez tükenmez besiniydi bunlar! Olga kendisine gösterilmeyen her kitabı, dergide çıkan her yazıyı kıskanıyor; Ştoltz, onun görmesini uygun bulmadığı, fazlasıyla ağır, sıkıcı, onun anlayamayacağı bir şey olduğunu düşünerek bir yazıyı ona göstermezse şakacıktan kızıyor veya alınıyor, kocasının kendini pek beğendiğini, kaba, geri kafalı, “eski Alman peruğu” olduğunu söylüyordu. Bu nedenle aralarında gergin sahneler geçiyordu.</p>

  <p>Olga öfkeleniyor, köpürüyor, Ştoltz gülüyordu; Olga buna daha da kızıyordu, ancak Ştoltz şakayı bırakıp kendisinin de Olga’nın düşüncesini, bilgisini, okuduklarını onunla paylaştığını söylediğinde barışıyorlardı. Sonuçta, Ştoltz’un bilmesi, okuması gereken her şey Olga için de gerekli oluyordu.</p>

  <p>Ştoltz karısının her şeyi öğrenmesini, “karısının okumuş biri” olmasıyla aptalca övünmek için istemiyordu. Olga ağzından böyle bir şey, hatta imalı bir sözcük kaçıracak olsa Ştoltz’un yüzü, Olga, olağan bir kadın için bilinmesi zor bir soruya boş boş bakarak karşılık verirse kızaracağından çok kızarırdı. Onun istediği (Olga’nın ise bir kat daha fazla istediği), Olga’nın her şeyi, bilmesi gerekmeyen şeyleri bile bilmesiydi. Olga’ya grafikler çizmiyor, formüller vermiyor, ama bilgiçlik taslamadan, ekonomik birtakım verileri, sosyal ve felsefi sorunları atlayarak ona her şeyi heyecanla, kendini vererek anlatıyordu. Ona bilimin sonsuz, canlı tablosunu çizer gibiydi. Daha sonra tablonun ayrıntıları siliniyordu Olga’nın belleğinden, ama duyarlı aklında tablonun kendi bir bütün olarak kalıyordu; Ştoltz’un onun için yarattığı dünyanın renkleri kaybolmuyor, ışığı sönmüyordu.</p>

  <p>Sonra bu ışığın parıltısını Olga’nın gözlerinde fark edince, anlattıklarının onun sözcüklerine nasıl etki ettiğini, düşüncelerinin onun bilincini nasıl etkilediğini, aklında nasıl işlendiğini, sözlerinde kuru ve katı olarak değil, kadın zarafetinin ışığıyla nasıl yansıdığını, özellikle de, bütün anlatılanların, okunanların, tablosu yapılanların yararlı bir damlasının Olga’nın aydınlık hayatına damladığını gördükçe Ştoltz’un yüreği gururla, mutlulukla titriyordu.</p>

  <p>Bir düşün adamı, bir sanatçı olarak Olga’ya makul bir yaşam biçimi kazandırmaya çalışıyordu. Hayatında hiçbir zaman, okullarda okurken de hayatla mücadele ettiği o zorluklar içinde çırpınırken de, ruhunu çeşitli erkek işleriyle sertleştirmeye, güçlendirmeye çalışırken de kendini şimdi karısının doymak bilmez ruhunu beslemeye verdiği kadar derinden vermemişti!</p>

  <p>Kendi kendine, “Ne kadar mutluyum!” diyordu Ştoltz, hayaller kuruyor, geleceği, evliliğinin yıllar süren halayının ne zaman biteceğini düşünüyordu.</p>

  <p>Uzaklarda Olga’nın yeni bir hayali gülümsüyordu ona; ama kocasını tutkuyla seven bir kadının, çocukları için kendini feda eden, bu uğurda rengini yitirmiş, kimseye gerekli olmayan bir yaşamda solmuş bencil bir kadının değil, başka, bambaşka, yüce, handiyse görülmedik bir kadının hayaliydi bu... Mutlu bütün bir kuşağın toplumsal ve etik yaşamında payı olan yaratıcı bir annenin hayaliydi bu...</p>

  <p>Ştoltz endişe içinde, Olga’nın gücünün, iradesinin böyle bir amaca ulaşmaya yetip yetmeyeceğini düşünüyordu. Olga’nın bir an önce hayatı yenmesine, hayatla savaşında gücünü, cesaretini toplamasına yardım ediyordu. Nasıl olsa şimdilik ikisi de gençti, güçleri yerindeydi, hayat onları henüz koruyordu veya hayatın darbeleri onlara henüz pek ağır gelmiyordu, henüz acılar sevgi denizinde batıp kayboluyorlardı...</p>

  <p>Arada karanlık günleri oluyordu, ama uzun sürmüyordu bu. Bir işte başarısız olmaları, büyük miktarda para kaybetmeleri hiç üzmüyordu onları. Yalnızca, biraz daha fazla uğraşmalarına, sağa sola gitmelerine neden oluyordu, o kadar; kısa bir süre sonra her şeyi unutuyorlardı.</p>

  <p>Teyzesinin ölümüne çok üzüldü Olga, çok gözyaşı döktü, yaklaşık altı ay etkisinden kurtulamadı.</p>

  <p>Evde en büyük korkuyu, endişeyi uyandıran, çocukların hastalığı oluyordu. Ama tehlike geçtikten sonra herkes tekrar mutlu oluyordu. Ştoltz’u en çok endişelendiren ise, Olga’nın sağlık durumuydu. Doğumlardan sonra çok zor toparlayabilmişti kendini. Üstelik toparlamış olsa da, Ştoltz endişelenmeyi sürdürüyordu, çünkü Olga’nın sağlığı kadar hiçbir şey önemli değildi onun için.</p>

  <p>Olga, hayatını düşündükçe kendi kendine “Ne kadar mutluyum!” diyordu. Böyle anlarında derin düşüncelere dalıyordu. Özellikle de evliliğinin üçüncü, dördüncü yılından sonra.</p>

  <p>Ne tuhaftır şu insanoğlu! Olga’nın mutluluğu arttıkça daha bir dalgın, hatta... daha bir kaygılı oluyordu. Kendini daha dikkatli dinlemeye, yoklamaya başlamıştı ve hayatının bu sakinliğinin, mutlu dakikalarının kendisini şaşırttığını fark eder olmuştu. Ruhundan bu dalgınlığı kendini zorlayarak silkip atmaya çalışıyor, hayat yolunda attığı adımlar yüzünden kendine sitem ediyor, tutkuyla gürültü, hareket, endişe arıyor, kocasıyla birlikte kente gitmek istiyor, çevrede olan bitenle, insanlarla ilgileniyordu. Ama bu çok sürmüyordu.</p>

  <p>Bir süre sonra bu koşturmaca çok hafif gelmeye başlıyordu ona, hemen kendi köşesine çekiliyor, ruhuna çöken ağır, alışık olmadığı izlenimi üzerinden atmak için acele ediyor, tekrar evinin ufak tefek işleriyle ilgilenmeye başlıyor, çocukların odasından günlerce çıkmıyor, dadılık görevini üzerine alıyor, Andrey’le birlikle okuyor, onunla “ciddi ve sıkıcı” şeyler üzerine sohbet ediyor ya da ozanların şiirlerinden okuyor, İtalya seyahatinden söz ediyordu.</p>

  <p>Kendini Oblomov’unkine benzer bir uyuşukluğuna kaptırmaktan çok korkuyordu. Ne var ki, ruhuna zaman zaman çöken bu durgunluğu, uyku halini üzerinden atmak için çalışırken usulca önce bir mutluluk hülyası çöküyordu üzerine, masmavi bir gece sarıyordu onu, uyku bastırıyordu, yaşamaktan yorulmuş gibi, tekrar düşüncelere dalıyordu, arkasından... şaşkınlık, korku, bitkinlik, anlaşılmaz bir hüzün, kafasının içinde karmakarışık sorularla geliyordu.</p>

  <p>Olga bütün bunlara dikkatle kulak veriyor, kendini deniyor, ama hiçbir şey anlayamıyordu. Kimi zaman ruhunun neyi arzuladığını, neyi aradığını bilemiyor, ama bir şeyleri arzuladığını, aradığını hissediyor, hatta (korkunç bir şeydi bunu söylemek) mutlu yaşamı ona yetmiyormuş, yaşamaktan bıkmış, yeni, olmayacak şeyler istiyormuş gibi uzak geleceğe bakıyordu...</p>

  <p>Dehşet içinde soruyordu kendine: “Nedir bu böyle? Başka bir şey isteyebilir miyim ben? Ne yapabilirim? Nereye gidebilirim? Hiçbir yere! Başka bir yere yol yok... Gerçekten mi yok? Hayatı her şeyiyle yaşadın mı? Hepsi bu kadardı işte... bu kadar...” Böyle diyordu ruhu ve sanki bir şeyi söylemiyordu... Ruhunun bu fısıltısını kimse duydu mu, ne dediğini öğrendi mi diye telaşla bakınıyordu... Gökyüzüne, denize, ormana bakıyordu sorar gibi... Hiçbir yerde bir cevap bulamıyordu. Oralar sakin, sessiz, karanlık, uzaktı...</p>

  <p>Doğa hep aynı şeyi söylüyordu. Orada yalnızca hayatın sürekli, başlangıcı da sonu da olmayan tekdüze akışını görüyordu. Olga bu endişelerini kime soracağını biliyordu. Belki cevaplarını alabilirdi de, ama nasıl cevaplar olurdu bunlar? Ya bunlar kısır bir beynin homurtuları, daha kötüsü, sevgi için yaratılmamış bir kalbin ateşi idiyse? Tanrım! Olga... Ştoltz’un sevdiği Olga kalpsiz, katı, hiçbir şeyle yetinmeyen yapıda bir kadındı ha! Sonu ne olurdu bunun? Pek bilmiş kadınlardan biri miydi yoksa? Ştoltz bütün bunları, bu inanılmaz şeyleri, ama (elbette) çok iyi bildiği bütün bu acıları öğrendiğinde Olga nasıl düşecekti onun gözünden!</p>

  <p>Olga, (hiç istemese de) bakışları o kadife yumuşaklığını yitirdiğinde, pek kuru ve ateşli bakmaya başladığı, yüzü ağır bulutlarla kaplandığı zamanlarda saklanıyordu Ştoltz’dan, hasta olduğunu söylüyordu; bütün çabasına karşın gülümseyemiyor, sakin konuşamıyor, politik yaşamın en heyecanlı haberlerini, bilim dünyasının en ilginç gelişmelerini, sanattaki yenilikleri pek ilgisiz dinliyordu. Gelgeldim, ağlamak istemiyordu. Bir zamanlar, duygulanınca genç kızlık güçlerinin kendini göstermesinde olduğu gibi ansızın titremeye de başlamıyordu. Hayır, öyle bir şey yoktu! Ama sakin, güzel bir akşamda çocuğunun beşiğinin başucunda otururken, hatta kocasının sevgi dolu sözlerini dinlerken ansızın sıkılmaya, hiçbir şeyi umursamamaya başlıyordu... O anda taş gibi duygusuzlaşıyor, susuyor, sonra bu tuhaf durumunu gizlemek için yapmacık bir telaşla bir şeyler yapmaya koyuluyor ya da migreninin tuttuğunu söyleyerek gidip yatıyordu. Ama onun bu durumu Ştoltz’un keskin gözünden kaçmıyordu: Olga hissediyordu bunu ve bir zamanlar ona geçmişi itiraf etmeye hazırlandığında olduğu gibi, er geç gerçekleşecek bu konuşmaya kendini endişe içinde hazırlıyordu. Sonunda gelmişti de bu konuşmanın zamanı.</p>

  <p>Bir akşam iki yanı kavak ağaçları olan yolda yürüyorlardı. Olga neredeyse Ştoltz’un omzuna asılmış, hiç konuşmuyordu. Gene o anlaşılmaz sıkıntılı anlarından biriydi; Ştoltz’un her söylediğine kısa cevaplar veriyordu.</p>

  <p>“Olenka’nın gece çok öksürdüğünü söyledi dadı, yarın doktor çağırsak mı, ne dersin?” dedi Ştoltz.</p>

  <p>Olga, “Sıcak bir şeyler içirdim ona, yarın dışarı çıkarmayacağım onu, sonra bakarız!” dedi.</p>

  <p>Yolun sonuna kadar hiç konuşmadan yürüdüler. Ştoltz sordu: “Arkadaşın Sonya’nın mektubuna neden cevap vermedin? Epey bekledim seni, az kalsın postaneye geç kalacaktım. Onun cevap yazmadığın üçüncü mektubu bu.”</p>

  <p>Olga bir süre sustuktan sonra, “Evet,” dedi, “bir an önce unutmak istiyorum onu...”</p>

  <p>Bu kez şöyle dedi Ştoltz:</p>

  <p>“Biçurin’e senden selam yazdım. Biliyorsun, sana Aşıktır. Buğdayının gecikmesinin üzüntüsünü hiç değilse bununla biraz unutur.” Olga soğuk soğuk gülümsedi.</p>

  <p>“Ne o, uykun mu var?” diye sordu Ştoltz.</p>

  <p>O anda Olga’nın kalbi çarpmaya başladı. Ştoltz soruna yaklaşan sorular sormaya başladığında hep böyle oluyordu. Canlı görünmeye çalışarak, “Hayır,” dedi. “Neden sordun?”</p>

  <p>Tekrar sordu Ştoltz:</p>

  <p>“Hasta mısın?”</p>

  <p>“Hayır, öyle mi görünüyorum?”</p>

  <p>“Sanki canın sıkkın!”</p>

  <p>Olga iki eliyle kuvvetlice sıktı Ştoltz’un omzunu. Rahat olmaya zorladığı bir ses tonuyla (ama sesinde gene de bir can sıkıntısı sezinleniyordu) karşılık verdi:</p>

  <p>“Hayır, hayır!”</p>

  <p>Ştoltz elinden tutup yolun dışına çıkardı onu, yüzünü ay ışığına çevirip gözlerinin içine bakarak, “Bana bak!” dedi. “Mutsuz gibisin sen... Bugün bakışların bir tuhaf, hem yalnızca bugün değil... Neyin var Olga?”</p>

  <p>Elini Olga’nın beline koyup onu tekrar yola yöneltti.</p>

  <p>Olga gülmeye çalışarak, “Biliyorsun ki... acıktım,” dedi.</p>

  <p>Ştoltz, yalandan kızıyor gibi yapıp, “Yalan söyleme,” dedi, “Yalan söylüyorsun! Bundan hoşlanmadığımı da biliyorsun.”</p>

  <p>Olga, Ştoltz’u yolun ortasında durdurup sitemli, “Mutsuzum!” dedi. “Evet, mutsuzum... çünkü çok mutluyum!”</p>

  <p>Bunu öylesine tatlı, öylesine sevimli söylemişti ki, durdurup öptü onu Ştoltz.</p>

  <p>Bu cesaretlendirdi Olga’yı. Mutlu olamayacağının şakadan bile olsa tahmin edilebilmesi hiç beklenmedik bir biçimde, açık sözlü olmaya itti onu.</p>

  <p>“Sıkılmıyorum, sıkılamam da,” dedi. “Biliyorsun bunu, söylediğine kendin de inanmıyorsun. Hasta da değilim, ama bazen... bir hüzün çöküyor üzerime... Kötü adam, senden de bir şeyi gizlemenin imkanı yok ki! Evet, hüzünlüyüm, nedenini ise bilmiyorum!” Olga başını Ştoltz’un omzuna koydu. Ştoltz ona doğru eğilip sordu:</p>

  <p>“Demek öyle? Neden acaba?”</p>

  <p>“Bilmiyorum,” diye tekrarladı Olga.</p>

  <p>“Bunun nedeni bende ya da çevrende değilse, senin içinde demektir. İnsanın böyle hüzünlenmesinin nedeni kimi zaman bir hastalığın belirtisi olabilir. İyisin, değil mi?”</p>

  <p>Olga son derece ciddi, “Evet, öyle bir şey hissediyor olmasam da, mümkündür. Nasıl yemek yediğimi, dolaştığımı, uyuduğumu, çalıştığımı görüyorsun. Ama sonra durup dururken bir sıkıntı çöküyor içime... Hayatı... bomboş görmeye başlıyorum... Ama neyse, dinleme, bırak şimdi bu boş şeyleri...”</p>

  <p>Ştoltz ısrar etti:</p>

  <p>“Hayır, anlat, anlat! Evet, hayatı bomboş görüyorsun, sonra?” “Kimi zaman bu hayatımın değişeceğinden, sona ereceğinden korkuyor gibi oluyorum... Bunun nedenini ise bilemiyorum! Ya da, ‘Bunun sonu ne olacak?’ gibi aptalca bir düşünce acı vermeye başlıyor bana. Nedir benim bu mutluluğum... bütün bu hayat...” (Olga, bu çeşit sorulardan sıkıldığı için, giderek daha alçak sesle konuşuyordu.) “Bütün bu sevinçler, hüzün...” diye fısıldadı, “Bir yerlere çekip götürüyor beni, her şeyden hoşnut olamıyorum... Tanrım! Utanıyorum bu saçmalıklardan, hayalperestlik bu...” Ştoltz’a sokularak yalvarır gibi ekledi, “Bana bakma sen, boş ver... Çabuk geçiyor, şu anda olduğum gibi gene canlı, neşeli oluyorum!”</p>

  <p>Olga, utanarak, bu “aptallıkları” için ondan özür diliyor gibi sevgiyle, ürkek ürkek, daha da sokuldu Ştoltz’a. Kocası uzun süre sorular sordu ona, o da bir hastanın doktoruna anlattığı gibi, her şeyi, hüznünün belirtilerini, aklına gelen karışık soruları, endişelerini anlattı kocasına ve sonra bu yanılgının nasıl kaybolduğunu... her şeyi, hatırlayabildiği, fark edebildiği her şeyi anlattı.</p>

  <p>Ştoltz başı önünde, derin düşüncelere dalmıştı. Kaygılı, tekrar yürümeye başladı. Karısının anlaşılmaz, tuhaf itirafı onu endişelendirmiş, şaşırtmıştı. Olga onun yüzüne bakıyor, bir şey göremiyordu. Yolun sonuna kadar üçüncü kez yürüdüklerinde, Ştoltz’un geri dönmesine engel oldu. Bu kez ay ışığında soran bakışlarla o baktı kocasının gözlerinin içine. Çekinerek sordu:</p>

  <p>“Ne diyorsun? Aptallıklarıma gülüyorsun, değil mi? Haklısın, çok aptalca bir şey... değil mi?”</p>

  <p>Ştoltz susuyordu.</p>

  <p>“Neden bir şey söylemiyorsun?”</p>

  <p>“Evet, senin bu durumunu uzun süredir fark ettiğimi bile bile hep sustun, bir şey söylemedin bana; izin ver, susayım biraz, düşüneyim. Çünkü çok zor bir görev verdin bana.”</p>

  <p>“Öyle ama, şimdi sen düşünmeye başlayacaksın, kendi kendine neler düşündüğünü merak edeceğim, bu kez ben üzüleceğim, acı çekeceğim...” Olga bir an sustuktan sonra ekledi:</p>

  <p>“Keşke anlatmasaydım bunu sana! Hadi, bir şey söyle...”</p>

  <p>Ştoltz dalgın, karşılık verdi:</p>

  <p>“Ne söyleyebilirim? Belki sinirlerin hala bozuktur: Bu durumda neyin olduğunu ben değil, doktor söyleyebilir. Yarın çağırmak gerekecek doktoru... Ya sinirlerin bozuk olduğundan değilse...”</p>

  <p>Birden sustu, düşünmeye başladı. Olga, ‘“Ya sinirlerinin bozuk olduğundan değilse’, evet, devam et!” dedi.</p>

  <p>Ştoltz dalgın, yürümeyi sürdürüyordu. Olga kolundan tutup sarstı onu.</p>

  <p>“Hadi, söyle!”</p>

  <p>“Belki de fazla hayal kurmandandır. Yaşama aşırı bağlısın...” Ştoltz alçak sesle, neredeyse kendi kendine konuşuyor gibi ekledi, “Ya da öyle bir yaşa geldin ki...”</p>

  <p>“Lütfen yüksek sesle konuş Andrey! Kendi kendine konuşmana dayanamıyorum!” Olga kendi kendine yakınıyormuş gibi sürdürdü konuşmasını: “Saçma sapan bir sürü şey söylüyorum ona, o da başını önüne eğip kendi kendine mırıldanıp duruyor! Burada karanlıkta senin yanında olmaktan bile korkuyorum...”</p>

  <p>“Ne söyleyeceğimi bilmiyorum,” dedi Ştoltz. “İçine kasvet çöküyormuş, kafana birtakım sorular takılıyormuş... Ne anlam çıkarabilirim bundan? Sonra konuşuruz bunları, düşünürüz... Belki de gene denize gitmeliyiz...”</p>

  <p>“Kendi kendine konuşuyorsun: ‘Eğer... belki de... öyle bir yaşa geldin ki...’ ne anlama geliyor bunlar?”</p>

  <p>“Düşündüm ki...” dedi Ştoltz, “Görüyorsun ki... bazı anlar oluyor... yani, şunu söylemek istiyorum, bu bir hastalık belirtisi değilse, yani sağlığın yerindeyse, belki de olgunlaşmışındır, öyle bir çağa gelmiş olabilirsin ki, hayattan öğreneceğin bir şey kalmamıştır artık... her şeyi öğrenmişsindir, biliyorsundur...”</p>

  <p>Ştoltz tane tane, dalgın konuşuyordu. Söylediğine kendi de inanmıyor gibiydi. Düşüncesinden utanıyordu sanki.</p>

  <p>Olga birden kesti sözünü:</p>

  <p>“Yanılmıyorsam, yaşlandığımı ima etmek istiyorsun?” Gözdağı verircesine ekledi, “Sakın ha!” (Şöyle bir dikildi.) “Henüz gencim, sağlığım yerinde...”</p>

  <p>Ştoltz güldü. “Korkma, hiçbir zaman yaşlanacağa benzemiyorsun sen! Hayır, söylemek istediğim bu değildi... Yaşlılıkta insan güçten düşer, hayatla mücadeleyi bırakır. Hayır, senin içine çöken kasvet, bezginlik, benim düşündüğüm şeyse daha çok bir güç belirtisidir... Canlı, heyecanlı bir aklın arayışları kimi zaman hayatın sınırlarının ötesine geçer, elbette, cevapları orada da bulamaz, işte o zaman kasvet, hüzün çıkar ortaya... bir süre için hayata küser... Hayatın sırlarını arayan bir ruhun kapıldığı hüzündür bu...Senin durumun da öyle olsa gerek... O zaman hüzün diyemezsin ona.” Olga içini çekti. Ama bu iç çekişi daha çok, korkusundan artık kurtulduğu, kocasının gözünde küçük düşmeyeceği için değildi...</p>

  <p>“Peki ama, mutluyum ben,” dedi. “Aklım durmadan çalışıyor; hayaller kuruyorum, hayatım dopdolu... Daha ne isteyebilirim? Bu sorulara ne gerek var? Bir hastalık bu, bir iç sıkıntısı!”</p>

  <p>“Evet, aydınlanmamış, sıkıntıya alışmamış zayıf bir akıl için belki öyledir. Bu iç sıkıntısı birçok insanın aklını yitirmesine neden olabilir. Kimilerine de saçma hayaller, aklın sayıklaması gibi görünebilir...”</p>

  <p>“Mutluluğum dolup taşıyor, öylesine yaşamak istiyorum... sonra bir bakıyorum, araya bir hüzün, kasvet karışmış...”</p>

  <p>“Evet! Prometheus ateşinin cezası bu işte! Katlanacaksın bu kasvete, hatta seveceksin onu; sorulara, kuşkulara saygı duyacaksın: Hayatın fazla gelen, taşan lüksüdür bunlar. Daha çok da, kaba arzuların olmadığı mutluluğun doruğunda bulunurlar. Sıradan bir yaşamda doğmazlar: Hüznün, ihtiyaçların, eksikliklerin olduğu bir hayatta böyle sorulara yer yoktur. İnsanlar bu anlaşılmaz kuşkuları, kasvetli sorunları bilmeden yaşayıp giderler... Ama onlarla zamanında karşılaşanlar için bu sorular ağır yük değil, sevimli konuklardır...”</p>

  <p>Olga kararsız, “Ama başa çıkmak kolay değil onlarla,” dedi. İnsana sıkıntı, hemen her şeye karşı bir kayıtsızlık veriyorlar...” “Peki, çok uzun süre için mi? Ama sonra aydınlanıyor hayat. Sorularına cevap bulamayacağın dipsiz bir uçuruma indiriyorlar seni, hayata tekrar büyük bir sevgiyle bakmak zorunda kalıyorsun... Onların uyumalarına engel olmanı istiyorlarmış gibi, kendileriyle savaşmaya çağırıyorlar seni...”</p>

  <p>Olga yakınıyordu:</p>

  <p>“Birtakım bilinmezlikler, hayaletler yüzünden acı çekmek! Her şey apaydınlıkken, seni uykularından etmek için birden kapkara bir bulut çöküyor hayatının üzerine! Yapılabilecek bir şey yok mu yani?”</p>

  <p>“Olmaz olur mu: Yaşama direnci! Bu direnç yoksa sende, soruların olmadığı bir hayat da çekilmezdir zaten!”</p>

  <p>“Ne yapmak gerekiyor öyleyse? Teslim olup acı mı çekeceksin?” “Bir şey yapmayacaksın,” dedi Ştoltz. “Dayanıklılığını, sabrını güçlendirecek, yolunda kararlılıkla yürüyeceksin.”</p>

  <p>Olga’yı kucaklayarak sürdürdü konuşmasını:</p>

  <p>“Bizler, sen de, ben de birer dev değiliz. Manfred’ler, Faust’lar gibi zor sorunlara karşı sıkı bir savaşa girişmeyeceğiz; sorunların bizi çarpışmaya davetini kabul etmeyip, başımızı eğeceğiz, zor dakikaları uysalca geçiştireceğiz. Sonra hayat gene gülümseyecek bize ve mutluluk...”</p>

  <p>Olga sordu:</p>

  <p>“Peki ya o sorunlar hiç bırakmazlarsa peşimizi: Kaygılar giderek daha çok huzursuz etmeye başlarsa?..”</p>

  <p>“Ne çıkar ki bundan? O zaman hayatın yeni bir yönü olarak kabul ederiz bunu... Ama hayır, olmayacak bu, bizim hayatımızda olmayacak! Yalnızca senin bir kaygın değildir bu; insanlığın genel bir hastalığıdır. Bir damlası da senin üzerine sıçramış... Bir dayanağı, desteği yoksa, insanın hayattan kopması korkunç bir şeydir... Oysa bizim... Umarım, senin bu kaygıların benim tahmin ettiğim şeydir de, başka bir hastalığın belirtisi değildir... Öyle olsaydı çok daha kötü olurdu. İşte o zaman savunmasız, güçsüz kalırdım... Yoksa, birtakım kuşkular, sorunlar mutluluğumuzu nasıl alabilir elimizden, nasıl...”</p>

  <p>Ştoltz sözünün sonunu getiremedi. Olga heyecanla attı kendini onun kollarının arasına, boynuna sarıldı, kendinden geçmiş gibi bir an öyle kaldı.</p>

  <p>Yeniden mutluydu şimdi, sakindi, neşeliydi. Heyecanla fısıldadı: “Ne bilinmezlikler ne keder ne hastalık ne de ölüm!”</p>

  <p>Kocasını, o anda olduğu kadar tutkuyla hiçbir zaman sevmemiş gibi geliyordu ona.</p>

  <p>Ştoltz, sevecen bir ihtiyatlılıkla dolu batıl inançlı bir uyarıyla şöyle dedi:</p>

  <p>“Dua et de, kader bu yakınmalarını duymamış olsun, nankör biri saymasın seni! Verdiklerinin değerini bilmeyenleri hiç sevmez çünkü... Bu zamana kadar hayatı tanımaya çalıştın, artın bilincine varman, onu öğrenmen gerekiyor... Hele biraz bekle, hayatın içine gir, acılara, çabalara katları...” Ştoltz, karısının heyecanına cevap olarak, kendi kendine konuşuyormuş gibi sürdürdü konuşmasını, “Gücünü koru!”</p>

  <p>Hüznü de, çabayı da uzaktan görmüş gibi üzgün konuşuyordu. Olga susuyordu. Ştoltz’un üzgün olması bir anda çok etkilemişti onu. Kocasına güveni sonsuzdu, onun söylediklerine de inanıyordu. Ştoltz’un üzüntüsü ona da geçmişti, düşüncelere dalmıştı. Kocasına yaslanmış, hiç konuşmadan, ağır adımlarla yürüyordu. Kocasının dediği gibi, “öğrenme” zamanının geldiği, kendisini “hüznün ve çabanın” beklediği geleceğe Olga da Ştoltz gibi endişeyle bakıyordu.</p>

  <p>Şimdi başka bir rüya görmeye başlamıştı. O mavi gece yoktu artık. Önünde, hayatın bambaşka bir yüzü, kocasıyla baş başa olduğu, sınırsız bolluk içinde hiç de berrak, sakin olmayan bambaşka bir yüzü açılmaktaydı. Olga orada yoksulluğu, eksikliği, akan gözyaşlarını, kaçınılmaz özverileri, açlığı görüyor; şimdiye kadar tanımadığı, bilmediği yeni duyguların çığlıklarını, iniltilerini duyuyordu. Hastalıklar, işlerin bozukluğu, kocasının ölümü vardı orada...</p>

  <p>Ürperiyordu, kendini zayıf hissediyordu, ama bu yeni hayata cesaret dolu bir merakla bakıyor, dehşetle içinde onu her yanından inceliyor, kendi gücünü ölçüyordu... Bu rüyasında da ona ihanet etmeyen yalnızca aşkıydı. Yeni hayatta da güvenilir tek koruyucusu aşkıydı. Ama o bile biraz değişmişti!</p>

  <p>Bu hayatın sıcak soluğu, parlak ışığı, mavi gecesi yoktu; aradan yıllar geçtikten sonra bütün bunlar derin, katı hayatın içinde olan o uzak aşkın oyuncakları gibi geliyordu ona. Öpücük sesleri, kahkahalar yoktu orada; koruda, çiçekler arasında, doğanın, yaşamın bayramında içini titreten duygulu sohbetler de yoktu... Her şey “solmuş, kaybolmuştu”...</p>

  <p>Ama hiç solmayan, yok olmayan aşk bütün gücüyle, hayatın asıl kuvveti gibi her an okunuyordu yüzlerinde. Ortak acılı günlerinde sessiz bakışları sevgiyle doluydu, hayatın acılarına birlikte gösterdikleri direncin tutmaya çalıştıkları gözyaşlarında, bastırmaya çalıştıkları hıçkırıklarında sonsuz bir hüzün vardı...</p>

  <p>Olga’nın dumanlı hüznüne, sorularına usulca, uzak da olsa, apaçık, gözdağı içeren, başka belirgin birtakım rüyalar daha karışmaktaydı. Kocasının sağlam, ona huzur veren sözleri, ona duyduğu sınırsız güven Olga’nın içini rahatlatmaktaydı; böylece kafasındaki sorulardan, kasvetinden ve gelecekteki korkunç rüyalarından kurtuluyor, sağlam adımlarla yürümesini sürdürüyordu. “Duman”dan sonra annelik, ev hanımlığı görevleriyle dolu aydınlık bir sabah başlıyordu. Çiçeklik, tarlalar, kocasının çalışma odası kendine çekiyordu onu. Yalnızca kaygısız bir zevkle oynamıyordu hayatla; gizli ve canlı bir düşünceyle yaşıyor, geleceğe hazırlanıyor, bekliyordu...</p>

  <p>Giderek daha çok olgunlaşmaktaydı... Andrey geçmişte hayalini kurduğu ideal kadının ve karısının ulaşılmaz olduğunu görüyordu, ama bu kadın hayalinin soluk bir örneğini Olga’da görmekten mutluydu: Bu kadarını bile beklemiyordu çünkü.</p>

  <p>Öte yandan Ştoltz mağrur, tutkulu Olga’nın karşısında, basit bir kıskançlıkla değil, bu kristal hayatı bozmamak için, erkeklik gururunu en üst düzeyde tutmak amacıyla uzun yıllar, neredeyse ortak hayatları boyunca büyük çaba göstermişti. Çünkü, Olga’nın ona olan güveninin az da olsa sarsılması bu kristal yaşamın bozulmasına neden olabilirdi.</p>

  <p>Birçok kadının böyle bir şeye ihtiyacı yoktur: Bir kez kocaya vardıktan sonra kocalarının iyi veya kötü özelliklerini kabullenirler; girdikleri durumu, ortamı koşulsuz benimserler veya karşılarına çıkan ilk heyecana kendilerini uysalca bırakırlar; “Kaderim bu benim, bir kadınım, Tanrı zayıf yaratmış beni!” diyerek direnmeyi gerekli görmez, işi oluruna bırakırlar...</p>

  <p>Kocaları çevredeki insanlardan zekiyse ve bu zeki kocanın gözleri onların küçük kadın oyunlarına körse, erkeğinin bu özelliğiyle, inci gerdanlıklarıyla övünür gibi övünürler. Kocaları onların bu basit komedilerini, kimi zaman çirkinliklerini kazara fark edecek olursa, bu zeki adamdan sıkılmaya başlarlar, ona tahammül edemezler artık.</p>

  <p>Olga bu kör talih mantığına yabancıydı ve küçük kadın tutkularını, kapılmalarını anlayamıyordu. Seçtiği erkeğin kişiliğini, kendi üzerindeki haklarını bir kez kabullendikten sonra güvenirdi ona, bu nedenle de severdi, ya da Oblomov’a olduğu gibi güvenmezdi, o yüzden de sevmezdi.</p>

  <p>Ama o zamanlar adımları kararsızdı Olga’nın. Kişiliği henüz tam oturmamıştı. Yalnızca hayatı öğrenmeye çalışıyor, aklını ve kişiliğini tanımaya çalışıyor, bilinçleniyordu. Ruhu gelişmesini henüz tamamlamamıştı. Yaşam yolunun sırlarından habersizdi. Oysa şimdi Andrey’e körü körüne değil, bilinçli olarak inanıyor, onu idealindeki erkek olarak görüyordu. Ona ne kadar çok, ne kadar bilinçli inanıyorduysa, Ştoltz’un onun kendisini gördüğü yükseklerde durabilmesi, onun yalnızca aklının ve kalbinin değil, hayal dünyasının da kahramanı olarak kalması o ölçüde zorlaşıyordu. Olga da ona öylesine inanıyor, güveniyordu ki, kendisiyle onun arasında Tanrı’dan başka hiçbir aracıyı, mesafeyi tanımıyordu. Bu nedenle, Ştoltz’da bulduğu üstünlüklerin tekinin bile bir saç teli kadar azalmasına katlanamazdı. Onun kişiliğinde veya aklında bozuk her nota sarsıntılı bir uyumsuzluğa, karışıklılığa neden olurdu. Yıkılan mutluluk binasının altında kalırdı Olga. Gücü kalacak olsa, tekrar aramaya koyulurdu mutluluğu... Ama hayır, onun gibi kadınlar iki kez aldanmazlardı. Böylesine bir güveni, aşkı yitirdikten sonra onların tekrar ayağa kalkabilmesi olası değildir.</p>

  <p>Ştoltz, çiçekleri hiç solmayan bir ilkbaharda yaşadığı dopdolu, hareketli hayatında çok mutluydu ve bu hayatını var gücüyle korumaya çalışıyordu. Ancak, Olga’nın, yolunu ararken onu az kalsın kaybedeceğini, tek beden olan ikisinin ayrılabileceklerini hatırladıkça ruhunun derinliklerinden büyük bir korku yükseliyordu. Doğru yolu bulamayabilirdi çünkü Olga ve bu korkunç bir şey olurdu ki, o zaman Oblomov...</p>

  <p>Oblomov’un Olga’ya nasıl bir hayat sağlayacağım düşündükçe ürperiyordu Ştoltz! Hem de nasıl! Olga... her günü birbirinden farksız bir Olga... Bir köy hanımefendisi, çocuklarının bakıcısı, evinin kadını bir Olga... ve hepsi o kadar! Bütün sorunları, kuşkuları, yaşama tutkusunu, hepsini ev işlerine, bayram hazırlıklarına, konuk beklemeye, doğum günlerine, vaftiz törenlerine, aile toplantılarına ve kocasının uyuşukluğuna, uykusuna verecekti... O durumda nikah yalnızca bir formalite olurdu. Evlilikleri işin özü, amacı olmazdı. Ziyaretlerin, konuk kabullerinin, ziyafetlerin, akşam toplantılarının, boş konuşmaların bir çerçevesinden başka ne olabilirdi evlilikleri?.. Olga nasıl katlanacaktı böyle bir yaşama? Önce hayatın sırrını çözmek için çırpınacak, ağlayacak, acılar çekecek, sonra alışacak, şişmanlayacak, yiyecek, yatıp uyuyacak, aptallaşacaktı...</p>

  <p>Hayır, böyle yapmazdı Olga: Ağlardı, acı çekerdi, zayıflar, bir deri bir kemik kalır ve onu seven iyi yürekli, ama elinden bir şey gelmeyen kocasının kollarında ölürdü... Zavallı Olga!</p>

  <p>Ya da içindeki ateş sönmezdi, yaşama gücünü yitirmez, ayakta durmayı başarır, özgürlüğünü arzular, güçlü bir dişi kartalın (bir an için zayıf ellerin tutsak aldığı) kanatlarını çırparak, bir kayanın tepesinde gördüğü kendisinden güçlü bir erkek kartalın yanına uçması gibi kanat çırpardı... Zavallı İlya!</p>

  <p>Bir gün Andrey geçmişi hatırlatınca, “Zavallı İlya!” dedi.</p>

  <p>Bunu duyunca Olga ellerini, elişiyle birlikte dizlerinin üzerine bıraktı, başını geriye attı, derin düşüncelere daldı. Andrey’in sözü geçmişteki birçok şeyi hatırlatmıştı ona. Neden sonra sordu:</p>

  <p>“Ne yapıyordur acaba? Bunu öğrenmenin bir yolu yok mu, dersin?”</p>

  <p>Andrey omuz silkti.</p>

  <p>“Sanki, hala posta diye bir şeyin olmadığı, insanların birbirinden ayrıldıktan sonra birbirlerini ölmüş saydıkları, gerçekten de, onlardan bir daha haber almadıktan çağda yaşıyoruz.”</p>

  <p>“Dostlarından birine bir mektup daha yazsaydın: Hiç değilse bir haber alsaydık ondan...”</p>

  <p>“Kendisiyle ilgili bildiklerimizden başka bir şey öğrenemeyiz: Hayatta, sağlığı yerinde, aynı evde oturuyor. Dostlarımdan gelecek cevaplar olmadan da biliyorum bütün bunları. Ayrıca, durumunun nasıl olduğunu, nasıl yaşadığını, ruhu öldü mü, yoksa sönmekte olan bir kıvılcım içinde hala tütüyor mu, başkaları bilemezler bunu...</p>

  <p>“Ah, böyle söyleme, Andrey! Bunları duyunca fena oluyorum! Çok isterdim, ama öğrenmekten korkuyorum...”</p>

  <p>Olga neredeyse ağlayacaktı. Ştoltz, “Sonbaharda Petersburg’a gideceğiz, o zaman öğreniriz,” dedi.</p>

  <p>Olga, “Yalnızca öğrenmek yetmez, gereken her şeyi yapmalıyız...” diye karşılık verdi.</p>

  <p>“Ben yapmadım mı sanki? Az mı yola getirmeye çalıştım onu, işlerini düzeltmek için uğraştım... Bir mektup bile yazmadı! Yanındayken iyi, her şeyi yapmaya hazır, ama yanından uzaklaştın mı bitti... Tekrar uyumaya başlıyor. Bir ayyaşla uğraşır gibi uğraşacaksın onunla!”</p>

  <p>Olga sabırsızca karşı durdu kocasının dediğine:</p>

  <p>“Neden uzaklaşacaksın ki? Onunla çok kararlı ilgilenmek gerekiyor: Arabana atıp Oblomovka’ya götürmelisin onu. Yakında çiftliğimize döneceğiz: Bize yakın olur... Yanımıza alırız onu...” Andrey odanın içinde aşağı yukarı dolaşırken, “İşte bize bir uğraş daha!” dedi. “Üstelik, hiç bitmeyecek bir uğraş!”</p>

  <p>Olga, “Sıkar mı seni bu uğraş?” diye sordu. “Böyle bir uğraştan yakındığını ilk kez duyuyorum!”</p>

  <p>“Yakınmıyorum,” dedi Ştoltz, “Sesli düşünüyorum.”</p>

  <p>“Peki bu düşünce nereden çıktı şimdi? Kendi kendine, bunun sıkıcı olacağını, bize huzursuzluk vereceğini düşündün, değil mi?” Olga gerçeği öğrenmek istiyor gibi bakıyordu kocasının yüzüne. Ştoltz hayır anlamında salladı başını. “Hayır,” dedi. “Huzursuzluk vereceğini değil, yalnızca, bunun bir yaran olmayacağını söylüyorum. Bazen böyle düşündüğüm oluyor işte...”</p>

  <p>Olga Ştoltz’un sözünü kesti:</p>

  <p>“Böyle söyleme, böyle söyleme! Yoksa geçen hafta olduğu gibi gene hep onu düşünmeye, üzülmeye başlayacağım. Ona olan dostluk duygun, sevgin sönmüş olsa bile, yalnızca insani bir sevgiyle ilgilenmen gerekir onunla. Bu seni yoracaksa, ben tek başıma giderim, ona yardım ederim ve yanından ayrılmam. Benim ısrarlarıma dayanamaz, kıpırdar, canlanır. Biliyorum, onu tükenmiş, canlılığını yitirmiş görürsem çok dokunur bana bu, acı acı ağlarım... Belki de gözyaşlarını...”</p>

  <p>Ştoltz kesti Olga’nın sözünü:</p>

  <p>“Onu canlandırır sanıyorsun, öyle mi?”</p>

  <p>“Hayır, canlandırmaz, harekete geçirmez, ama en azından, çevresine bakınmaya zorlar onu, yaşam biçimini değiştirmesini, doğru dürüst bir hayata başlamasını sağlar. Çamurdan kurtulur, kendisi gibi insanların, bizlerin yanına döner. Evine gittiğimde bir anda uyanmış, durumundan utanmıştı...”</p>

  <p>Andrey şakayla sordu:</p>

  <p>“Eskiden olduğu gibi Aşık değilsin ya ona?”</p>

  <p>Olga, geçmişi düşünüyormuş gibi ciddi bir tavırla, dalgın, “Hayır!” dedi. “Eskiden olduğu gibi sevmiyorum onu, ama sevdiğim bir şey var onda, hala sadık olduğum, kimileri gibi, hiçbir zaman değiştirmeyeceğim bir şey...”</p>

  <p>“Kimler oluyor bu ‘kimileri’? Söyle, zehirli yılan, ısır beni, sok! Söyle, ben miyim ‘kimileri’? Yanılıyorsun! Gerçeği öğrenmek istiyorsan, dinle, onu sevmeyi ben öğrettim sana, az kaldı başını da derde sokacaktım. Ben olmasaydım, fark etmeden yanından geçer giderdin. Onun, hiç de başkalarından daha az zeki olmadığını, ama zekasının bir sürü saçmalıklarla dolu olduğunu, boş durmaktan uykuya daldığını ben söyledim sana. Senin için onun neden değerli olduğunu, onu hala neden sevdiğini söyleyeyim mi sana, ister misin?” Evet anlamında eğdi başını Olga.</p>

  <p>“Çünkü, onun zekasından çok, dürüstlüğü, sadık kalbi değerliydi senin için! Doğuştan en değerli özelliğidir bu onun. Hiçbir zaman en küçük bir değişikliğe uğratmadan taşımıştır bu özelliğini. Birtakım sarsıntılarla sendelemiş, düşmüştür, hayattan soğumuştur, kendini uykuya bırakmıştır, nihayet yenik düşmüştür, umutsuzluğa kapılmıştır, yaşam gücünü yitirmiştir, ama dürüstlüğünü, güvenirliliğini asla yitirmemiştir. Temiz kalbi asla sahteciliğe sapmamıştır, çamura bulanmamıştır. Süslü yalanlar hiçbir zaman çekmemiştir onu, yanlış bir yola saptıramamıştır. Varsın pislikler, kötülükler okyanusunun ortasında kalsın; varsın bütün dünya zehir saçsın, alt üst olsun... Oblomov yalanın arkasından asla gitmez, kalbi her zaman temiz, aydınlık, dürüsttür... Kristal gibi pırıl pırıl bir ruhu vardır. Böyle insanlar çok azdır, seyrektir. Toplumun incileridirler onlar! Onların kalbini hiçbir şeyle satın alamazsın. Böylelerine gönül rahatlığıyla güvenebilirsin! İşte sen bunun için hala bağlısın ona, ben de işte bu yüzden onun için bir şeyler yapmaktan, uğraşmaktan gocunmuyorum. Üstün özellikleri olan birçok insan tanıdım, ama kalbi onunki kadar temiz, aydınlık, yalın bir insanla karşılaşmadım. Çok insan sevdim, ama hiçbirini Oblomov kadar yürekten, derinden sevmedim. Onu tanıyan bir insanın onu sevmemesi imkansızdır. Sen de öyle düşünmüyor musun? Ona olan duygularını doğru anlamış mıyım?”</p>

  <p>Olga, başını elişine eğmiş, susuyordu. Andrey bir an düşüncelere daldı. Sonra kendine gelip, neşeyle ekledi:</p>

  <p>“Öyle değil mi? Başka ne olabilir? Ah!.. Az kaldı, ‘mavi gece’yi unutuyordum... ”</p>

  <p>Olga güldü, elişini çabucak bırakıp Andrey’e koştu, kollarını boynuna doladı, birkaç dakika heyecanla baktı gözlerinin içine, sonra düşüncelere daldı, başını kocasının omzuna koydu. Oblomov’un munis, dalgın yüzü, ayrılırlarken onun sitemine karşılık dudaklarında beliren o içten, uysal, acınacak, utangaç gülümsemesi geldi gözünün önüne... O anda öyle burkuldu ki yüreği, öyle acıdı ki ona...</p>

  <p>Kollarını kocasının boynundan çekmeden, “Bırakmayacaksın onu, değil mi? Terk etmeyeceksin?” dedi.</p>

  <p>“Asla! Onunla aramda beklenmedik bir uçurum açılmadıkça veya bir duvar yükselmedikçe, asla...”</p>

  <p>Olga öptü kocasını.</p>

  <p>“Petersburg’a gittiğimizde onun yanına götüreceksin beni, değil mi?”</p>

  <p>Andrey kararsızdı, susuyordu.</p>

  <p>Olga ısrar etti:</p>

  <p>“Götüreceksin, değil mi? Evet, götüreceksin!”</p>

  <p>Andrey, karısının kollarını boynundan çekmeye çalışarak, “Bak Olga, önce...” dedi.</p>

  <p>“Hayır, söyle, söz ver bana!”</p>

  <p>“Belki,” dedi Andrey. “Ama ilk gidişimde değil de, belki ikinci gidişimde. Çünkü senin neler hissedeceğini çok iyi biliyorum, eğer onun...”</p>

  <p>Olga kocasını susturdu:</p>

  <p>“Söyleme, söyleme! Evet, götüreceksin beni ona, ne gerekiyorsa, birlikte yapacağız. Sen tek başına yapamazsın, yapmak gelmez elinden!”</p>

  <p>Ştoltz, “Öyle olsun bakalım,” dedi. “Ama sinirlerin bozulacak, hem de belki uzun bir zaman için...”</p>

  <p>Karısı onu, bunu kabul etmek zorunda bıraktığı için canı sıkılmıştı. Olga, yerine otururken, “Unutma,” dedi, “söz verdin, ancak onunla aranda ‘beklenmedik bir uçurum açılmadıkça veya duvar yükselmedikçe...’ Bu söylediğini unutmayacağım.”</p>

  <h3 class="sgc-4 sgc-4" id="sigil_toc_id_40"><span class="sgc-1">IX</span></h3>

  <p class="px">Toprak sokakların, tahta kaldırımların, verimsiz bahçelerin, boynunda kopardığı ipiyle bir keçinin yol kenarındaki çitin dibinde sakin sakin otladığı otlakların veya uzanmış uyuduğu ısırgan kaplı hendeklerin üzerine derin bir sessizlik çökmüştü. Öğlen saatiydi, sokaktan geçmekte olan bir katibin yüksek ökçesinin tahta kaldırımdaki takırtısı vardı yalnızca. Bir pencerenin tül perdesi hafifçe kıpırdıyor, saksıların arasından bir memur karısının başı uzanıyor ya da bir bahçenin çiti üzerinden genç bir kızın güleç yüzü bir an görünüp kayboluyor, sonra tekrar memur karısının yüzü, arkasından gene genç kızın yüzü görünüyordu... Salıncaklarda sallanan kız çocuklarının çığlıkları duyuluyordu...</p>

  <p>Ama Pşenitsına’nın evi tam anlamıyla sessizdi. Küçük avlusuna girdiğinizde şiir dolu bir canlılıkla karşılaşıyordunuz: Tavuklar, horozlar telaşla kaçışıyor, köşelere saklanıyorlar, köpek havlamaya, zincirine asılarak size doğru atılmaya çalışıyor, Akulina ineği sağmasına ara veriyor, kapıcı odun yarmayı bırakıyor, ikisi de merakla ziyaretçiye bakıyordu.</p>

  <p>Kapıcı “Kimi aramıştınız?” sorusuna “İlya İlyiç” ya da “Agafya Matveyevna” cevabını alınca sesini çıkarmadan evin kapısını gösteriyor, sonra gene odun yarmayı sürdürüyordu. Ziyaretçi kum kaplı temiz yolda evin kapısına yürüyor, çıngırağın tertemiz bakır koluna asılıyor, kapıyı Anisya, çocuklardan biri, kimi zaman da Agafya Matveyevna veya seyrek olarak da Zahar açıyordu.</p>

  <p>Şimdi Pşenitsına’nın evinde, ağabeyinin zamanında bile olmayan bir bolluk, rahatlık vardı.</p>

  <p>Mutfakta, kilerde, yemek odasında raflar tabak çanakla, büyüklü küçüklü, yuvarlak, oval kaplarla, salça kavanozlarıyla, fincanlarla, çanak çömlekle, dökme demir, bakır veya toprak saksılarla doluydu. Agafya Matveyevna’nın yıllar önce rehinden geri aldığı ve bir daha rehine vermediği gümüş takımları Oblomov’unkilerle yan yana, dolaplardaydı. Dizi dizi irili ufaklı, geniş karınlı, minyatür çaydanlık, yanan kalp veya Çinli resmi olan, yaldızlı, işlemeli birkaç sıra porselen kase; kahve, tarçın, vanilya dolu kristal kavanozlar; zeytinyağı, sirke kapları... Ayrıca, raflar ev ilaçlarının, çeşit çeşit otlarların, kompreslerin, tozların, günlüklerin olduğu paketlerle, şişelerle, kutularla; dantelleri temizlemek, leke çıkarmak, ve benzeri için kullanılan sabunlarla, ev yapımı temizlik malzemesiyle doluydu. Yani, her taşra evinde, iyi her ev kadınının evinde bulacağınız her şey vardı burada. Agafya Matveyevna’nın, dolabın kapağını açtığında bunca şeyin karışık kokusu karşısında etkilenip başını birden yana çevirdiği bile oluyordu.</p>

  <p>Kilerde, farelerin yememesi için jambonlar, peynirler, şekerler, kurutulmuş balıklar, kurutulmuş mantar torbaları, kenar mahallelerde oturan Finlandiyalı kadınlardan alınma cevizler, her şey tavana asılıydı. Yerlerde katı yağ fıçıları, kapaklı büyük kaymak kapları, yumurta sepetleri, (daha neler, neler) sıra sıra diziliydi.</p>

  <p>Nuh’un gemisi gibi tıka basa dolu bu küçük evin her köşesinde, her rafında neler olduğunu tam ve her şeyiyle ayrıntılı anlatılabilmek için yeni bir Homeros’un kalemi gerekirdi.</p>

  <p>Büyük hanımefendi ile onun değerli yardımcısı Anisya için mutfak kutsal bir yerdi. Evde her şey el altında, yerli yerinde, tam bir düzen içinde, tertemizdi. Ancak, bütün evde gün ışığının da temiz havanın da hiç girmediği; evin hanımının da Anisya’nın becerikli, her şeyi tertemiz yapan elinin de hakkından gelemediği bir köşesi vardı. Zahar’ın odasıydı orası.</p>

  <p>Penceresi yoktu Zahar’ın odasının. Sürekli karanlık olduğu için, insanın yaşadığı bir in gibiydi. Zahar kimi zaman orada Agafya Matveyevna’yı, odaya bir çekidüzen vermek, odayı temizlemek planları yaparken gördüğünde ona pek kararlı bir ses tonuyla, fırçaların, ayakkabı boyalarının, çizmelerin nerede duracağına karar vermenin kadınların bileceği iş olmadığını; ayrıca, giysilerin yerlerde yığılı olmasının, yatağını köşede sobanın arkasına toz içine sermesinin, ne biçim şeyler giydiğinin kimseyi ilgilendirmediğini, bu yatakta yatanın da, bu giysileri giyenin de Agafya Matveyevna değil, kendisi olduğunu söylüyordu. Odasında bulundurduğu süpürgeye, tahta parçalarına, iki tuğlaya, bir fıçı dibine, iki kütüğe gelince, onlarsız yapamayacağını söylüyor, ama nedenini açıklamıyordu. Hem sonra, tozdan, örümceklerden yana bir sıkıntısı da yokmuş, kendisi onların mutfak işlerine burnunu sokuyor muymuş? Sözün kısası, onların da kendi işlerine bakmaları, onu rahat bırakmaları gerekirmiş.</p>

  <p>Bir gün odasında yakaladığı Anisya’ya öyle bağırıp çağırmış, göğsüne öyle bir dirsek vuracak gibi yapmıştı ki, kadıncağız soluğu dışarıda almış, bir daha kapıdan başını uzatıp odasına bakamaz olmuştu. Olay en yüksek makama, İlya İlyiç’e aksettirilince beyefendi olay yerini görmek, suçluyu sert bir biçimde cezalandırmak için gidip Zahar’ın odasının kapısını açıp başını uzatmış, odanın içine bir dakika kadar şöyle bir bakmış, yere tükürmüş, tek sözcük söylemeden oradan uzaklaşmıştı. Zahar, İlya İlyiç’in yere tükürmesinden sonra onda bir değişiklik olur umuduyla kapısına gelen Agafya Matveyevna ve Anisya’ya homurdanarak şöyle demişti:</p>

  <p>“Ne o, aldınız mı cevabınızı!..”</p>

  <p>Sonra da kaşlarını, favorilerini oynatan bir gülümseme yayılmıştı bütün yüzüne.</p>

  <p>Öteki odaların hepsi aydınlık, temiz, serindi. Rengi solmuş eski perdeler değiştirilmişti. Konuk odasıyla İlya İlyiç’in odasına mavili, yeşilli perdeler, kırmızı fistolu tüller asılmıştı. Hepsini Agafya Matveyevna kendi yapmıştı. Kar beyazı yastıklar neredeyse tavana kadar yükseliyordu. Yorganlar ipek kaplıydı. Büyük masalar Agafya Matveyevna’nın odasında yan yana dizilmiş, üzerlerine bu yorganlar serilip ipekle kaplanmış, İlya İlyiç’in ropdöşambrı onarılmıştı. Agafya Matveyevna her şeyi kendi elleriyle kesip biçmiş, aralara pamuklar koymuş, dikişini yapmış, diri göğüsleriyle işin üzerine eğilerek, dikkatle bakarak, hatta ipi çıkarması gerektiğinde, onu dişiyle kopararak yapmıştı bütün bunları. Büyük bir sevgiyle, bıkmadan usanmadan çalışıyordu. Düşündüğü tek şey yalnızca, bu yorganla ropdöşambrın çok sayın İlya İlyiç’i ısıtacağı, rahat ettireceğiydi.</p>

  <p>Oblomov günlerce divanda yatmış, Agafya Matveyevna’nın çıplak kollarının iğne iplikle birlikte ileri geri nasıl gidip geldiğini, çalıştığını seyretmişti. Oblomovka’da bir zamanlar olduğu gibi, iğne ipliğin hışırtısını dinlerken çok kez uyuyakalmıştı. Arada bir çalışmayı bırakmasını söylüyordu Agafya Matveyevna’ya:</p>

  <p>“Yeter çalıştığınız artık, yoruldunuz!”</p>

  <p>Agafya Matveyevna elini de, bakışını da işinden ayırmadan karşılık veriyordu:</p>

  <p>“Tanrı çalışanı sever!”</p>

  <p>İlya İlyiç’in önüne kahvesi birkaç yıl önce, buraya taşındığı ilk günlerde olduğu gibi gene özenle, pek güzel pişirilerek getiriliyordu. İşkembe çorbası, parmesan peynirli makarna, sebzeli börek, soğuk balık çorbası, evde besledikleri piliçler... hepsi hiç ara vermeden geliyordu önüne ve bu küçük evin monoton günlerini çeşitlendiriyordu.</p>

  <p>Evin iki yanında bahçe ve bağ olduğu için, herhangi bir şeyin engellemediği güneş sabahtan akşama kadar önce bir yandan, sonra öte yandan doluyordu evin içine. Kanaryalar neşeyle ötüyor; ıtır çiçeklerinin, çocukların zaman zaman kontun bahçesinden koparıp getirdikleri sümbüllerin nefis kokusu gerçek Havana purosunun dumanıyla ya da Agafya Matveyevna’nın kollarını hızla indirip kaldırarak dövdüğü tarçın ve vanilya kokusuyla karışarak küçük odanın içini dolduruyordu.</p>

  <p>İlya İlyiç’in hayatı sanki altın bir kafesin içinde geçiyor; yalnızca, mat bir cama yapılmış tablo gibi, gündüzlerin, gecelerin, mevsimlerin olağan değişimiyle sürüp gidiyordu. Başka bir değişiklik, özellikle de hayatı alt üst eden önemli, üzücü, acılı herhangi bir değişiklik genelde olmuyordu. Ştoltz, Oblomov’u Agafya Matveyevna’nın ağabeyinin elinden kurtardıktan, Tarantyev de İvan Matveyeviç’le birlikte artık görünmez olduktan sonra İlya İlyiç rahata kavuşmuştu. Şimdi çevresinde sade, iyi yürekli, onu seven, her şeyleriyle onun iyiliğini, rahatlığını, bir zorlukla karşılaşmamasını isteyen, bunun için çabalayan insanlar vardı.</p>

  <p>Agafya Matveyevna hayatının en güzel günlerini yaşıyordu. Hayatının, daha önce hiçbir zaman olmadığı gibi dopdolu olduğunu hissediyor, ama gene daha önce olduğu gibi bundan hiç söz etmiyor, ya da (daha doğrusu) böyle bir şey aklına gelmiyordu. Yalnızca, İlya İlyiç’e uzun ömür vermesi, onu her türlü “üzüntüden, öfkeden, eksiklikten” koruması için Tanrı’ya dua ediyor; bu arada kendisini de çocuklarını da evini de Tanrı’ya emanet ediyordu. Yüzünde her zaman, (başka birinin yüzünde pek görülemeyecek) bir mutluluk, rahatlık, doymuşluk ifadesi vardı.</p>

  <p>Şişmanlamıştı. Göğsü, omuzları aynı dolgunlukla, canlılıkla ışıyordu. Gözlerinde cana yakınlığın, hamaratlığın ışıltısı vardı. Bir zamanlar evi, her dediğini yapmaya hazır Anisya’yı, Akulina’yı, kapıcıyı yönetirkenki kendine güveni, sakinliği geri gelmişti. Eskiden olduğu gibi, gene dolaptan mutfağa, mutfaktan kilere giderken yürümüyor, süzülerek gidiyordu. Ne yaptığını çok iyi bilen bir insanın sakin tavrıyla düzenli emirler veriyordu.</p>

  <p>Anisya şimdi, eskiden olduğundan çok daha canlı, hareketliydi, çünkü yaptığı işler artmıştı: Eli her zaman doluydu. Durmadan çalışıyor, sağa sola koşturuyor, Agafya Matveyevna’nın her dediğini yetiştirmek için didiniyordu. Artık gözleri bile daha parlaktı. Burnu (o konuşan burnu) eskiden olduğundan daha çok kendini gösteriyor, onun telaşına, düşüncelerine, yapmayı düşündüğü şeye göre, dili sussa da burnu konuşuyordu. Anisya da Agafya Matveyevna da kendi konumlarına, görevlerine göre giyimliydiler. Ev sahibesinin ipek giysilerle, mantolarla, çizmelerle dolu bir gardırobu vardı. Bağcıklı başlıkları karşı yakadan, neredeyse Liteynaya’dan, ayakkabıları Apraksin ve Gostiniy çarşılarından, şapkaları (düşünebiliyor musunuz) Morskaya’dan geliyordu! İşleri bittiğinde, özellikle pazar günleri Anisya da yün giysiler giyiyordu.</p>

  <p>Yalnızca Akulina hala kuşağına sıkıştırdığı eteğiyle ortalarda dolaşıyor; kapıcı ise, yazın pazar günleri bile koyun postu gocuğunu sırtından çıkarmıyordu.</p>

  <p>Zahar için söylenecek bir şey yoktu bile. Eski gri frakını kendine ceket yapmıştı, pantolonunun ne renk olduğunu, kravatının neden yapıldığım söylemek ise olanaksızdı. İlya İlyiç’in çizmelerini temizledikten sonra gidip yatıyor, kalkınca kapının dibinde oturup arada bir sokaktan geçenleri boş bakışlarla izliyor ya da gidip yakındaki bakkal dükkanında oturuyor, eskiden, önceleri Oblomovka’da, sonra Gorohovaya’da neler yaptığını anlatıp duruyordu.</p>

  <p>Ya Oblomov? Çevresindeki huzurun, rahatlığın, bolluğun, sükunetin tam ve doğal bir yansıması vardı onda. Günlük yaşamına bakarak, üzerinde düşünerek her gün biraz daha çok alışmıştı bu hayata; ve sonunda kararını vermişti: Gidebileceği bir yer yoktu artık, öyle bir yeri araması da gerekmiyordu. Bir zamanlar hayalini kurduğu köyünde köylülerin, uşakların arasında, bolluk içinde hayal ettiği o şiir dolu hayattan uzak olsa da, idealindeki yaşamı bulmuş sayılırdı.</p>

  <p>Buradaki hayatı Oblomovka’daki hayatının (yalnızca renk, zaman ve yer olarak biraz değişik) bir devamı olarak görüyordu. Oblomovka’da olacağı gibi, burada da hayatın sıkıntılarından kolayca kurtulmuş, kendine huzur dolu, rahat bir yaşam sağlamıştı. İnsana acı veren istekleriyle, büyük sevinç şimşekleri çakan ufkundan gelen fırtınalarıyla, o fırtınaları izleyen yalancı ve büyük umutların hayalleriyle insanı bıktıran; insanın kendi düşüncesiyle boğulduğu, aklının yüceldiği, durmadan dinlemeden mücadele ettiği bir savaş alanı olan hayatın darbelerinden kurtulduğu için seviniyordu. Mücadele ile bir şeyler elde etmenin hazzını tatmadığı için, kafasında böyle bir şeyi yadsıyor ve huzuru ancak, harekete yabancı, savaşı, hayatı bilmeyen, unutulmuş bir köşede bulabiliyordu.</p>

  <p>Hayal gücü alevlendiği, unutulmuş, gerçekleştirilememiş umutları hatırladığı, hayatını boşa harcadığı için kendi kendine sitem ettiği zamanlar uykuları kaçıyor, uyanıp yatağından fırlıyor, kaybolan bir hayatın arkasından bazen umutsuzca acı gözyaşları döküyordu. Ardından çevresine bakınıyor, kendini geçici hazlara bırakıp, akşam güneşinin kızıl ufukta nasıl usulca kaybolmakta olduğuna bakarak düşüncelere dalıp avunuyor; sonra yaşamın kendiliğinden böyle sönüp gitmediğine, öyle yaratıldığına, hatta önceden böyle planlandığına, insan hayatının ideal huzurlu yanını göstermek için kendisinin böyle yaratıldığına karar veriyordu.</p>

  <p>Payına, hayatın fırtınalı yanlarını göstermek, yaratıcı ve yok edici güçlerle savaşmak düşen insanların da olduğunu düşünüyordu. Herkesin bir görevi vardı!</p>

  <p>Oblomovkalı Eflatun’un sonunda vardığı felsefe buydu işte. Bu felsefe sorunların, sert görev duygularının, amaçların arasında uyutmuştu onu! Arenaya çıkacak bir gladyatör gibi değil, mücadelenin sakin bir seyircisi olarak çıkmıştı ortaya. Ürkek, tembel ruhu mutluluğun heyecanlarına da, hayatın darbelerine de dayanamazdı. Bu nedenle, yaşamı yalnızca bir köşesinden almıştı, ondan bir şeyler elde etmesine, bir şeylerden pişmanlık duymasına gerek yoktu.</p>

  <p>Yıllar geçtikçe bu çeşit heyecanları, pişmanlıkları giderek seyrekleşmişti ve kendi elleriyle yarattığı geleceğinin bu sıradan, geniş tabutunun içine, kendi mezarlarını kendileri kazan keşişler gibi girmişti.</p>

  <p>Çiftliğini düzene koymayı, oraya taşınmayı düşünmüyordu artık. Ştoltz’un görevlendirdiği kahya, düzenli olarak oldukça iyi para gönderiyordu ona. Noel’de köylüler gerekli her şeyi getiriyorlardı. Evde bolluk, neşe vardı. İlya İlyiç bir çift at bile satın almıştı. Ama güvenli olması için öyle atlar seçmişti ki, ancak üçüncü kırbaçtan sonra kapının önünden harekete geçiyorlardı. İlk iki kırbaçta atlardan biri kıpırdıyor, yana doğru bir adım atıyor, sonra öteki boynunu kaldırıp sırtını, kuyruğunu oynatıyor, daha sonra başlarını sallaya sallaya yürümeye başlıyorlardı. Vanya’yı Neva’nın karşı yakasındaki okula da, Agafya Matveyevna’yı alışverişe de onlar götürüyordu.</p>

  <p>Karnavala, yaz yortusunda gezilere, panayırlara bütün aile arabaya binip İlya İlyiç’le birlikte gidiyordu. Kimi zaman loca kiralayıp gene hep birlikte tiyatroya gittikleri de oluyordu.</p>

  <p>Yazın İlya günü arabayla kent dışına, Barut fabrikasına dolaşmaya gidiyorlardı. Kısacası, yaşamın yıkıcı darbeleri bir gün küçük, sakin köşelere de ulaşmayacak olsaydı, evde hayat acı değişiklikler olmadan, olağan seyriyle devam edecekti. Ne var ki, dağları, uçsuz bucaksız gökleri kökünden sarsan bir yıldırımın gümbürtüsü, çok daha hafif olsa da, bir fare deliğinde bile duyulur, ne var ki, orada çok daha etkili olur.</p>

  <p>İlya İlyiç, Oblomovka’da olduğu gibi burada da iştahla, bol bol yiyor, tembel tembel dolaşıyor, bir şeylerle ilgileniyor, ama hemen hiçbir şey yapmıyordu. Yaşının ilerlemiş olduğuna aldırmadan çok fazla şarap, ev yapımı votka içiyor, gene hiç aldırmadan, yemek sonraları yatıp uzun uzun uyuyordu da. Sonra bir anda her şey değişti...</p>

  <p>Bir gün gündüz uykusundan uyandıktan sonra divandan kalkmak istedi İlya İlyiç, ama kalkamadı; seslenmek istedi, seslenemedi. Korku içinde, yardım istemek amacıyla elini sallayabildi yalnızca.</p>

  <p>Zahar’la yalnız yaşıyor olsaydı sabaha kadar sallardı elini ve öldüğü ancak ertesi sabah anlaşılırdı. Oysa şimdi Agafya Matveyevna’nın gözü Tanrı’nın gözü gibi, sürekli onun üzerindeydi; İlya İlyiç’in iyi olmadığını hissetmesi için akla değil, kalbinin duyarlılığına ihtiyacı vardı yalnızca. Bunu hissetmesiyle, Anisya’nın arabaya binip doktora koşması bir olmuştu. Bu arada Agafya Matveyevna da hastanın başına buz koymuş, pek değerli ilaç dolabından çeşitli sıvılar, merhemler çıkarmış, bu gibi durumlarda yapılması gerektiğini bildiği, duyduğu her şeyi yapmıştı. Zahar bile, aceleden ancak tek çizmesini giymiş, bir ayağı çıplak, doktorla, ev sahibesiyle, Anisya’yla birlikte efendisinin çevresinde dört dönüyordu.</p>

  <p>İlya İlyiç’i kendine getirdiler, doktor kan aldı ondan ve sonra bunun bir beyin inmesi olduğunu, yaşam biçimini değiştirmesinin gerektiğini söyledi.</p>

  <p>Votkayı, şarabı, birayı, kahveyi çok seyrek, çok az içecek; artık yağlı, etli, baharatlı yemekler yemeyecekti. Bütün bunların yanında gündüzleri hareketli olacak, yalnızca geceleri, o da ölçülü uyuyacaktı.</p>

  <p>Agafya Matveyevna olmasaydı bütün bunlar sözde kalırdı kuşkusuz. Ama kadın bu düzeni eve öyle bir yerleştirmişti ki, evde herkes uyuyordu bu düzene. Agafya Matveyevna kurnazlıkla olsun, iyilikle olsun, Oblomov’u şaraptan da, yemek sonrası uykulardan da, yağlı böreklerden de uzak tutmayı beceriyordu.</p>

  <p>İlya İlyiç uykuya dalar gibi olduğunda odada bir sandalye sanki kendiliğinden devriliveriyor ya da bitişik odada eski, işe yaramayan bir tabak düşüp şangır şungur kırılıyor, o da olmazsa, en azından çocuklar gürültü etmeye başlıyorlardı. Bu da işe yaramazsa, Agafya Matveyevna tatlı sesiyle, İlya İlyiç’e bir şey soruyordu. Bahçenin yolu bağa kadar uzatılmıştı. İlya İlyiç orada sabah akşam iki saat yürüyüş yapıyordu. Agafya Matveyevna da eşlik ediyordu ona. Eşlik edemediği zamanlar ise Maşa’yı, Vanya’yı veya hiçbir şeye itiraz etmeyen eski dost Alekseyev’i katıyordu yanına.</p>

  <p>İşte, Vanya’nın omzuna dayanmış, ağır ağır yürüyordu İlya İlyiç. Artık delikanlı olmuştu Vanya. Liseli üniforması üzerinde, güçlükle dik durmaya, İlya İlyiç’in yürüyüşüne ayak uydurmaya çabalar çabuk adımlar atmaya çalışıyordu. İnme geldikten sonra İlya İlyiç bir bacağını rahat kullanamıyordu.</p>

  <p>“Hadi Vanyacığım, odaya gidelim artık!” dedi.</p>

  <p>Tam kapıya yönelmişlerdi ki, Agafya Matveyevna çıktı karşılarına. İçeri girmelerine izin vermeden sordu:</p>

  <p>“Bu kadar erken nereye gidiyorsunuz?”</p>

  <p>“Ne erkeni! Yirmi kez yolun sonuna kadar gidip geldik, buradan çite kadar elli sajen<a href="../Text/DiPNOTLAR.xhtml#a54" id="k54"><sup>[54]</sup></a> yani iki versti yürüdük.”</p>

  <p>Agafya Matveyevna Vanya’ya döndü:</p>

  <p>“Kaç kez gidip geldiniz?”</p>

  <p>Çocuk ne diyeceğini bilemedi.</p>

  <p>Agafya Matveyevna onun gözlerinin içine sertçe bakarak, “Yalan söylemeye kalkma,” dedi, “Gözlerime bak, yalan söylersen hemen anlarım! Unutma, sonra pazar günü bir yere gidemezsin!”</p>

  <p>“Hayır, anneciğim, aslında ancak... on iki kez gidip geldik.”</p>

  <p>“Ah, seni yaramaz!” dedi Oblomov. “Hep akasya dallarını kırıp duruyordun, saymıyordun ki, ama ben her gidiş gelişimizi saydım...” Agafya Matveyevna kapıyı İlya İlyiç’le Vanya’nın yüzüne kaparken, “Hadi, biraz daha yürüyün!” dedi. “Balık çorbası henüz hazır değil.”</p>

  <p>Oblomov ister istemez sekiz kez daha gidip geldikten sonra odasına girdi.</p>

  <p>Orada büyük, yuvarlak masanın üzerinde dumanı tüten balık çorbası onu bekliyordu. Oblomov divana, her zamanki yerine oturdu, Agafya Matveyevna hemen sağındaki sandalyeye ilişti. Solundaki sürgülü bebek iskemlesinde ise üç yaşlarında bir bebek oturuyordu. Bebeğin hemen yanında, şimdi on üç yaşında olan Maşa, Maşa’nın yanında da Vanya vardı. Ve nihayet, İlya İlyiç’in karşısında, o gün konukları olan Alekseyev yerini almıştı. Agafya Matveyevna, Oblomov’un tabağına yemek koyarken, “Durun size biraz da tatlı su levreği vereyim,” dedi. “Bugün çok iri bir levrek buldum balıkçıda.”</p>

  <p>“Yanında bir de börek olsaydı ne iyi giderdi!” dedi Oblomov.</p>

  <p>Agafya Matveyevna, “Unuttum, inanın unuttum!” dedi. “Akşamüzeri aklımdaydı, ama gene unutmuşum. Her şeyi unutur oldum artık.” Alekseyev’e dönüp ekledi, “Bakın İvan Alekseyeviç, sizin köftenizin yanına lahana pişirmeyi de unuttum. Bağışlayın...”</p>

  <p>Bunu da numaradan söylemişti.</p>

  <p>“Hiç önemli değil,” dedi Alekseyev. “Böyle de yiyebilirim.”</p>

  <p>Oblomov, “Sahi gerçekten, Alekseyev için neden jambon veya biftekti bezelyeli pişirmediniz?” diye sordu. “Sever o böyle şeyleri...”</p>

  <p>“Kendim gittim aradım İlya İlyiç, doğru dürüst biftek yoktu!” Alekseyev’e dönüp ekledi:</p>

  <p>“Ama sizin için vişne şurubuyla pelte yaptırdım. Biliyorum öyle şeyleri seviyorsunuz...”</p>

  <p>Pelte İlya İlyiç için zararlı değildi ve bu yüzden, her şeye “evet” diyen Alekseyev sevmeliydi ve yemeliydi pelteden.</p>

  <p>Yemekten sonra Oblomov’un yatmasına hiç kimse, hiçbir şey engel olamazdı. Çoğunlukla hemen orada divana sırt üstü uzanır, dinlenirdi. Onun uyumaması için Agafya Matveyevna divanın kenarına kahvesini koyar, çocuklar halının üzerinde oynamaya başlar, İlya İlyiç de ister istemez onlara katılmak zorunda kalırdı.</p>

  <p>Bebeği kızdırmaya çalışan Vanya’yı azarlardı:</p>

  <p>“Canını sıkma küçük Andrey’in, Vanya... ağlayacak şimdi!” Ya da bebek bir sandalyenin altına girmeye çalışırsa sevgiyle uyarırdı Maşa’yı, “Maşacığım, dikkat et, Andreycik başını sandalyeye çarpacak!”</p>

  <p>Maşa koşar, “kardeşini” (bebeğe “kardeşim” diyordu Maşa) yakalardı.</p>

  <p>O akşam bir sessizlik vardı odada. Agafya Matveyevna kahvenin hazır olup olmadığına bakmak için mutfağa gitmişti. Çocuklar sakindi. Yalnızca, Oblomov’un önce derinden, sonra giderek yükselen horlaması duyuluyordu. Agafya Matveyevna dumanı tüten kahveyle odaya girdiğinde, arabacı kulübesinden gelir gibi bir horlama duyunca şaşırdı. Alekseyev’e sitemli bakarak, salladı başını.</p>

  <p>Alekseyev, kendini savundu:</p>

  <p>“Uyandırmaya çalıştım kendisini, ama dinlemedi.”</p>

  <p>Agafya Matveyevna aceleyle kahveyi masaya bıraktı, yerden küçük Andrey’i kaptığı gibi divana, İlya İlyiç’in yanına koydu. Bebek İvan İlyiç’in üzerine çıktı, yüzüne kadar gitti, burnunu yakaladı.</p>

  <p>Birden uyandı İlya İlyiç, telaşlı, “Ah! Ne oluyoruz?” dedi. “Kimdir bu?”</p>

  <p>Agafya Matveyevna gülümseyerek, “Uyuyakalmışsınız, Andreycik de üzerinize çıkıp uyandırdı sizi,” dedi.</p>

  <p>İlya İlyiç bebeği kucağına alırken kendini savundu:</p>

  <p>“Ne zaman uyuyakalmışım? Küçücük kollarıyla nasıl üzerime çıkmaya çalıştığını fark etmedim mi sanıyorsunuz? Her şeyin farkındaydım! Ah, yaramaz, nasıl da yakaladı burnumu!” (Bebeği sevmeye başladı.) “Ben de seni böyle yaparım işte! Hadi bakalım, al sana, al sana!” Sonra yere bıraktı çocuğu, derin bir göğüs geçirdi. Alekseyev’e döndü:</p>

  <p>“Bir şeyler anlatın İvan Alekseyeviç!”</p>

  <p>“Her şeyi konuştuk İlya İlyiç,” diye karşılık verdi Alekseyev. “Konuşacak başka bir şey kalmadı.”</p>

  <p>“Kalmadı olur mu? Her an toplumun içindesiniz, yeni bir şey yok mu? Sanırım, gazeteleri okuyorsunuz?”</p>

  <p>“Evet, ara sıra okuyorum, ya da başkaları okuyor, anlatıyorlar, ben de onların anlattıklarını dinliyorum. Dün de Aleksey Spiridoniç’ın üniversite öğrencisi oğlu yüksek sesle okuduğuna göre...” “Ne okuyordu?”</p>

  <p>“İngilizler bir yere silah ve barut yolluyorlarmış. Aleksey Spiridoniç savaş çıkacağını söylüyor.”</p>

  <p>“Nereye silah yolluyorlarmış?”</p>

  <p>“İspanya’ya mı Hindistan’a mı... hatırlamıyorum, ama elçi çok kızmış buna...”</p>

  <p>“Hangi elçi?”</p>

  <p>Alekseyev bakışını tavana kaldırıp hatırlamaya çalıştı.</p>

  <p>“Onu da hatırlamıyorum.”</p>

  <p>“Kiminle olacakmış bu savaş?”</p>

  <p>“Yanılmıyorsam, bir Türk paşasıyla.”</p>

  <p>İlya İlyiç bir an sustuktan sonra sordu:</p>

  <p>“Ee, politikayla ilgili başka ne haberler var?”</p>

  <p>“Gazetelerin yazdığına göre, dünya giderek soğuyormuş, bir gün gelecek, buzla kaplanacakmış.”</p>

  <p>“Bu politikayla ilgili bir haber mi şimdi?” dedi Oblomov.</p>

  <p>Alekseyev ne diyeceğini bilemedi. Hatasını düzeltmeye çalıştı:</p>

  <p>“Dimitri Alekseyeviç önce politikadan söz ediyordu, sonra sonunu getirmeden bir şeyler okumaya başladı. Bunun edebiyat olduğunu ben de biliyorum kuşkusuz.”</p>

  <p>Oblomov, “Edebiyatla ilgili neler okudu?” diye sordu.</p>

  <p>“En iyi edebiyatçıların Dimitriyev, Karamzin, Batyuşkov ve Jukovski olduğunu...”</p>

  <p>“Ya Puşkin?”</p>

  <p>“Puşkin’in adı geçmiyordu. Nedenini kendi kendime ben de sordum! Öyle ya, bir dahidir Puşkin!”</p>

  <p>Bir sessizlik oldu. Agafya Matveyevna gidip elişini getirdi, arada İlya İlyiç’e, Alekseyev’e bakarak, bir yerde herhangi bir düzensizlik, bir gürültü var mı, mutfakta Zahar ile Anisya kavga ediyorlar mı, Akulina kapları yıkıyor mu, avlu kapısı gıcırdadı (yani kapıcı “meyhaneye” sıvıştı) mı diye kulak kabartarak, iğneyi batırıp çıkarmaya başladı.</p>

  <p>Oblomov sessizliğe gömülmüş, düşüncelere dalmıştı. Ama ne uyukluyordu ne de tamamen uyanıktı. Düşüncelerini, hiçbir şeyin üzerinde toplamadan başıboş dolaştırıyor, kalbinin düzenli atışını sakin sakin dinliyor, arada gözlerini düzenli olarak, bakışını hiçbir şeye doğrultmamış biri gibi kırpıştırıyordu. Belirsiz, anlaşılmaz hayallere dalmış gibiydi.</p>

  <p>Seyrek de olsa, insana bazen bir an, geçmişte bir yerde yaşadığı duygu dolu bir dakikayı tekrar yaşıyormuş gibi gelir. O anı rüyasında mı görmüştür, geçmişte o anı yaşamış mıdır, hatırlamaz. Ama aynı şeyler bir zaman konuşulmuştur: Hayal gücü o olayı tekrar canlandıramaz, hatıralar canlanmaz, hüzün çöker insanın içine. Şimdi aynı şey Oblomov’a olmuştu. Bir zamanlar bir yerde yaşadığı o huzuru yaşıyordu. Duvar saatinin sarkacı tik tak ediyor, dişle kopartılan ipliğin sesi duyuluyor, tanıdık sözcükler, fısıltılar tekrarlanıyordu: “İpliği iğneye geçirmeyi bir türlü beceremiyorum; Maşa, senin gözlerin keskindir!”</p>

  <p>İlya İlyiç kendinde değilmiş gibi, bir şey düşünmeden bakıyordu Agafya Matveyevna’nın yüzüne ve hiç yabancı olmayan, bir yerde gördüğü bir yüz, belleğinin derinliklerinde öne çıkıyordu. Bu sesi ne zaman, nerede duyduğunu hatırlamaya çalışıyordu.</p>

  <p>Ve baba evinde yalnızca bir şamdanın yandığı loş, geniş konuk salonunda yuvarlak bir masada, toprağı bol olsun annesini konuklarıyla otururken görüyordu: Kadınlar sessizce örgü örüyorlardı; babası hiç konuşmadan salonun içinde bir aşağı bir yukarı dolaşıyordu. Bugünle geçmiş birbirine karışmıştı.</p>

  <p>Kendini ırmaklarından bal ile süt akan, insanların ekmek elden su gölden yaşadığı, altın gümüş sırmalı giysiler giydiği bir masal ülkesinde görüyordu.</p>

  <p>Düşlerin, masalların anlatıldığını, tabak çanak seslerini, bıçak şıngırtılarını duyuyor, dadısına sokuluyor, onun yaşlılıktan titreyen sesini dinliyordu. Dadısı, Agafya Petrovna’nın hayalini göstererek “Militrisa Kirbityevna” diyordu.</p>

  <p>Sanki aynı bulut, o zaman olduğu gibi, masmavi gökyüzünden geçiyor, aynı rüzgar pencereden içeri giriyor, saçlarını okşuyordu; Oblomov’un Hint horozu penceresinin önünde dolaşıyor, ötüyordu.</p>

  <p>İşte, köpek havladı: Bir konuk geldi galiba. Verhlyova’dan Andrey babasıyla gelmiş olmasın? Onun için bir bayram demekti bu. Gerçekten de gelen Andrey’di: Ayak sesleri yaklaşıyor, giderek yaklaşıyor, kapı açılıyor... “Andrey” diye haykırıyor İlya İlyiç. Gerçekten de Andrey’dir karşısındaki, ama çocuk Andrey değil, orta yaşlı Andrey...</p>

  <p>Ayıldı Oblomov: Ştoltz hayalinde değil, gerçekten karşısındaydı.</p>

  <p>Agafya Matveyevna hemen kucağına aldı bebeği, masanın üzerindeki elişini topladı, çocuklarla birlikte odadan çıktı. Bu arada Alekseyev de kaybolmuş, Ştoltz ile Oblomov odada yalnız kalmışlardı. Bir şey söylemeden, kıpırdamadan birbirinin yüzüne bakıyorlardı. Ştoltz bakışını Oblomov’un gözlerinin içine dikmiş, ona öyle bakıyordu.</p>

  <p>Oblomov, bir aşığın uzun bir ayrılıktan sonra sevgilisini karşısında gördüğünde sorması gibi, heyecandan zor işitilir bir sesle sordu:</p>

  <p>“Sen misin, Andrey?”</p>

  <p>Andrey alçak sesle, “Evet,” dedi, “benim. Sen hayatta mıydın? Sağlığın nasıl?”</p>

  <p>Oblomov sarıldı ona, göğsüne bastırdı dostunu. Cevap yerine, uzun bir “ah” çekti. Bu “ah”ta uzun zamandır, ayrıldıkları günden bu yana belki de hiçbir zaman, hiç kimse, hiçbir şey için çekmediği bu “ah”ta ruhunda sakladığı hüznün ve sevincin hepsi birden vardı. Oturup, tekrar birbirine bakmaya başladılar.</p>

  <p>“İyi misin?” diye sordu Andrey.</p>

  <p>“Evet, şimdi iyiyim, Tanrı’ya şükürler olsun.”</p>

  <p>“Hasta falan miydin?”</p>

  <p>“Evet, Andrey. Felç geçirdim...”</p>

  <p>Andrey telaşlı, yakın bir ilgiyle sordu:</p>

  <p>“Ne diyorsun? Aman Tanrım! Bir aksaklık bırakmadı ya bir yerinde?”</p>

  <p>“Bıraktı, sol bacağımı rahat hareket ettiremiyorum...”</p>

  <p>“Ah İlya, ah! Ne oldu sana? İyice bırakmışsın kendini! Bunca zaman neler yaptın? Şaka değil, beş yıldır görüşmüyoruz!”</p>

  <p>Oblomov içini çekti. Ştoltz sordu:</p>

  <p>“Neden gelmedin Oblomovka’ya? Neden bir kez olsun, yazmadın?”</p>

  <p>Oblomov üzgün, karşılık verdi:</p>

  <p>“Ne söyleyebilirim sana, Andrey? Biliyorsun beni, artık bir şey sorma!”</p>

  <p>Ştoltz odaya bir göz gezdirdikten sonra, “Hep burada, bu evde yaşadın öyle mi?” diye sordu. Hiçbir yere kımıldamadın?</p>

  <p>“Evet, hep buradayım... Artık bir yere de gitmem!”</p>

  <p>“Ne dedin? O kadar kararlı mısın?”</p>

  <p>“Evet, Andrey... kararlıyım.”</p>

  <p>Ştoltz dikkatle baktı Oblomov’un yüzüne. Düşündü, odanın içinde dolaşmaya başladı. İlya İlyiç sordu ona:</p>

  <p>“Olga Sergeyevna nasıl? Sağlığı yerinde mi? Şu anda nerede? Hatırlıyor mu?..”</p>

  <p>Sözünün sonunu getiremedi.</p>

  <p>“Sağlığı yerinde ve daha dün ayrılmışsınız gibi hatırlıyor seni. Nerede olduğunu şimdi söyleyeceğim sana.”</p>

  <p>“Ya çocuklar nasıl?”</p>

  <p>“Çocuklar da iyi... Söylesene, İlya: Burada kalmaya kararlı olduğun bir şakaydı, değil mi? Ben seni alıp bize, köye götürmek için geldim buraya...”</p>

  <p>Oblomov kapıya bakıp sesini alçalttı.</p>

  <p>“Hayır, olmaz!” (Telaşlandığı belliydi.) “Hayır, başlama lütfen, sakın bir şey söyleme...”</p>

  <p>“Neden? Neyin var?” dedi Ştoltz. “Biliyorsun. Uzun zaman önce üzerime aldım ben bu görevi. Bugüne kadar çeşitli işler engel oldu, ama serbestim artık. Bizimle birlikte, bizim yakınımızda olmalısın. Olga’yla böyle karar verdik, öyle de olacak. Neyse ki, böyle buldum seni, daha kötü bir durumda olabilirdin. Oysa sanıyordum ki... Evet, gidiyoruz!.. Seni zorla götürmeye kararlıyım! Hayatını değiştirmelisin, anlıyor musun, nasıl...”</p>

  <p>Oblomov, Ştoltz’u sabırsızlıkla dinliyordu. Yalvarır gibi, “Aman, sessiz ol!” dedi. “İçerdekiler...”</p>

  <p>“Ne olmuş içerdekilere?”</p>

  <p>“Duyarlar... Ev sahibesi gerçekten gitmek istediğimi sanır...” “Ona ne? Ne sanırsa sansın varsın!”</p>

  <p>Oblomov birden, kendisinden hiç beklenmeyen bir ses tonuyla karşılık verdi:</p>

  <p>“Ah, nasıl olur! Bak Andrey! Boşuna acı çektirme bana, kandırmaya çalışma beni. Burada kalacağım ben!”</p>

  <p>Ştoltz hayretle baktı arkadaşının yüzüne. Oblomov sakin ve kararlı bakıyordu ona.</p>

  <p>“Sen bitmişsin İlya!” dedi. “Bu ev, bu kadın... bu hayat... Hayır, olamaz. Gidiyoruz, gidiyoruz!”</p>

  <p>Oblomov’u kolundan yakalayıp kapıya doğru çekmeye başladı. Oblomov direniyordu:</p>

  <p>“Neden götürmek istiyorsun beni? Nereye götüreceksin?”</p>

  <p>Ştoltz sert, neredeyse emir verircesine, ısrar ediyordu:</p>

  <p>“Bu çukurdan, bataklıktan kurtarıp özgürlüğün, sağlığın olduğu olağan dünyaya çıkaracağım seni! Nerede olduğunun farkında mısın sen? Ne durumda olduğunu biliyor musun? Kendine gel! Böyle bir ortamda yaşamak, tarla faresi gibi bir delikte yatıp uyumak mıydı senin amacın? O günleri hatırlasana...”</p>

  <p>Oblomov, “Hatırlatma, geçmişi karıştırma...” dedi. “O günleri geri getiremezsin!” (Yüzünden, son derece kararlı olduğu belliydi.) “Beni ne yapmayı düşünüyorsun? Beni sürüklemek istediğin o dünyayla ilişkimi çoktan koparıp attım ben. Kopmuş iki parçayı birleştiremezsin artık! Bu deliğe hasta yanımla bağlandım ben. Buradan çıkarmaya kalkışırsan, öldürürsün beni.”</p>

  <p>“Peki ama, çevrene bakıver bir, nasıl insanların arasında yaşadığına bak!”</p>

  <p>“Bunu biliyorum, hissediyorum... Ah Andrey, her şeyin farkındayım, her şeyi anlıyorum. Böyle bir ortamda bulunmamın utancını yıllardır yaşıyorum! Ama gene de seninle köye gelemem, bunu istesem bile, yapamam... Belki bundan önceki gelişinde olabilirdi... Ama artık...” (Başını önüne eğdi Oblomov, bir süre sustu.) “Artık çok geç... Git buradan, benimle ilgilenmeyi bırak. Dostluğunu hak ediyorum, Tanrı görüyor bunu, ama çabana değmiyorum...”</p>

  <p>“Hayır, İlya, farkındayım, bana bir şey söylemek istiyorsun sen, ama söyleyemiyorsun. Ancak, ne olursa olsun, götüreceğim seni buradan, götüreceğim, çünkü sanırım...” (Bir an sustu Ştoltz.) “Bak ne diyeceğim İlya, hadi üstüne bir şey al, bana gidelim, akşama kadar bende otur. Anlatacağım çok şey var sana: Dünyada neler oluyor, bilmiyorsun, duymadın, değil mi?”</p>

  <p>Oblomov Ştoltz’un yüzüne soru dolu gözlerle bakıyordu. Ştoltz konuşmasını sürdürdü:</p>

  <p>“Kimseyle görüştüğün yok, herkesle ilişiğini kesmişsin... Hadi gidelim, her şeyi anlatacağım sana... Şu anda dışarıda, arabada kim var, biliyor musun, beni bekliyor... Şimdi buraya çağıracağım onu!”</p>

  <p>Oblomov birden, dehşet içinde haykırdı:</p>

  <p>“Olga!” (Yüzü bile değişmişti.) “Yalvarırım, getirme onu buraya, hadi git artık! Güle güle, yolun açık olsun, hadi, lütfen!”</p>

  <p>Neredeyse zorla kapıya doğru itiyordu Ştoltz’u. Ama beriki direniyor, yerinden kıpırdamıyordu.</p>

  <p>“Olga’nın yanına, yanımda sen olmadan gidemem. Söz verdim ona, anlıyor musun beni, İlya? Bugün olmazsa, yarın... ancak erteleyebilirsin bunu, ama eninde sonunda geleceksin... Yarın değilse ertesi gün görüşeceğiz!”</p>

  <p>Oblomov, başı önünde, susuyor, bir şey söyleyemiyordu.</p>

  <p>“Ne zaman geleceksin?” dedi Ştoltz. “Olga soracaktır bana.”</p>

  <p>Oblomov sarıldı dostuna, başını onun omzuna koydu, sevgi dolu, yalvarma dolu bir sesle, “Ah Andrey!” dedi. “Bırak beni, bir daha ilgilenme benimle... Unut...”</p>

  <p>Ştoltz Oblomov’un kollarının arasından sıyrılıp şaşırmış gibi baktı yüzüne.</p>

  <p>“Nasıl yani, hiç arayıp sormayayım mı?”</p>

  <p>“Evet,” diye fısıldadı Oblomov.</p>

  <p>Ştoltz bir adım geri çekildi. Sitemli bir sesle, “Bunu sen mi söylüyorsun İlya?” dedi. “Beni uzaklaştırıyorsun kendinden, hem de şu kadın için!..” Ansızın bir yeri acımış gibi haykırdı, “Aman Tanrım! O bebek... demin gördüğüm bebek... İlya, İlya! Hemen gidelim buradan, hemen!.. Nasıl bu kadar küçülebildin? O kadın... neyin oluyor o kadın?..”</p>

  <p>Oblomov gayet sakin, “Karım!” diye mırıldandı.</p>

  <p>Ştoltz donakalmıştı. Oblomov üzerinden büyük bir yük atıyormuş gibi, bir çırpıda söyledi söyleyeceğini:</p>

  <p>“Bebek de benim çocuğum... oğlum! Senin anına, adı da Andrey!” O anda değişti Ştoltz’un yüzü; şaşkın, neredeyse anlamsız bakışını çevresinde dolaştırdı. Birden “derin uçurum” çıkmıştı karşısına, önünde “taş duvar” yükselmişti. Oblomov yok olmuştu sanki, gözden kaybolmuştu, uçuruma düşmüştü. Ştoltz, insanın ayrıldıktan hemen sonra dostunu görmek istediği, ama onun artık var olmadığını, öldüğünü öğrendiğinde duyduğu o büyük, yakıcı acıyı hissetti içinde. Bir şey düşünmeden fısıldadı kendi kendine: “Mahvolmuş! Olga’ya ne söyleyeceğim?”</p>

  <p>Onun son söylediğini duydu Oblomov, bir şey söylemek istedi, ama söyleyemedi. Kollarını açtı Andrey’e, bir şey söylemeden kucaklaştılar. Savaşa, ölüme giden iki dost gibi, sımsıkı kucaklaştılar. Bu kucaklaşmaları o anda söyleyebilecekleri sözcükleri de akıtabilecekleri gözyaşlarını da duygularını da boğmuştu...</p>

  <p>Oblomov’un giderek sönen bir sesle söylediği son sözcükleri şunlar olmuştu:</p>

  <p>“Ben öldükten sonra oğlum küçük Andrey’imi unutma!” Andrey bir şey söylemeden, sessizce, ağır ağır çıktı odadan; dalgın, ağır ağır avluyu geçti, arabaya bindi. Oblomov ise divana oturdu, dirseklerini masaya dayayıp elleriyle yüzünü kapadı.</p>

  <p>Ştoltz, çok üzgündü, avludan geçerken şöyle geçiriyordu içinden: “Hayır, unutmayacağım senin küçük Andrey’ini! Kendi kendini mahvettin sen İlya! Senin Oblomovka’nın artık bakımsız, ıssız bir yer olmadığını, oranın da yavaş yavaş gün ışığına çıkma sırasının geldiğini söylememin gereği yok sana. Dört yıl sonra oranın merkez olacağını, köylülerinin tren yolunda çalışacağını, buğdayının limana trenle gideceğini de söylemeyeceğim... Sonra, okulların olacağını, orada herkesin okuma yazma öğreneceğini de... Hayır, yeni, mutlu bir yaşamın şafağından korkarsın sen, ışığa alışık olmayan gözlerin rahatsız olur... Ama senin gidemediğin o yere senin küçük Andrey’ini götüreceğim ben... Ve onunla senin gençlik hayallerini gerçekleştireceğiz...”</p>

  <p>Ştoltz küçük evin penceresine son kez bakarak, “Hoşça kal eski Oblomovka!” dedi. “Devrin kapandı artık senin!”</p>

  <p>Olga, kalbi hızla çarparak sordu ona:</p>

  <p>“Ne oldu?”</p>

  <p>Andrey kuru bir tavırla kısaca cevap verdi:</p>

  <p>“Bir şey olmadı!”</p>

  <p>“Sağlığı nasıl?”</p>

  <p>Andrey, isteksiz, karşılık verdi:</p>

  <p>“İyi.”</p>

  <p>Olga endişeli, “Neler konuştunuz?” diye sordu. “Yoksa ‘uçurum’ mu girdi araya? Hadi, söylesene!”</p>

  <p>Ştoltz susuyordu.</p>

  <p>“Söyle hadi, neler oluyor içerde?”</p>

  <p>Andrey üzgün, “Oblomovluk!” dedi.</p>

  <p>Eve gidene kadar Olga’nın ısrarlı sorularına bir daha cevap vermedi. Dalgın, hüzünlüydü.</p>

  <h3 class="sgc-4 sigil_not_in_toc"><span class="sgc-1"><br /></span></h3>

  <h3 class="sgc-4 sigil_not_in_toc"><span class="sgc-1"><br /></span></h3>

  <h3 class="sgc-4 sgc-4" id="sigil_toc_id_41"><span class="sgc-1">X</span></h3>

  <p class="px">Aradan beş yıl geçti. Bu arada Vıborg yakasında çok şey değişmişti: Pşenitsına’nın evinin bulunduğu bomboş sokakta yazlıklar yapılmış; yazlıkların arasında bir de, dinginliğin, huzurun hüküm sürdüğü Pşenitsına’nın küçük evinin pencerelerine neşeyle, sevinçle vuran güneşe engel olan yüksek, taş bir resmi bina yükselmişti.</p>

  <p>Ev de biraz eskimişti. Tıraşsız, yıkanmamış bir insan gibi bakımsız, berbat görünüyordu. Boyası dökülmüştü. Yağmur boruları yer yer kırılmış veya eksik olduğu için, avluda (bir zamanlar olduğu gibi) üzerlerine dar tahtaların uzatıldığı su birikintileri vardı. Avlu kapısından biri girdiğinde yaşlı Arap eskiden olduğu gibi zincirine asılarak havlamıyordu artık, yuvasından çıkmadan, kısık sesiyle tembel tembel havlıyordu.</p>

  <p>Evin içinde de çok değişiklik vardı! Şimdi bambaşka bir kadındı orada hüküm süren. Oynaşan, gürültü eden çocuklar da eski çocuklar değildi. Kırmızı yüzüyle sarhoş, arsız Tarantyev gene arada bir görünüyordu. Ama yumuşak huylu, munis Alekseyev yoktu artık. Zahar da yoktu, Anisya da yoktu. Agafya Matveyevna’nın sakin, uslu emirlerini mutfakta yeni şişko aşçı kadın isteksizce, kabaca yerine getiriyordu. Eteğini gene kuşağına sıkıştırmış Akulina ise kapları yıkıyordu. Aynı uykulu, uyuşuk kapıcı, sırtında her zamanki gocuğuyla, kulübesinde boş boş oturuyor, ömrünün son günlerini yaşıyordu. Sabahın erken saatinde ve akşamüstü yemek vakti parmaklıklı çitin üzerinden, koltuğunun altında büyük bir tomar kağıtla, ayağında, yaz kış çıkarmadığı lastik galoşlarıyla “ağabey”in geçtiği görünüyordu gene.</p>

  <p>Oblomov’a mı ne olmuştu? Nerede miydi? Nerede mi?.. Bedeni en yakın mezarlıkta, fundalar arasında sakin, mütevazı bir kül kabının içinde dinlenmekteydi... Dost bir elin diktiği leylağın dalları mezarının üzerinde uyuyordu; sakin, hoş bir akpelin kokusu vardı mezarın üzerinde. Orada yatanın rüyasını bir huzur meleği koruyordu sanki.</p>

  <p>Üzerine titreyen, onu çok seven karısının bütün ilgisine karşın, sürekli rahatlığı, sakinliği, uyuşukluğu günden güne tüketmişti onu. İvan İlyiç görünüşte hiç acı çekmeden, sahibinin kurmayı unuttuğu bir saatin durması gibi, sessizce ölüvermişti.</p>

  <p>Son dakikalarını kimse görmemiş, son iniltisini kimse duymamıştı. İlkinden bir yıl sonra ikinci inme gelmiş, gene önemli bir iz bırakmadan geçmişti. Yalnızca zayıflamıştı İlya İlyiç, güçsüz düşmüştü; çok az yemek yiyor, bahçeye seyrek çıkıyordu. Giderek daha sessiz, dalgın olmuştu. Arada ağladığı da oluyordu. Öleceğini hissediyor, çok korkuyordu.</p>

  <p>Birkaç kez fenalaşmış, ama düzelmişti. Her zaman olduğu gibi, bir sabah kahvesini getirmişti Agafya Matveyevna ve onu sakin uyuyormuş gibi, ölü bulmuştu. Yalnızca, başı yastıktan kaymış, elini (besbelli kanı orada toplanmış olduğu için) kalbinin üzerine koymuştu.</p>

  <p>Üç yıldır duldu Agafya Matveyevna. Bu arada evde her şey eskiye dönmüştü. Ağabey birtakım anlaşmalı işlere girmiş, bu arada bütün parasını kaybetmiş, sonra öyle veya böyle, bin bir dalavereyle, etkili kimselerin yardımıyla tekrar eski görevine, “köylülerin kayıtlarının yapıldığı” dairede sekreterlik görevine girmiş, tekrar daireye yayan gidip gelmeye, topladığı onlukları, yirmilikleri her akşam getirip gizli sandığında toplamaya başlamıştı. Evde hayat Oblomov’dan önce olduğu gibi bolluk içinde, ama gene kaba sabaydı.</p>

  <p>Evde şimdi en önemli kişi, ağabeyin karısı İrina Panteleyevna idi. Yani sabahları geç kalkmak, günde üç kez kahve içmek, üç kez giysisini değiştirmek hakkını tanıyabiliyordu kendine. Evde tek yaptığı iş, etekliklerinin güzelce kolalanıp kolalanmadığını kontrol etmekti. Başka bir işe elini sürmüyordu. Agafya Matveyevna ise eskiden olduğu gibi, her şeye koşturuyordu: Mutfağa, yemeklere bakıyor, herkesin çayını kahvesini hazırlıyor, dikiş işlerini yapıyor, çamaşırları yıkıyor; çocuklarla, Akulina’yla, kapıcıyla ilgileniyordu.</p>

  <p>Peki ama neden yapıyordu bunları? Öyle ya, kendisi Bayan Oblomov idi, çiftlik sahibi bir kadındı, kimsenin yardımına ihtiyaç duymadan ayrı bir evde bağımsız yaşayamaz mıydı? Böyle bir evin yükünü üzerine almaya, başkalarının çocuklarıyla ve de (bir kadının ancak aşkı için veya kutsal aile bağları ya da geçim kaygısıyla katlanabileceği) bunca ıvır zıvırla ilgilenmeye zorlayan neydi onu? Yasal olarak onun özel hizmetçileri olan Zahar’la Anisya neredeydiler? Ayrıca, kocasının ona bıraktığı canlı mirası küçük Andrey neredeydi? Önceki kocasından çocukları neredeydi?</p>

  <p>Hayata atılmışlardı çocukları, yani Vanyacığı okulu bitirmiş, bir devlet dairesine girmiş; Maşacığı resmi bir binanın kapıcısıyla evlenmiş; Andreyciğini ise Ştoltz ile karısı, eğitimi için almışlardı ve onu kendi çocuklarından ayrı tutmuyorlardı, aileden biri sayıyorlardı. Agafya Matveyevna, kalbinde çocuklarının hepsinin yeri (belki de farkında olmadan) aynı olsa da, Andreyciğinin geleceğini ilk kocasından iki çocuğunun kaderiyle hiçbir zaman bir görmüyordu. Andreyciğinin yetişmesi, yaşam biçimi, geleceği ile Vanyacığının, Maşacığının yaşamı arasında bir uçurum olduğunu düşünüyordu.</p>

  <p>Pek rahat, şöyle diyordu kendi kendine: “Bunların sonu nice olacak? İkisi de benim gibi pislik... Onlar yoksul geldiler dünyaya, Andreyciğe, neredeyse saygı duyarak, ürkmese de ondan çekinerek, onu okşuyormuş gibi, ekliyordu: Oysa ne de olsa bir küçük beydir Andreycik! Cildi ne beyaz! Süt gibi! Küçücük elleri, ayakları ne yumuşak! Saçları ipek gibi... Tıpkı babası!”</p>

  <p>Ştoltz’un, çocuğun gerçek yerinin, kadının ağabeyinin çocukları arasındaki “o kötü ortam” değil; yetişmesi, eğitimi için kendi yanı olduğu düşüncesiyle, Andrey’i yanına almak önerisini Agafya Matveyevna işte bunun için sesini çıkarmadan, seve seve kabul etmişti.</p>

  <p>Oblomov’un ölümünden sonra Agafya Matveyevna altı ay Anisya ve Zahar’la birlikte büyük üzüntü içinde yaşadı. Kocasının mezarının patikasını aşındırdı, iki gözü iki çeşme ağlayıp durdu, yemekten içmekten kesildi. Karnını kuru çayla doyurdu, çoğu geceler gözüne uyku girmedi, iğne ipliğe döndü. Kimseye derdini açmıyor, içine kapandıkça kapanıyor, herkesten, Anisya’dan bile uzak duruyordu.</p>

  <p>Ev alışverişini yaptıkları pazar yerindeki bakkal soruyordu aşçı kadına:</p>

  <p>“Hanımefendiniz kocasının arkasından hala ağlıyor mu?”</p>

  <p>Teselli bulmaz dul kadının her pazar gittiği mezarlık kilisesinin bakıcısı, kilisenin ölü ekmeği pişiren görevli kadınına Agafya Matveyevna’yı göstererek “Kocasının arkasından ağlayıp duruyor kadıncağız,” diyordu.</p>

  <p>Ağabeyinin evinde de, “Kendini perişan ediyor!” diyorlardı.</p>

  <p>Bir gün hiç beklenmedik bir anda ağabeyi çoluk çocuk, ailesiyle hep birlikte, (yanlarında Tarantyev de vardı) onu teselli etmek bahanesiyle geldi Agafya Matveyevna’ya. Beylik, basit teselli sözcükleri söylediler, “kendini perişan etme, çocuklarını düşün” dediler. Ağabeyi on beş yıl önce, ilk kocası öldüğünde de aynı şeyleri söylemişti ona, o zaman ağabeyinin sözleri Agafya Matveyevna’da bir şeyler yapma isteği uyandırmıştı, şimdi ise nedense, bu sözler onu üzüyor, tiksindiriyordu. Konuyu değiştirdiklerinde, artık gene bir arada yaşayabileceklerini, bunun ona da iyi geleceğini, “kendi insanları arasında” acısına katlanmasının kolay olacağını, bunun onların da işine geleceğini, çünkü evi kimsenin onun gibi iyi yönetemeyeceğini söylediklerinde biraz rahatlamıştı.</p>

  <p>Düşünmek için süre istedi, sonra iki hafta daha üzüldü, ağladı, nihayet, ağabeyinin birlikte yaşama önerisini kabul etti. O arada Ştoltz da gelip, küçük Andrey’i götürdüğü için Agafya Matveyevna yalnız kalmıştı. Üzerinde koyu renk bir giysi, omuzlarında siyah bir ipek şal, odadan mutfağa, gölge gibi gidip geliyor, eskiden olduğu gibi dolapları açıp kapıyor, dikiş dikiyor, dantelleri ütülüyordu. Ama isteksiz, bitkin, alçak sesle konuşuyor; hiç de eskiden olduğu gibi, bakışlarını çevresinde kayıtsızca dolaştırmıyor; dikkatli, gözlerinde gizli bir ifadeyle bakıyordu. Bu ifade, kocasının ölü yüzüne bilinçli olarak uzun uzun baktığı sırada fark edilmeden, kendiliğinden gelip yerleşmişti sanki yüzüne, sonra bir daha da kaybolmamıştı oradan.</p>

  <p>Evin içinde sürekli hareket halindeydi. Gereken her şeyi yapıyordu, ama aklı hep başka yerlerdeydi. Kocasının cesedinin başında, onu kaybetmesiyle birlikte bir anda hayatın anlamını kavramıştı sanki, hayatın anlamı üzerinde düşünmüştü ve bu düşüncenin gölgesi bir daha çıkmamak üzere yüzüne sinmişti. Bu büyük acısı için yeterince gözyaşı döktükten sonra, kaybı üzerine düşünmeye başlamıştı: Küçük Andrey dışında her şey ölmüştü onun için, ancak onu gördüğü zaman yaşıyordu sanki. Yüzüne bir canlılık geliyor, gözleri sevinçle aydınlanıyor, sonra gözleri hatıraların gözyaşlarıyla doluyordu.</p>

  <p>Çevresinde her şeye yabancıydı. Ağabeyi gereksiz harcadığı veya fazladan verdiği bir ruble için, yanmış kızarmış et, bayat balık için, iyice demlenmemiş veya soğuk çay için ona sitem ettiğinde; şişko aşçı kadın ona karşı bir kabalık ettiğinde (konu onunla ilgili değilmiş gibi) Agafya Matveyevna bunların hiçbirini fark etmiyordu. “Çiftlik sahibi hanımefendi!..” gibi iğneli fısıltıları bile duymuyordu. Hepsine hüzünlü bir ağırbaşlılıkla, uysal bir sessizlikle karşılık veriyordu.</p>

  <p>Ama evde herkesin neşelendiği, şarkı söylediği, kutsal günlerde, Paskalya’da, eğlenceli karnaval akşamlarında tam eğlencenin orta yerinde birden ağlamaya başlıyor, odasına çekiliyordu</p>

  <p>Sonra gene kendini toparlıyor, kimi zaman ağabeyi ile karısına sanki mağrur, onlara acıyor gibi baktığı bile oluyordu.</p>

  <p>Güzel, ışıklı hayatının gerilerde kaldığını, Tanrı’nın onun ruhuna hayat verdiğini, sonra geri aldığını; içine bir güneşin doğduğunu, sonra sonsuza dek söndüğünü düşünüyordu... Evet, sonsuza kadar... Ama böylelikle sonsuza dek sürecek bir anlam da kazanmıştı hayatı: Şimdiye kadar ne için yaşadığını, şimdi ise boş yaşadığını biliyordu artık...</p>

  <p>Ne dolu dolu sevmişti Oblomov’u! Bir sevgili gibi, bir koca gibi, bir büyüğü gibi sevmişti onu... Gelgelelim, eskiden olduğu gibi, gene söyleyemiyordu bunu kimseye. Hem çevresinde kimse anlayamazdı ki onu. Nasıl anlatacaktı duygularını? Ağabeyinin, karısının, Tarantyev’in kelime dağarcığında öyle sözcükler yoktu... Böyle duygulardan habersizdiler... Yalnızca İlya İlyiç anlayabilirdi onu, ama ona da hiç açmamıştı duygularını; o zaman kendi de bilmiyordu bunu çünkü, söyleyemiyordu.</p>

  <p>Yıllar geçtikçe geçmişi daha iyi anlıyor, gittikçe daha sessiz, içine kapanık oluyordu. Bir an gibi yaşanıp biten yedi yıl içinde hayatı huzur içinde, ışıklar içinde geçmişti, artık bir şeyi arzu etmiyor, bir yere gitmek istemiyordu.</p>

  <p>Yalnızca, Ştoltz kışın köyden geldiğinde onun evine koşuyor, gözlerini ayırmadan, sevgiyle Andreyciğine uzun uzun bakıyor, onu mahcup bir şefkatle okşuyor, sonra Andrey İvanoviç’e bir şey söylemek, ona minnettarlığını anlatmak, yüreğinde birikmiş duygularını açmak istiyordu: Çünkü ancak o anlayabilirdi onu. Ama bir şey söyleyemiyordu Ştoltz’a, duygularını açamıyordu. Yalnızca Olga’ya koşup dudaklarını ellerine dokunduruyor, onları öylesine sıcak gözyaşlarıyla ıslatıyordu ki, elinde olmadan, onunla birlikte Olga da ağlıyordu, duygulanan Andrey ise hemen çıkıyordu odadan.</p>

  <p>Ortak bir sevgi bağlıyordu onları birbirine, bir ölünün kristal gibi pırıl pırıl ruhunun hatırası... Olga ile Andrey onlarla köye gelmesi, hep birlikte yaşamaları için ısrar ediyorlardı ona. “Böylece Andreyciğinin de yanında olursun,” diyorlardı. Her zaman aynı cevabı veriyordu Agafya Matveyevna: “Nerede doğduysan, yaşadıysan, orada ölmelisin!”</p>

  <p>Ştoltz çiftliğin hesaplarını boşuna veriyordu ona. Gereken parayı yolluyordu ama Agafya Matveyevna gelen paranın hepsini geri gönderiyor, hepsini Andreyciği için saklamasını rica ediyordu. Büyük bir kararlılıkla şöyle diyordu:</p>

  <p>“O para benim değil, onundur. Onun ihtiyacı olacak bu paraya, bir soyludur çünkü, ben böyle de yaşayabilirim.”</p>

  <h3 class="sgc-4 sigil_not_in_toc"><span class="sgc-1"><br /></span></h3>

  <h3 class="sgc-4 sigil_not_in_toc"><span class="sgc-1"><br /></span></h3>

  <h3 class="sgc-4 sgc-4" id="sigil_toc_id_42"><span class="sgc-1">XI</span></h3>

  <p class="px">Bir gün öğlen saatlerinde iki beyefendi Vıborg yakasının ahşap kaldırımlarında yürüyordu. Arabaları da arkalarından onları ağır ağır izlemekteydi. Beyefendilerden biri Ştoltz; öteki onun sakin, dalgın, gözlerinden sanki uyku akan şişman, edebiyatçı bir dostuydu. Bir kiliseye kadar yürüdüler. İçeride ayin bitmiş, herkes dışarı çıkıyordu. En önde, çok değişik görünümde dilenciler vardı.</p>

  <p>Onlara bakarak şöyle dedi edebiyatçı:</p>

  <p>“Bu dilencilerin nereden çıktığını anlayamıyorum.”</p>

  <p>“Nereden mi? Nereden olacak, yoksul onca delik, köşe var, oralardan çıkıp çıkıp geliyorlar işte...”</p>

  <p>“Onu sormuyorum ben,” dedi edebiyatçı, “Benim öğrenmek istediğim şu: Nasıl dilenci olabilir insan, bu duruma düşer? Birden mi oluveriyor bu, yoksa yavaş yavaş mı? Gerçekten mi, yoksa yapmacıktan mı?...”</p>

  <p>“Seni ne ilgilendiriyor bu? Sen de bir ‘Mysteres de Petersbourg’<a href="../Text/DiPNOTLAR.xhtml#a55" id="k55"><sup>[55]</sup></a> mu yazacaksın yoksa?”</p>

  <p>Edebiyatçı tembel tembel esneyerek karşılık verdi:</p>

  <p>“Olabilir...”</p>

  <p>“Öyleyse, işte sana bir fırsat: Herhangi birini çağır, gümüş bir ruble karşılığında bütün hikayesini anlatsın sana, sen de büyük paralar karşılığında sat yazdıklarını. Bak, işte en olağan çeşidinden yaşlı bir dilenci. Hey, ihtiyar! Gel buraya!”</p>

  <p>İhtiyar dilenci dönüp baktı, şapkasını çıkarıp yaklaştı onlara. Kısık sesiyle, “Bir sadaka, hayırsever efendilerim!” dedi. “Otuz çatışmada yaralar almış bu yaşlı savaşçıya bir yardım...”</p>

  <p>Ştoltz şaşkınlık içinde, “Zahar!” dedi. “Bu sen misin, Zahar?” Birden sustu Zahar, sonra güneşe eliyle gözlerine siper yapıp uzun uzun baktı Ştoltz’a.</p>

  <p>“Kusura bakmayın efendim, çıkaramadım sizi...” dedi. “Artık gözlerim pek görmüyor da!”</p>

  <p>Ştoltz sitem ediyormuş gibi, “Efendinin arkadaşı Ştoltz’u unuttun demek!” dedi.</p>

  <p>“Ah, ah! Anam babam Andrey İvanoviç! Tanrım, gözlerim görmüyor ki! Anam babam benim, Andrey İvanoviç!”</p>

  <p>Telaşlandı, Ştoltz’un elini yakalamak için davrandı, yakalayamayınca tutup giysisinin eteğini öptü. Ağlamakla gülmek arası, yüksek sesle şöyle dedi:</p>

  <p>“Tanrım bu yaşta böyle bir sevinci yaşattı bana, ben bu lanetli köpeğe...”</p>

  <p>Alnından çenesinin altına kadar yüzü mosmor, ayrıca burnu maviydi. Başında saç kalmamıştı. Favorileri, eskiden olduğu gibi uzun, ama karışıktı, yer yer ağarmıştı. Üzerinde eski püskü, iyice solmuş, bir eteği yırtık, berbat bir palto vardı. Çıplak ayaklarında, giyilecek yanı kalmamış galoşlar vardı; tüyleri dökülmüş kürk şapkası elindeydi.</p>

  <p>“Ah benim velinimetin Andrey İvanoviç! Bu kutsal günde ne büyük bir sevinç tattırdı bana Tanrım!..”</p>

  <p>Ştoltz sert bir tavırla, “Nedir bu durumun senin?” dedi. “Ne oldu? Böyle dolaşmaya utanmıyor musun?”</p>

  <p>“Ah, anam babam Andrey İvanoviç!” (Derinden bir iç çekti Zahar.) “Ne yaparsın? Neyle doyuracağım karnımı? Anisya hayattayken, böyle değildim, yiyecek bir lokma ekmeğim vardı, ama o koleradan<a href="../Text/DiPNOTLAR.xhtml#a56" id="k56"><sup>[56]</sup></a> ölünce, toprağı bol olsun, Agafya Matveyevna’nın ağabeyi artık evde tutmak istemedi beni, ‘asalak’ deyip duruyordu. Mihey Andreyeviç Tarantyev de, yanından geçerken gördüğünde arkamdan bir tekme atıyordu, öyle ki, soluk alamıyordum, dayanılacak gibi değildi! Çok çektim, çok hakarete katlandım! inanır mısınız efendim, lokmalar boğazıma diziliyordu. Ama hanımefendi olmasaydı.” Zahar haç çıkararak ekledi, “Tanrım uzun ömür versin ona! Çoktan bir köşede donup kalmıştım! Kış için giyecek veriyordu bana, istediğim kadar ekmek de, sobanın kenarında yatacak bir yer de... Sonunda benim yüzümden ona da kızmaya, söylenmeye başladılar, ben de çıkıp gittim evden... İki yıldır böyle ortalarda dolaşıyorum işte, olmadık sıkıntılar çekiyorum...”</p>

  <p>“Neden birinin yanına girmedin?” diye sordu Ştoltz.</p>

  <p>“Bu devirde kimin yanına girebilirsin, Andrey İvanoviç! İki yere girdim, beğenmediler beni. Hiçbir şey eskiden olduğu gibi değil artık. Her şey daha kötü. Uşakların okuryazar olanını işe alıyorlar. Ayrıca, önemli kişilerin antrelerinde, hollerinde bir sürü hizmetçinin olması da istenmiyor. Her antrede bir, bilemedin iki kişi oluyor. Çizmeler kendiliğinden çıkıyor ayaktan: Öyle bir makine icat etmişler!” Canı sıkkın, ekledi Zahar, “Rezillik bu, utanılacak bir şey! Soyluluğun da sonu geldi!” (Derinden bir göğüs geçirdi Zahar.) “Bir ara Alman bir tüccarın yanına, antrede oturmak için işe girdim. Her şey iyi gidiyordu, sonra hizmet etmek için büfeye aldı beni. Benim yapabileceğim bir iş mi bu? Bir gün Bohemya porseleni mi ne diyorlar, yemek takımlarını taşıyordum, döşeme öyle düz, öyle kaygandı ki, ayağı kayıp düşüveriyordu insan... Birden yana kaydı ayağım, tepsiyle birlikte bütün takımlar yere döküldü. Tabii, hemen kovdular beni! Sonra yaşlı bir kontes beğendi beni. ‘Efendi birine benziyorsun,’ dedi, evine kapıcı aldı. Eski zamanların işlerine benzeyen güzel bir görevdi. Sandalyede bacak bacak üstüne atıp pek ciddi oturacaksın, gelene başını sallayacaksın, hemen bir şey söylemeyeceksin, önce biraz homurdanacaksın, sonra adamına göre, geleni ya ensesinden tutup dışarı atacaksın ya da içeri alacaksın, bütün yapacağın bu... Gelen kibar konuklara ne yapacağın da belli: Bastonunu kaldıracaksın,” Zahar kapıcı selamı verir gibi savurdu kolunu, “İşte şöyle!.. İş gerçekten güzeldi, ama hanımefendiye bir şeyi beğendirmek zordu. Neyse... Bir gün odamı şöyle bir kontrol etti, bir tahtakurusu görünce tepinmeye, bağırıp çağırmaya başladı. Tahtakurusunu ben icat etmişim sanki! Tahtakurusunun olmadığı ev varmış gibi!.. Bir başka gün de yanımdan geçerken ağzım şarap kokuyor gibi gelmiş ona... Haklıydı da doğrusu! Kovdu beni.”</p>

  <p>“Gerçekten de şarap kokuyorsun,” dedi Ştoltz.</p>

  <p>Zahar mahzun mahzun baktı Ştoltz’un yüzüne.</p>

  <p>“Kederden, anam babam Andrey İvanoviç, inanın kederden... Fayton sürücülüğü yapayım dedim. Bir fayton sahibinin yanına girdim, soğuktan bacaklarım donuyordu. Yaşlılıktan, pek gücüm de kalmadı zaten! At da çok huysuzdu. Bir gün yere düştüm, az kalsın tekerleklerin altında kalacaktım, bir keresinde de karakolluk oldum...”</p>

  <p>“Tamam, bu serseri hayatı bırak artık, içki de içme, benim yanıma gel, kalacak bir yer veririm sana... Köye gidelim... Duyuyor musun ne dediğimi?”</p>

  <p>“Duyuyorum, anam babam Andrey İvanoviç, evet, duyuyorum...” (Derinden bir iç çekti Zahar.) “Duymasına duyuyorum da, onu, velinimetim İlya İlyiç’i burada mezarında yalnız bırakıp gitmek gelmiyor içimden! Bugün gene dua ettim onun için... Tanrım yerini cennet etsin! Öyle bir insanı aldı işte Tanrım! Herkesin iyiliğini düşünürdü...” (Hıçkırdı Zahar, yüzünü buruşturdu.) “Keşke yüz yıl yaşasaydı... Bugün mezarının başındaydım gene. Buralara geldiğimde doğru mezarına gidiyorum, öyle oturuyorum yanında, gözyaşlarını akıyor... Bazen dalıp gidiyorum... Çevrede ses seda olmuyor, birden sesleniyor gibi geliyor bana: ‘Zahar! Zahar!’ diye... Bazen bir ürperti geçiyor sırtımdan! Onun gibi bir efendiyi bir daha bulamam! Sizi de ne çok severdi! Tanrım yerini cennet eylesin!”</p>

  <p>Ştoltz, “Tamam,” dedi. “Bize gelsen, hem küçük Andrey’i de görürsün. Sana yatacak yer, giyecek, yiyecek veririm. İstediğin kadar kalırsın yanımızda!”</p>

  <p>Çıkarıp para verdi Zahar’a.</p>

  <p>“Geleceğim,” dedi Zahar. “Küçük Andrey’i görmeye gelmem mi? Kocaman olmuştur! Tanrım! Neler görmeyi, ne sevinçler tatmayı kısmet etti bana Tanrım! Geleceğim efendim.” Uzaklaşan arabanın arkasından mırıldanıyordu Zahar, “Tanrım mutluluk, uzun ömür versin size...”</p>

  <p>Ştoltz şöyle dedi arkadaşına:</p>

  <p>“Dinledin mi bu dilencinin hikayesini?”</p>

  <p>“Sözünü ettiği şu İlya İlyiç kimin nesiydi?” diye sordu edebiyatçı.</p>

  <p>“Oblomov. Çok kez söz ettim ben sana ondan.”</p>

  <p>“Evet, bu soyadını hatırlıyorum. Senin bir arkadaşın, dostundu, değil mi? Ne oldu ona?”</p>

  <p>“Öldü, boş yere harcadı gitti hayatını.”</p>

  <p>Ştoltz içini çekti, bir an daldı.</p>

  <p>“Başkalarından akılsız değildi, cam gibi tertemiz, apaydınlık bir ruhu vardı. İyi yürekliydi, ince ruhluydu ve yok oldu gitti...” “Neden? Sebep neydi?”</p>

  <p>Ştoltz, “Sebep... Ne sebebi!” dedi. “Sebep Oblomovluktu...” Edebiyatçı bundan bir şey anlamadan tekrarladı:</p>

  <p>“Oblomovluk! Nasıl bir şeydir bu Oblomovluk dediğin?”</p>

  <p>“Şimdi anlatırım sana, ama önce izin ver, düşüncelerimi, hatıralarımı toparlayayım. Sen de yazarsın. Belki birilerinin işine yarar.” Ve Ştoltz burada yazılı her şeyi anlattı edebiyatçıya.</p>

  <div>
    <p><br /></p>
  </div>
</body>
</html>
