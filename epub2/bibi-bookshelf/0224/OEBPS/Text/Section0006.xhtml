<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-style:italic;}
  span.sgc-1 {font-weight:bold;}

  h3.sgc-5 {text-align: center;}
  div.sgc-4 {text-decoration: underline}
  h3.sgc-3 {text-align: center;}

  h3.sgc-6 {text-decoration: underline}
</style>
</head>

<body>
  <h3 class="sgc-3 sgc-6">Üçüncü Bölüm</h3>

  <div class="sgc-4">
    <br />
  </div>

  <div class="sgc-4">
    <br />
  </div>

  <div class="sgc-4">
    <br />
  </div>

  <div class="sgc-4">
    <br />
  </div>

  <h3 class="sgc-5 sigil_not_in_toc">I</h3>

  <p class="px">Eve dönerken sevinç içindeydi Oblomov. Kanı kaynıyordu, gözlerinin içi ışıl ışıldı. Saçları bile tutuşmuş, yanıyor gibi geliyordu ona. Öyle girdi odasına. Girer girmez tüm sevinci kayboldu. Gözleri tatsız bir şaşkınlıkla bir noktada takılı kalmıştı. Koltuğunda Tarantyev oturuyordu.</p>

  <p>Tarantyev, kıllı elini ona uzatırken pek sert, “Amma da bekletiyorsun insanı!” dedi. Nerelerde sürtüyorsun? Senin yaşlı şeytan da iyice yoldan çıkmış. Yiyecek bir şeyler getirmesini söylüyorum, yok... Votka... Onu da getirmedi.</p>

  <p>Baştan savma karşılık verdi Oblomov:</p>

  <p>“Koruda dolaşıyordum...”</p>

  <p>Oblomov, hemşerisinin böyle birden ortaya çıkmasının verdiği can sıkıntısından, utancından henüz kendini kurtaramamıştı. Öylesine uzun süre yaşadığı, boğucu havasından yeni yeni kurtulduğu o çevreyi unutmuş gitmişti. Tarantyev bir anda gökyüzünden tekrar batağın içine indirmişti onu sanki. Oblomov, Tarantyev’in neden geldiğini, uzun süre kalıp kalmayacağını soruyordu kendine. Dehşet içinde, yemeğe kalabileceğini, o zaman İlyinskilere gidemeyeceğini düşünüyordu. Ne pahasına olursa olsun, onu başından savmakta kararlıydı. Oblomov’un düşündüğü tek şey buydu işte. Bir şey söylemeden, canı sıkkın, Tarantyev’in ne diyeceğini bekliyordu.</p>

  <p>Tarantyev, “Ne o hemşerim, yeni evini gidip görmeyecek misin?” diye sordu.</p>

  <p>Oblomov, Tarantyev’e bakmamaya çalışarak karşılık verdi: “Orası artık gerekli değil bana. Ben... oraya taşınmayacağım.” Tarantyev gözdağı verir bir tavırla itiraz etti:</p>

  <p>“Ne? Taşınmayacağım da ne demek oluyor? Evi kiraladın, şimdi de oraya taşınmayacağım, diyorsun. Ya sözleşme ne olacak?” “Ne sözleşmesinden söz ediyorsun?”</p>

  <p>“Unuttun mu? Bir yıllık sözleşme yaptın. Banknot olarak sekiz yüz rubleyi öde, nereye gidersen git. Evi görmeye dört kişi geldi, tutmak istedi. Evi dördüne de vermediler. Üstelik, biri üç yıllığına kiralamak istiyordu.”</p>

  <p>Oblomov ancak şimdi hatırladı, tam yazlığa taşınacağı gün Tarantyev bir kağıt getirmişti ona, okumadan aceleyle imzalamıştı kağıdı.</p>

  <p>“Ah, Tanrım, ne yaptım ben!” diye geçirdi içinden. Yüksek sesle, “Peki ama, eve ihtiyacım yok artık benim,” dedi. “Yurtdışına gideceğim...”</p>

  <p>Tarantyev sözünü kesti:</p>

  <p>“Yurtdışına ha! Şu Almanla mı? Yurtdışına falan gidemezsin sen!” “Neden gidemezmişim? Pasaportum bile hazır. Göstereyim istersen! Bir de valiz aldım.”</p>

  <p>Tarantyev gayet sakin, “Gidemezsin işte! İyisi mi, altı aylık kirayı peşin ver sen bana.”</p>

  <p>“Param yok.”</p>

  <p>“Nereden bulursan bul. Kadın arkadaşımın ağabeyi İvan Matveyeviç’in şakası yoktur. Hemen mahkemeye verir seni. Uğraşır durursun. Hem ben ödedim kirayı, parayı bana vereceksin.”</p>

  <p>“O kadar parayı nerede buldun da ödedin?” diye sordu Oblomov. “Bu seni ilgilendirmez. Eski bir alacağım vardı, onu aldım. Hadi ver parayı! Onun için geldim buraya.”</p>

  <p>“Pekala, bir iki gün sonra gelirim, evi başkasına kiralarız, ama şimdi çıkmalıyım, acele bir işim var...”</p>

  <p>Ceketinin önünü iliklemeye başladı.</p>

  <p>“Peki, nasıl bir ev istiyorsun sen? Ondan iyisini bütün kenti arasan bulamazsın. Hem evi görmedin bile...”</p>

  <p>“Görmek de istemiyorum. Ne diye taşınacakmışım oraya? Bir kere, çok uzak...”</p>

  <p>Tarantyev kaba bir tavırla, “Nereye uzak?” diye sordu.</p>

  <p>Ama Oblomov nereye olduğunu söylemedi. Bir an düşündükten sonra, “Merkeze,” dedi.</p>

  <p>“Hangi merkeze? Hem merkezden sana ne? Nasıl olsa, hep odanda yatmayacak mısın?”</p>

  <p>“Hayır, artık yatmıyorum.”</p>

  <p>“Nasıl yani?”</p>

  <p>“Basbayağı, yatmıyorum işte. Ben bugün...”</p>

  <p>Tarantyev kesti Oblomov’un sözünü:</p>

  <p>“Bugün ne?”</p>

  <p>“Yemeği evde yemeyeceğim...”</p>

  <p>“Sen bana parayı ver de, nerede yersen ye!”</p>

  <p>Oblomov sabırsız, “Ne parası?” diye sordu. Bir iki gün sonra gelip evin sahibi kadınla konuşurum.</p>

  <p>“Hangi kadından söz ediyorsun? Arkadaşımdan mı? O ne anlar bu işlerden? Köylünün teki kadıncağız! Hayır, sen onun ağabeyiyle konuşacaksın... Konuşunca da anlarsın durumu!”</p>

  <p>“Neyse, tamam! Gelip konuşacağım onunla.”</p>

  <p>“İşimiz gücümüz yok, senin gelmeni mi bekleyeceğiz? Parayı ver de, sonra ne yaparsan yap.”</p>

  <p>“Para yok bende, birinden borç almam gerekecek.”</p>

  <p>Tarantyev ısrarcı bir tavırla, “Neyse,” dedi. “Sen şimdi en azından arabacının parasını ver bana... Gümüş üç ruble...”</p>

  <p>“Nerede seni buraya getiren arabacı? Hem gümüş üç ruble çok fazla değil mi?”</p>

  <p>“Ücretini ödeyip yolladım adamı. Gümüş üç ruble fazla mı dedin? Ona bile zor razı ettim onu. ‘Yol çok kumlu,’ diye tutturdu. Dönüş için de üç gümüş ruble daha, banknot olarak yirmi iki ruble eder!”<a href="../Text/DiPNOTLAR.xhtml#a44" id="k44"><sup>[44]</sup></a></p>

  <p>Oblomov, “Belediyenin atlı arabaları yarım rubleye gider oraya,” dedi. “Hadi neyse, al bakalım!”</p>

  <p>Çıkarıp dört gümüş ruble verdi Tarantyev’e. Tarantyev hemen cebine indirdi gümüş dört rubleyi ve ekledi:</p>

  <p>“Banknot olarak dört ruble borcun kaldı. Ayrıca yemek için de ver!”</p>

  <p>“Ne yemeği?”</p>

  <p>“Kente yemeğe yetişemem artık. Yolda bir lokantaya uğrarım. Buralarda her şey ateş pahası. En azından beş ruble alırlar.” Oblomov bir şey söylemeden gümüş bir ruble daha çıkarıp attı Tarantyev’e. Sabırsızlanıyordu. Tarantyev’in çıkıp gitmesi için oturmuyordu da. Ama gitmiyordu Tarantyev.</p>

  <p>“Zahar’a söyle de, atıştıracak bir şeyler getirsin bana,” dedi. “Hani yolda bir lokantada yiyecektin yemeğini?” diye sordu Oblomov.</p>

  <p>“O dediğim akşam yemeğiydi. Oysa saat daha iki...”</p>

  <p>Oblomov, Zahar’a bir şeyler getirmesini söyledi.</p>

  <p>Zahar Tarantyev’e kötü kötü bakarak, soğuk, “Evde bir şey yok,” dedi, “Yemek pişirmedik. Sahi, Mihey Andreyeviç, almış olduğunuz, efendimin gömleğiyle yeleğini ne zaman getireceksiniz?” Tarantyev ters ters, “Ne gömleğinden, yeleğinden söz ediyorsun?” dedi. “Getireli çok oluyor onları.”</p>

  <p>“Ne zaman?” diye sordu Zahar.</p>

  <p>“Taşındığınız gün senin eline vermedim mi onları? Denklerin birine sıkıştırıverdin, şimdi de tutmuş, bana soruyorsun...” Zahar donakaldı. Oblomov’a dönüp yüksek sesle, “Aman Tanrım!” dedi. “Ne demek oluyor bu rezalet, İlya İlyiç?”</p>

  <p>Tarantyev kesti sözünü:</p>

  <p>“Söyle bakalım, söyle bu şarkıyı! Biliriz biz bu numaraları! Besbelli, gidip içkiye verdin onları, bir de gelmiş, bana soruyorsun...” Zahar hırıltılı sesiyle, “Hayır, hayatımda efendimin bir şeyini içkiye vermedim ben,” dedi. “Ama siz...”</p>

  <p>Oblomov sertçe araya girdi:</p>

  <p>“Kes artık Zahar!”</p>

  <p>Zahar susmadı:</p>

  <p>“Bir yer fırçasıyla iki fincanımızı götüren siz değil miydiniz?” “Yer fırçası mı?” diye gürledi Tarantyev. “Ah, ihtiyar şeytan seni! Bırak bu saçmalıkları da, bana yiyecek bir şeyler getir, hadi!” Zahar, “Görüyorsunuz, değil mi, İlya İlyiç, nasıl hakaret ediyor bana?” dedi. “Evde yiyecek bir şey, ekmek bile yok. Anisya da bir yere gitti.”</p>

  <p>Zahar böyle dedikten sonra odadan çıktı. Tarantyev, “Akşam yemeğini nerede yiyeceksin?” diye sordu. “Doğrusu, inanılır gibi değil. Oblomov koruda dolaşıyor, akşam yemeğini evde yemiyor... Peki, kente ne zaman taşınıyorsun? Öyle ya, sonbahar geldi sayılır. Gel de şu evini bir gör artık.”</p>

  <p>“Pekala, pekala, bir iki güne kalmaz, gelirim...”</p>

  <p>“Gelirken para getirmeyi de unutma sakın!”</p>

  <p>Oblomov sabırsız, “Tamam, dedik ya...” dedi.</p>

  <p>“Ev için yapılmasını istediğin başka bir şey var mı? Senin için yerler, tavanlar, pencereler, kapılar boyandı, kardeşim. Hepsi yüz rubleyi geçti.”</p>

  <p>“Tamam, tamam, güzel...” Birden hatırladı Oblomov: “Bak ne diyeceğim, adliyeye gidiver lütfen, bir vekalet çıkartmam gerekiyor...” “Ne o, avukatın da mı oldum?”</p>

  <p>“Bir yemek parası daha veririm sana.”</p>

  <p>“Senin vereceğin yemek parası oraya gidip gelmek için potinlerimi eskitmeye değmez.”</p>

  <p>“Arabayla git, parasını veririm.”</p>

  <p>Tarantyev üzgün, “Adliyeye gidemem,” dedi.</p>

  <p>“Neden?”</p>

  <p>“Düşmanlarım var, beni öldürmek için fırsat kolluyorlar.” “Pekala,” dedi Oblomov, “kendim giderim.”</p>

  <p>Şapkasını eline aldı. “Boş ver, eve taşındığında lvan Matveyeviç her işini yapar kardeşim, yaman biridir lvan Matveyeviç, senin şu zıpçıktı Alman’ma benzemez! Emektar bir Rus devlet görevlisidir. Otuz yıldır aynı sandalyede oturuyor, bütün daireyi tek başına çekip çeviriyor. Parası var, ama gene de kiralık arabaya binmez. Giydiği frak benimkinden iyi değildir. Sessiz ve derinden gider, sesini hiç yükseltmez, yurtdışında dolaşıp durmaz öyle, seninki gibi...”</p>

  <p>Oblomov yumruğunu masaya vurup, “Tarantyev!” diye haykırdı. “Bilmediğin işlere burnunu sokma!”</p>

  <p>Tarantyev, Oblomov’un hiç tanık olmadığı bu çıkışı karşısında gözlerini şaşkınlıkla fal taşı gibi açtı; kendisinin Ştoltz’dan aşağı görülmesine alınmak aklına bile gelmemişti. Şapkasını alıp, “Bugün pek sinirlisin kardeşim...” diye mırıldandı. “Bu ne öfke böyle!” Koluna sürterek sildi şapkasını, sonra önce kendi şapkasına, sonra etajerin üzerindeki Oblomov’un şapkasına baktı. Oblomov’un şapkasını alıp denemek için başına koyarken, “Sen pek şapka giymiyorsun galiba,” dedi. “Baksana, kasket almışsın. Ver de kardeşim, bu yaz ben giyeyim şeninkini.”</p>

  <p>Oblomov bir şey söylemeden, aldı Tarantyev’in başından şapkasını, yerine koydu. Kollarını göğsünün üzerinde kavuşturup, Tarantyev’in gitmesini beklemeye başladı.</p>

  <p>Tarantyev sıkıntılı sıkıntılı kapıya doğru yürürken mırıldanıyordu:</p>

  <p>“Neyse, canın cehenneme! Bugün... pek bir tuhafsın... kardeşim. İvan Matveyeviç’le konuşmaya geldiğinde parayı getirme de görelim.”</p>

  <h3 class="sgc-5 sigil_not_in_toc"><br /></h3>

  <h3 class="sgc-5 sigil_not_in_toc"><br /></h3>

  <h3 class="sgc-5" id="sigil_toc_id_22">II</h3>

  <p class="px">Tarantyev gitti. Oblomov canı pek sıkkın, koltuğa oturdu, uzun süre bu tatsız ziyaretin onda bıraktığı kaba duygudan kurtulmaya çalıştı. Sonunda o sabah olanları hatırladı ve Tarantyev’in çirkin ziyareti silinip gitti kafasından; tekrar bir gülümseme belirdi yüzünde.</p>

  <p>Aynanın karşısına geçti, uzun süre düzeltti kravatım, uzun süre gülümsedi, yanaklarına baktı, Olga’nın o tutkulu öpüşünün izini aradı orada. Heyecan içinde, sevinçli, mırıldandı:</p>

  <p>“İki ‘asla’, ama ne büyük fark var ikisinin arasında: Biri solup gitti, oysa öteki ne görkemli çiçek açtı...”</p>

  <p>Sonra düşüncelere daldı Oblomov, derin derin düşündü... Aşkın aydınlık, bulutsuz bayramının gerilerde kaldığını, aşkın artık bir görev olduğunu, onun yaşamıyla birleştiğini, günlük yaşamının temeli olduğunu ve solmaya, gökkuşağı renklerini yitirmeye başladığım hissediyordu.</p>

  <p>Bu sabah belki de son kez görünmüştü bu aşkın pembe ışığı, artık bir daha görünmeyecekti, öylesine parlamayacak, hayatı öyle ısıtmayacaktı: Hayat yutacaktı onu, ama o hayatın güçlü, elbette, gizli kaynağı olacaktı. Ve bundan böyle hayatın olağan, sade bir gerçeği sayılacaktı.</p>

  <p>Şiir bitiyordu artık, hayatın katı gerçekleri başlıyordu: önce adliye işi, sonra Oblomovka’ya gidiş, evin yapılması, arazinin hazineye ipotek edilmesi, yolun yapımı, köylülerle bitmek tükenmek bilmeyen işlerin yoluna koyulması, (ekindi, hasattı, harmandı, hesapların yapılmasıydı, kahyanın endişeleriydi) çiftlik işlerinin düzenlenmesi, soylular seçimiyle uğraşmak, bölge mahkemesinde üyelik...</p>

  <p>Seyrek de olsa, arada bir Olga’nın ışıl ışıl yüzü görünecek, <span class="sgc-2">Casta diva</span>’yı dinleyecek, aceleyle yanağına kondurulan bir öpücüğün sesi duyulacak, sonra gene iş, arabayla kente gitmek, tekrar kahya, tekrar hesaplar...</p>

  <p>Konuklar gelecek... Ama buna sevinmeyecek Oblomov. Durmadan konuşacaklardır: Kim ne kadar şarap üretmiştir, devlete ne kadar kumaş satmıştır... Ne yani? Böyle şeyler mi düşünmüştü Oblomov? Hayat mıydı bu?.. Oysa ömür boyu yaşıyordu herkes. Böyle şeylerden Andrey de hoşlanıyordu!</p>

  <p>Fakat evlenme, düğün... Kim ne derse desin, hayatın şiirsel yanıydı bunlar... Bütünüyle açılmış çiçeğiydi... Kilisede Olga’yı nikahı kıyacak papazın yanına götürürken hayal ediyordu kendini. Başında beyaz, uzun bir duvak, portakal çiçeklerinden bir çelenk olacaktı. Kalabalık arasında hayranlık mırıltıları... Olga utangaç, göğsü hafifçe inip kalkmaktadır; mağrur, zarif bir biçimde başını öne eğip elini uzatır Oblomov’a; çevresine nasıl bakacağını bilemez. Kah bir gülümseme belirir dudaklarında kah gözlerinde yaşlar parlar, kah kaşının üzerindeki kırışık bir düşünceyle kımıldar...</p>

  <p>Konuklar dağıldığında Olga, üzerinde hala gelinliği, bugün olduğu gibi, Oblomov’un kollarının arasına bırakır kendini.</p>

  <p>Düşünüyordu Oblomov: “Hayır, hemen Olga’ya koşmalıyım, tek başıma düşünecek, hayal kuracak durumda değilim. Herkese anlatacağım, bütün dünyaya... Hayır, önce teyzeye, sonra Baron’a, Ştoltz’a da yazacağım. Çok şaşıracaktır Ştoltz! Sonra Zahar’a söyleyeceğim: Ayaklarıma kapanacak, sevinç çığlıkları atacaktır. Yirmi beş ruble vereceğim ona. Anisya gelecektir yanıma, öpmek için elimi yakalamaya çalışacaktır: Ona da on ruble vereceğim... Sonra... sonra sevinçle öyle bir haykıracağım ki, herkes “Oblomov mutlu, Oblomov evleniyor!” diyecek. Şimdi doğru Olga’ya gideceğim: Orada uzun uzun fısıldaşacağız; gizemli bir anlaşma iki hayatı birleştirecek!..”</p>

  <p>Olga’ya koştu. Olga gülümseyerek dinledi onun hayallerini. Ama Oblomov her şeyi gidip teyzeye anlatmak için yerinden fırladığında Olga’nın kaşları öyle bir çatıldı ki, korktu Oblomov.</p>

  <p>Olga, parmağını dudağına götürüp, bitişik odada oturan teyzesi duymasın diye, onu alçak sesle konuşması için gözdağı verircesine uyararak, “Kimseye tek sözcük yok!” dedi. “Henüz zamanı değil!” Oblomov sabırsız, “İkimiz aramızda her şeyi kararlaştırdıysak, zamanı ne zaman olacak? Şimdi ne yapacağız öyleyse? Kollarımızı kavuşturup oturmayacağız herhalde? Yapmamız gereken çok iş var, ciddi yaşam başlıyor...”</p>

  <p>Olga bakışını Oblomov’un yüzüne dikip tekrarladı:</p>

  <p>“Evet, başlıyor...”</p>

  <p>“İşte ben de ilk adımı atmak, gidip teyzene söylemek istiyorum...” “Bu son adımdır.”</p>

  <p>“Nasıl yani, ilk adım değil mi?”</p>

  <p>“İlk adım... adliye: Öyle ya, önce bir kağıt imzalaman gerekmiyor mu orada?”</p>

  <p>“Evet... Yarın yaparım o işi.”</p>

  <p>“Neden bugün değil?”</p>

  <p>“Bugün... Bugün öyle bir gün ki Olga, senin yanından ayrılmak istemiyorum!”</p>

  <p>“Pekala, yarın. Ya sonra?”</p>

  <p>“Sonra teyzene söyleyeceğim, Ştoltz’a mektup yazacağım.” “Hayır, sonra Oblomovka’ya gideceksin... Biliyorsun, Andrey İvanoviç köyde neler yapman gerektiğini yazdı sana. Orada neler yapman gerektiğini bilmiyorum,” Olga Oblomov’un yüzüne bakarak sordu:</p>

  <p>“Bir ev yaptıracaksın galiba?”</p>

  <p>“Aman Tanrım!” dedi Oblomov. Ştoltz’un dediklerini yapmaya kalkacak olursak teyzeye bir asır sonra sıra gelir! Ona bakarsan, evden sonra yolu yaptırmalıymışım, sonra bir okul... Yüz yıl sürer bunları yaptırmak. Biz birlikte gidelim oraya Olga, sonra da...” “Peki nerede yaşayacağız orada? Bir ev var mı?”</p>

  <p>“Yok... Eski ev, kötü durumda. Sanırım, çatısı bile çökmüştür...” “Öyleyse, nerede oturacağız?” diye sordu Olga.</p>

  <p>“Burada bir daire kiralamam gerekecek.”</p>

  <p>“Bunun için de kente gitmelisin. Bu ikinci adım...”</p>

  <p>“Sonra da...” diye başlayacak oldu Oblomov.</p>

  <p>“Öyleyse, sen önce bu iki adımı at, sonra da...”</p>

  <p>Oblomov üzgün, şöyle geçirdi içinden: “Nedir bu böyle? Ne aramızda fısıltıyla konuştuk ne de ikimizin hayatını bir yapacak gizemli anlaşma oldu! Her şey değişik, bambaşka, hiç hayal ettiğim gibi değil! Çok tuhaf bir kız şu Olga! Dakikası dakikasına uymuyor; şiir dolu bir dakikanın tadını çıkarmayı bilmiyor. Hiç hayal gücü yok sanki, tatlı düşüncelere bırakamıyor kendini! Hadi bakalım, Ştoltz gibi... Şimdi adliyeye git, bir daire kirala! Sanki herkes yaşamı bir koşuşturmaya çevirmek için aralarında anlaşmış!” Oblomov ertesi gün elinde resmi bir kağıtla kente gitti. Önce, isteksiz, sağına soluna esneyerek bakınarak adliyenin yolunu tuttu. Adliyenin nerede olduğunu bile doğru dürüst bilmiyordu. Hangi büroya başvurması gerektiğini sormak için İvan Gerasimoviç’e uğradı.</p>

  <p>Oblomov’u gördüğüne çok sevindi İvan Gerasimoviç, kahvaltı yapmadan bırakmak istemedi onu. Sonra bu işlerin nasıl yapılacağını öğrenmek için bir arkadaşını çağırdı: Kendisi bu tür işleri bırakalı çok oluyordu çünkü.</p>

  <p>Kahvaltı ve konuşma saat üçe kadar sürdü. Adliyeye gitmek için geç olmuştu artık. Ertesi gün de cumartesiydi. Cumartesileri adliyede işlem yapılmadığı için işi pazartesiye ertelemek gerekiyordu.</p>

  <p>Oblomov Vıborg yakasına, yeni kiraladığı eve gitmeye karar verdi. Uzun çitler, dar sokaklar boyunca arabayla uzun süre gitti. Nihayet bir bekçi gördü. Bekçi aradığı yerin öteki mahallede, “şu yolun hemen sonunda” olduğunu söyledi. Bekçinin gösterdiği yol evlerin olmadığı, çitler boyunca uzanan, ot kaplamış, kurumuş çamurda tekerlek izlerinin olduğu bir sokaktı.</p>

  <p>Oblomov tekrar arabayla yola koyuldu. Çitlerin dibindeki ısırgan otlarını, ötesindeki üvez ağaçlarını seyrederek bir süre yol aldı. Bekçi sonunda eski bir evi göstererek, “İşte orası,” dedi.</p>

  <p>Oblomov kapının üzerindeki yazıyı okudu: “Onuncu dereceden devlet memuru Pşenitsına’ın dul eşinin evi” ve arabacıya avluya girmesini söyledi.</p>

  <p>Avlu bir oda kadardı. Öyle ki, arabanın oku evin bir köşesine çarpmış, ürken tavuklar gıdaklayarak, kimi uçmaya çalışarak her biri bir yana kaçışmışlardı. Bu arada kocaman, simsiyah bir köpek amansızca havlayarak zincirini koparmaya çalışıyor, sağa sola atılıyor, atların yüzünü ısırmaya çalışıyordu.</p>

  <p>Oblomov arabada, evin pencerelerinin hemen hizasında oturuyor, arabadan inmeye çekiniyordu. Muhabbet çiçeklerinin, kadife çiçeklerinin, safa çiçeklerinin olduğu pencerelerde birkaç baş göründü. Oblomov zar zor indi arabadan. Köpek daha çok havlamaya başladı.</p>

  <p>Oblomov sahanlığa çıktı. Entarisinin eteğini kuşağına sokmuş, yüzü buruş buruş, yaşlı bir kadın karşıladı onu:</p>

  <p>“Kimi aramıştınız?” diye sordu.</p>

  <p>“Evin sahibi Bayan Pşenitsına’yı.”</p>

  <p>Yaşlı kadın anlayamamış gibi başını önüne eğdi.</p>

  <p>“İvan Matveyeviç’i mi görmek istiyorsunuz yoksa?” diye sordu. “Kendisi evde değil, işten gelmedi daha.”</p>

  <p>“Ben evin sahibesi kadını arıyorum,” dedi Oblomov.</p>

  <p>Bu arada evin içinde bir kargaşadır başlamıştı. Pencerelerin kah birinden kah ötekinden başlar uzanıyordu. Yaşlı kadının arkasındaki kapı sık sık aralanıyor, başlar uzanıyor, kapı sonra hemen kapanıyordu.</p>

  <p>Oblomov dönüp baktı. Avluda biri kız, biri erkek iki çocuk vardı. Merakla ona bakıyorlardı.</p>

  <p>Bir yerden gocuklu, gözlerinden uyku akan bir köylü çıktı, güneşe karşı ellerini gözüne siper ederek tembel tembel baktı Oblomov’la arabaya.</p>

  <p>Köpek durmadan havlıyor, Oblomov kıpırdayacak veya at toynağını yere vuracak olursa zincirini şakırdatarak çekiştirmeye, yırtınırcasına havlamaya başlıyordu.</p>

  <p>Oblomov sağ yandaki çitin ötesinde lahana ekili çok geniş bir bahçe, sol yandaki çitin ötesinde de birkaç ağaçla yeşil, ahşap bir kameriye görmüştü.</p>

  <p>“Agafya Matveyevna ile mi görüşeceksiniz?” diye sordu yaşlı kadın. “Ne görüşeceksiniz kendisiyle?”</p>

  <p>“Evin sahibesi hanıma onunla görüşmek istediğimi söyleyin,” dedi Oblomov. “Burada bir daire kiralamıştım da...”</p>

  <p>“Demek Mihey Andreyeviç’in arkadaşı yeni kiracı sizsiniz? Biraz bekleyin, içeriye haber vereyim.”</p>

  <p>Yaşlı kadın kapıyı açtı. O anda birkaç kişi kapıdan geri çekilip koşarak odalara kaçıştı. O arada boynu ve kolları açıkta, başörtüsüz, beyaz tenli, hayli şişman bir kadın ilişti Oblomov’un gözüne. Bir yabancı kendisini o durumda gördüğü için gülümseyerek o da koşarak kaçanlarla birlikte içeri gitmişti.</p>

  <p>“İçeri buyurun,” dedi yaşlı kadın. Dönüp Oblomov’a yol gösterdi. Dar bir koridordan geniş bir odaya götürdü onu ve beklemesini rica etti. “Ev sahibesi şimdi gelecek,” diye ekledi.</p>

  <p>Oblomov, bakışını odanın içinde dolaştırırken “Hala havlıyor köpek!” diye geçiriyordu içinden.</p>

  <p>Ansızın tanıdık bir şey dikkatini çekti: Odada ne var ne yok, hepsi kendisinindi. Toz içinde masalar, sandalyeler, karyolanın üzerine gelişigüzel yığılı şilteler, karmakarışık tabak çanak, dolaplar...</p>

  <p>“Bu ne rezalet!” diye mırıldandı. “Hiçbir şey yerleştirilmemiş! Bu ne pislik böyle!”</p>

  <p>Birden arkasındaki kapı gıcırdayarak açıldı, odaya biraz önce gördüğü boynu, kolları çıplak kadın girdi.</p>

  <p>Otuz yaşlarında gösteriyordu. Cildi çok beyaz, yüzü dolgundu. Öyle ki, yüzü kızaracak olsa, kızarıklık yanaklarına kadar ulaşamaz gibiydi. Kaşı neredeyse hiç yoktu, kaşlarının yerinde parlak, hafif iki çıkıntı ile açık renk, seyrek birkaç tüyün oluşturduğu iki çizgi vardı. Kül rengi gözlerindeki ifade yüzündeki saf ifadenin aynıydı. Elleri kabaydı. Damarları mavi mavi çıkıktı.</p>

  <p>Entarisi üzerine tam oturmuştu. Kalçalarını daha geniş, belini daha ince göstermek için hiçbir yola başvurmamış, fazladan bir eteklik giymeyi bile gerekli görmemişti. Kapalı göğsü de, üzerinde atkı yokken bir ressama veya heykeltıraşa, onun alçakgönüllülüğünü bozmadan diri, sağlıklı bir göğüs için modellik edebilirdi. Süslü şalı, gösterişli başlığının yanında eski ve hırpalanmış görünüyordu.</p>

  <p>O anda konuk beklemiyordu ve Oblomov’un onunla görüşmek istediğini öğrenince günlük ev kıyafetinin üzerine pazar ayinlerinde kullandığı şalını omuzlarına alıvermiş, bağcıklı başlığını da giyivermiş, ürkek ürkek girmişti odaya, durmuş, çekinerek Oblomov’a bakmaya başlamıştı.</p>

  <p>Oblomov oturduğu yerden hafifçe doğrulup öne eğilerek selam verdi.</p>

  <p>“Bayan Pşenitsma’yla görüşmek mutluluğuna mı eriyorum?” diye sordu.</p>

  <p>Kadın, “Evet efendim,” diye cevap verdi. Kararsız ekledi:</p>

  <p>“Sanırım ağabeyimle konuşmak istemiştiniz? Şu anda kendileri işteler, saat beşten önce gelmezler.”</p>

  <p>Kadın olabildiğince uzaktaki kanepeye oturup, yere kadar sarkan şalının ucuna bakmaya başladığında (ellerini de şalının altına sokmuştu) Oblomov:</p>

  <p>“Hayır, sizinle görüşmek istemiştim,” dedi. “Dairenizi kiralamıştım, ancak bazı nedenlerden ötürü şimdi kentin başka bir yerinde daire tutmam gerekiyor, bu yüzden sizinle görüşmeye geldim...”</p>

  <p>Kadın gözlerini dikmiş, Oblomov’un yüzüne bakıyor, düşünüyordu. Neden sonra, “Ağabeyim şu anda evde değil,” dedi.</p>

  <p>“Peki, ev sizin değil mi?” diye sordu Oblomov.</p>

  <p>Kadın kısa cevap verdi:</p>

  <p>“Benim.”</p>

  <p>“Bu yüzden kararı sizin vereceğinizi düşünmüştüm.”</p>

  <p>Kadın, Oblomov’un yüzüne ilk kez doğrudan bakıp bakışını tekrar şalının ucuna indirdi, monoton bir sesle, “Öyle ama, ağabeyim şu anda yok,” dedi. “Bu işlere o bakar.”</p>

  <p>Oblomov hoşgörüyle “Sade ama hoş bir yüzü var,” diye geçirdi içinden. “İyi bir kadına benziyor!”</p>

  <p>O anda kapıdan bir kız çocuğu başını uzattı. Agafya Matveyevna gizlice, gözdağı verircesine başını salladı kıza, kız hemen kayboldu.</p>

  <p>“Peki, ağabeyiniz nerede çalışıyor?”</p>

  <p>“Devlet dairesinde.”</p>

  <p>“Hangi devlet dairesinde?”</p>

  <p>“Köylülerin kayıtlarının yapıldığı dairede... Adını hep unutuyorum.”</p>

  <p>Saf saf gülümsedi Agafya Matveyevna. Hemen arkasından yüzü gene biraz önceki ifadesiyle kaplandı.</p>

  <p>“Burada yalnız ağabeyinizle oturmuyorsunuz sanırım?” diye sordu Oblomov.</p>

  <p>“Hayır, ölen kocamdan iki çocuğum da yanımda: Oğlum sekizinde, kızım altısında...” (Agafya Matveyevna oldukça istekli konuşuyordu. Yüzü şimdi çok daha canlıydı.) “Bir de hasta büyükannemiz var. Zor yürüyebiliyor. Yalnızca kiliseye gidip geliyor, o kadar. Eskiden Akulina ile birlikte pazara da giderdi. Artık Nikola<a href="../Text/DiPNOTLAR.xhtml#a45" id="k45"><sup>[45]</sup></a> günlerine bile gidemiyor. Bacakları şişiyor. Kilisede de hep oturuyor. Başka kimse yok evimizde. Bazen görümcem ziyaretimize gelir, bazen de Mihey Andreyeviç.”</p>

  <p>“Mihey Andreyeviç sık gelir mi?”</p>

  <p>“Kimi zaman bir ay konuğumuz olur. Ağabeyimle iyi dostturlar, birbirlerinden ayrılmazlar.”</p>

  <p>Dağarcığında olan her sözcüğü, düşünceyi söyleyip bitirdikten sonra sustu Agafya Matveyevna.</p>

  <p>Oblomov, “Eviniz çok sessiz, sakin!” dedi. “Şu köpeğinizin havlaması olmasa, evde kimsecikler yok sanacak insan.”</p>

  <p>Agafya Matveyevna cevap olarak yalnızca gülümsedi.</p>

  <p>“Sık sık evden çıkıp bir yerlere gittiğiniz olur mu?”</p>

  <p>“Yazın bazen... Geçenlerde İlya Cuması’nda<a href="../Text/DiPNOTLAR.xhtml#a46" id="k46"><sup>[46]</sup></a> Baruthane’ye<a href="../Text/DiPNOTLAR.xhtml#a47" id="k47"><sup>[47]</sup></a> gittik, o kadar...”</p>

  <p>Oblomov, kadının açılan şalının arasından gözüken, kanepenin yastığı gibi dik, sağlam, hiç kıpırdamayan göğsüne bakarak, “Çok giden olur mu oraya?” diye sordu.</p>

  <p>“Hayır, bu yaz pek kalabalık yoktu: Sabahleyin yağmur yağınca herkes dağıldı. Yoksa çok kalabalık olur.”</p>

  <p>“Başka nerelere gidiyorsunuz?”</p>

  <p>“Biz evden çok seyrek çıkarız. Ağabeyimle Mihey Andreyeviç balığa giderler, tuttukları balıklarla orada balık çorbası yapıp karınlarını doyururlar. Biz evde otururuz.”</p>

  <p>“Hep mi?”</p>

  <p>“İnanın, öyle... Geçen yıl Kolpino’ya gitmiştik, bazen de koruya gidiyoruz. Haziranın yirmi dördü ağabeyimin isim günüdür. Akşam yemeği veririz, daire arkadaşları gelirler.”</p>

  <p>“Peki konuk olarak birilerine gidiyor musunuz?”</p>

  <p>“Ağabeyim gidiyor. Ben ancak, Kutsal Pazar ve Noel’de çocuklarla birlikte kocamın akrabalarına yemeğe giderim.”</p>

  <p>Konuşulacak başka bir şey kalmamıştı.</p>

  <p>“Pencerelerinizde çiçekler var. Çiçek seviyor musunuz?” diye sordu Oblomov.</p>

  <p>“Hayır,” dedi Agafya Matveyevna. “Çiçeklerle uğraşacak zamanımız olmaz bizim. Akulina çocuklarla birlikte kontun bahçesine gitmişti, bahçıvan vermiş onlara; ıtır çiçekleriyle sarısabırlar ise uzun zamandan beri bizdeler, kocamın zamanından beri...”</p>

  <p>O sırada birden Akulina daldı odaya. Kucağında umutsuzca kanat çırpan, bağıran kocaman bir horoz vardı.</p>

  <p>“Bakkala bu horozu mu vereyim Agafya Matveyevna?” diye sordu. Agafya Matveyevna mahcup olmuştu.</p>

  <p>“Bırak şimdi! Hadi git! Çabuk çık bu odadan! Görüyorsun ki konuğum var!”</p>

  <p>Akulina, horozu bacaklarından baş aşağı tutuyordu, “Sorayım demiştim size,” dedi. “Bakkal yetmiş kapik veriyor da.”</p>

  <p>“Hadi çabuk mutfağa git!” dedi Agafya Matveyevna. Utanmış, elini gene şalının altına gizlemiş, bakışını önüne indirmişti. Aceleyle ekledi:</p>

  <p>“Bunu değil, çil horozu vereceksin.”</p>

  <p>“Ev işleri!” dedi Oblomov.</p>

  <p>“Evet. Çok tavuğumuz var. Yumurta ve piliç satıyoruz. Sokağımızda yazlık evlerden kontun evine kadar herkes tavuğunu, yumurtasını bizden alır.”</p>

  <p>Şimdi daha bir cesaretle bakıyordu Oblomov’a. İşbilir, hamarat bir ifade belirmişti yüzünde. Bildiği şeylerden söz açılınca yüzündeki alıklık da kaybolmuştu. Bilmediği, uzak olduğu şeylerle ilgili sorulara bir şey söylemeden, yalnızca gülümseyerek cevap veriyordu.</p>

  <p>Oblomov eşyalarını göstererek, “Bunların yerleştirilmiş olması gerekirdi,” dedi.</p>

  <p>Agafya Matveyevna hemen kesti sözünü:</p>

  <p>“Yerleştirmek istedik, ama ağabeyim yerleştirmemize karşı çıktı.” Şimdi çok daha cesaretle bakıyordu Oblomov’un yüzüne. “Kim bilir dolaplarında, masalarının gözlerinde neler vardır...” dedi. “Bakarsın bir şeyi kaybolur, bizden bilir.”</p>

  <p>Böyle dedikten sonra gülümsedi Agafya Matveyevna.</p>

  <p>Oblomov gülümseyerek, “Ağabeyiniz çok ihtiyatlı biriymiş!” dedi. Agafya Matveyevna tekrar gülümsedi ve önceki yüz ifadesi tekrar geri geldi. Gülümseme onun, bir konuda ne söylemesi veya yapması gerektiğini bilmediğini gizlemenin bir yöntemiydi.</p>

  <p>Oblomov, “Ağabeyinizin gelmesi uzun sürecek,” dedi. “Dairenize artık ihtiyacım olmadığını, dolayısıyla, orayı başka birine kiralamanızı rica ettiğimi belki siz söylersiniz ona. Bu arada ben de bir kiracı bulmaya çalışacağım size."(Agafya Matveyevna gözlerini kırpıştırarak bön bön bakıyordu Oblomov’un yüzüne.) “Ayrıca, sözleşme konusunda da lütfen...”</p>

  <p>Agafya Matveyevna gene aynı şeyi söyledi:</p>

  <p>“Ama şu anda evde değil ağabeyim. İyisi mi, siz yarın gelin. Yarın daireye gitmeyecek, günlerden cumartesi çünkü...”</p>

  <p>“Bu aralar çok işim var, bir dakika boş zamanım yok,” dedi Oblomov. “Siz kendisine yalnızca şu kadarını söyleyin, size borçlu olduğum için, dairenize kiracı bulduğumda...”</p>

  <p>Agafya Matveyevna monoton cevabını verdi gene:</p>

  <p>“Ağabeyim şu anda evde değil. Gecikti...” Pencereden sokağa bakarak ekledi, “Gelince pencerenin önünden geçecek, hala yok.” “Neyse,” dedi Oblomov. “Ben gideyim artık...”</p>

  <p>Agafya Matveyevna kanepeden kalkıp sordu:</p>

  <p>“Peki, ağabeyim gelince ne diyeyim ona? Ne zaman taşınacaksınız?”</p>

  <p>“Ricamı iletin kendisine,” dedi Oblomov. “Koşullar değiştiği için...”</p>

  <p>“Yarın gelip kendiniz konuşsanız ağabeyimle...”</p>

  <p>“Yarın imkansız.”</p>

  <p>“O zaman ertesi gün, yani pazar günü. Ayinden sonra votka ile meze veriyoruz. Mihey Andreyeviç de gelecek.”</p>

  <p>“Gerçekten mi?”</p>

  <p>“İnanın doğru söylüyorum.”</p>

  <p>Oblomov sabırsızca olumsuz cevap verdi:</p>

  <p>“Ertesi gün de imkansız.”</p>

  <p>“Öyleyse haftaya...” dedi Agafya Matveyevna. “Peki eşyalarınızı ne zaman aldıracaksınız? Yerleri yıkatıp toz aldırmak istiyorum da.” “Eşyalarımı aldırmayacağım.”</p>

  <p>“Nasıl yani? Nereye koyacağız onları?”</p>

  <p>Oblomov gözlerini doğrudan Agafya Matveyevna’nın göğüslerine dikip, tane tane şöyle dedi:</p>

  <p>“Lütfen ağabeyinize koşulların değiştiğini...”</p>

  <p>Agafya Matveyevna pencereden dışarı, avluyu çevreleyen çitin ötesine bakarak, gene öyle monoton, “Hala yok görünürlerde,” dedi. “Ayak sesinden tanırım ben onu. Birinin geldiği, sokağın ahşap parkelerinde ayak sesinden belli olur. Az geçen oluyor buradan...” Oblomov öne eğilerek selam verdi.</p>

  <p>“Ricamı kendisine ileteceksiniz, değil mi?” dedi.</p>

  <p>Agafya Matveyevna, kendisine hiç de gitmeyen bir telaş içinde, Oblomov’u sesiyle durdurmak istiyor gibi, “Yarım saat içinde gelecektir...” dedi.</p>

  <p>Oblomov odanın kapısını açarken kararlı, “Daha fazla bekleyemem,” dedi.</p>

  <p>Oblomov’u sahanlıkta gören köpek tekrar havlamaya, zincirini zorlamaya başladı. Dirseğine dayanmış, uyuyan arabacı uyandı, atları geri geri çekerek arabayı sahanlığa yanaştırdı. Tavuklar gene huysuzlaşıp sağa sola kaçıştılar. Pencerelerde gene birkaç baş göründü.</p>

  <p>Oblomov arabaya binip oturunca Agafya Matveyevna telaşlı, “Tamam,” dedi. “Geldiğinizi söyleyeceğim ağabeyime.”</p>

  <p>“Evet, bazı nedenlerden ötürü dairenizde oturamayacağımı, onu başka birine kiralamak zorunda kalacağımı söyleyin kendisine. Ya da kendisi... oraya başka bir kiracı bulsun...”</p>

  <p>Oblomov’u dalgın dinleyen Agrafya Matveyevna, “Kendisinin gelmesi de yakındır...” dedi. “Tekrar geleceğinizi söyleyeceğim ağabeyime.”</p>

  <p>“Evet, evet, birkaç güne kalmaz, gelirim.”</p>

  <p>Köpek yırtınırcasına havlıyordu. Araba avludan çıktı. Bakımsız dar sokakta kurumuş çamur tümsekleri üzerinde sağa sola yatarak ilerlemeye başladı. Sokağın sonunda, üzerinde eski bir palto, koltuğunun altında büyükçe bir tomar kağıt, elinde kalın bir sopa, havanın sıcaklığına ve kuruluğuna rağmen ayağında lastik galoşlar olan orta yaşlı bir adam belirdi. Sağına soluna bakmadan, çabuk adımlarla, ahşap kaldırımı çökertmek istiyor gibi ayağını yere hızla vura vura yürüyordu. Dönüp arkasından baktı Oblomov, onun Pşenitsına’nın avlu kapısından girdiğini gördü.</p>

  <p>“Kadının ağabeyi olsa gerek,” diye geçirdi içinden. “Neyse, boş ver, şimdi bir saat de onunla mı konuşacağım. Karnım acıktı, hava da çok sıcak! Hem Olga bekliyor beni... Bir daha geldiğimde konuşurum onunla!” Arabacıya seslendi:</p>

  <p>“Biraz hızlı sür!”</p>

  <p>Sağına soluna, bahçe çitlerine bakarken birden hatırladı: “Peki başka bir daire bakmayacak mıydım ben? Tekrar Marskaya’ya, ya da Konuşennaya’ya gitmem gerekecek...” Kararını verdi: “Neyse, bir dahaki gelişimde!”</p>

  <p>“Daha hızlı sür, arabacı!”</p>

  <p><br /></p>

  <h3 class="sgc-3" id="sigil_toc_id_23">III</h3>

  <p class="px">Ağustos'un sonunda yağmurlar başladı. Soba olan yazlık evlerde bacalar tütüyordu artık. Soba olmayan evlerde oturanlar ise yüzleri sarılı dolaşıyorlardı. Sonunda yavaş yavaş boşalıyordu evler. Oblomov, bir daha kente inmeyi aklının ucundan bile geçirmiyordu. Ve bir sabah İlyinskilerin eşyaları geçti penceresinin önünden. Gerçi onun için daireden taşınmak, yemeğini bir yerde atıştırıvermek, bütün gün yatıp uyumamak zor değildi artık, ama geceyi nerede, nasıl geçireceğini, başını nereye sokacağını bilemiyordu.</p>

  <p>Park da, koru da tenhalaştıktan, Olga’nın pencerelerinin panjurları kapandıktan sonra yazlıkta bir başına kalmak kesinlikle olanaksız görünüyordu ona. Boş odalarda geziniyordu, parkta dolaşıyordu, tepeye çıkıp iniyordu, ama içindeki sıkıntı bir türlü gitmiyordu.</p>

  <p>Anisya ile Zahar’ı, yeni bir daire buluncaya kadar oturmaya karar verdiği Vıborg’a yolladı, kendisiyse kente gitti. Bir lokantada ayaküstü bir şeyler yedi, akşamı da Olgalarda geçirdi. Gelgeldim, kentte sonbahar geceleri parktaki, korudaki uzun, aydınlık yaz gecelerine, gündüzlerine hiç benzemiyordu. Burada günde üç kez göremiyordu Olga’yı. Burada Katya bir koşu gelemezdi ona, Oblomov da eline bir mektup verip Zahar’ı beş versti öteye gönderemezdi. İşte, aşkın çiçek açmış o yaz şiiri sanki durgunlaşmış, gücü tükenmiş gibi, pek ağır yürümeye başlamıştı. Bazen yarım saat hiç konuşmadan yan yana oturdukları oluyordu. Olga elişine dalıyor, kendi kendine iğneyle ilikleri sayıyor, Oblomov ise kendini karışık duygulara bırakıyor, içinde bulunduğu dakikadan çok, geleceği yaşıyordu. Ancak, arada bir başını kaldırıp dikkatle bakıyordu Olga’ya, tutkuyla ürperiyordu; ya da Olga bir göz atıyordu Oblomov’a, onun gözlerinde derin bir sevgi ve sessiz bir mutluluk görünce gülümsüyordu.</p>

  <p>Oblomov peş peşe üç gün kente inip Olga’ya gitti. Bir hafta içinde yeni bir daireye taşınacağı için Vıborg’daki eve yerleşmediğini söyleyerek akşam yemeğini onlarda yedi. Ama dördüncü gün çekindi oraya gitmeye, İlyinskilerin evinin çevresinde bir süre dolaşıp durduktan sonra üzgün, içini çekip evine döndü.</p>

  <p>Beşinci gün İlyinskiler akşam yemeğini evde yemediler. Altıncı gün Olga ona falanca dükkana gelmesini, kendisinin orada olacağını, sonra Oblomov’un onu yürüyerek eve bırakabileceğini, arabanın arkalarından geleceğini söyledi. Ama hiç hoş olmadı bu. Olga’nın tanıdıklarıyla karşılaştılar, selamlaştılar, tanıdıklardan bazıları durup konuştu onlarla.</p>

  <p>Bu tatsız durum karşısında dehşet içinde terler dökerek düşünüyordu Oblomov: “Aman Tanrım! Ne ıstırap bu!”</p>

  <p>Teyze bile iri, baygın gözlerle bakıyordu ona, Oblomov’u görünce başı ağrıyormuş gibi, dalgın dalgın ispirto kokluyordu. Ayrıca, aynı yolu her gün gidip gelmek de çok zordu! Arabaya binip Vıborg Mahallesi’nden gelmek, akşam aynı yolu dönmek... Üç saat sürüyordu yol.</p>

  <p>Oblomov ısrar ediyordu:</p>

  <p>“Kararımızı teyzeye söyleyelim, o zaman sabahtan gelirim, kimse de bir şey söyleyemez...”</p>

  <p>“Adliyeye gittin mi?” diye soruyordu Olga.</p>

  <p>Oblomov, “Gittim, işleri hallettim,” demeyi çok istiyordu, ama Olga’nın onun yüzüne öylesine dikkatli bakıp yüzünden yalan söylediğini hemen anlayacağından korktuğu için bir şey söyleyemiyor, cevap olarak derinden göğüs geçiriyordu.</p>

  <p>“Ah, bunun ne zor bir iş olduğunu bilsen,” diyordu.</p>

  <p>Olga bakışını kaldırmadan soruyordu gene:</p>

  <p>“Peki, evin sahibi kadının ağabeyiyle konuştun mu?”</p>

  <p>Oblomov, yeterince bahanesi olduğuna seviniyormuş gibi, “Sabahları evde olmuyor, akşamları da ben buradayım,” diyordu.</p>

  <p>Bu kez Olga bir şey söylemeden göğüs geçiriyordu.</p>

  <p>Oblomov yatıştırmak istiyordu Olga’yı:</p>

  <p>“Yarın kesin görüşeceğim adamla. Yarın pazar çünkü, daireye gitmiyor.”</p>

  <p>Bir ara Olga dalgın, “Bütün bunlar halledilmediği sürece teyzeme söyleyemeyiz,” dedi. “Bu yüzden, daha seyrek de görüşmek zorundayız...”</p>

  <p>Oblomov ürkek, “Evet, evet... Haklısın,” dedi.</p>

  <p>“Pazar günleri akşam yemeğinde bizde olursun, konuk günümüz çünkü o gün. Sonra cuma, bir... bir de tiyatroda görüşebiliriz. Ne gün tiyatroya gideceğimizi öğrenirsin, sen de gelirsin...”</p>

  <p>Olga’nın görüşme işini planlamasına sevinmişti Oblomov.</p>

  <p>“Evet, çok doğru,” dedi.</p>

  <p>Olga sürdürdü konuşmasını:</p>

  <p>“Hava güzel olursa yazlık bahçede dolaşmaya çıkarım, sen de oraya gelirsin. Parktaki buluşmalarımızı hatırlarız!..” Heyecanla tekrarladı Olga: “Parktaki!..”</p>

  <p>Oblomov bir şey söylemeden öptü Olga’nın elini, pazar günü görüşmek üzere vedalaştı onunla. Olga üzgün, hüzünlü baktı arkasından. Sonra piyanonun başına geçti, kendini müziğe bıraktı. Bir şey için yüreği ağlıyordu, piyano da ağlıyordu. Şarkı söylemek istiyor, söyleyemiyordu.</p>

  <p>Ertesi gün yataktan kalktı Oblomov, yazlıkta giydiği hafif redingotunu aldı üzerine. Ropdöşambrını uzun süredir giymiyordu. Onu dolaba kaldırmasını söylemişti Zahar’a.</p>

  <p>Zahar her zaman olduğu gibi, tepsiyi sallayarak kahve ve çörekleri getirip beceriksizce masanın üzerine koydu. Zahar’ın arkasından her zamanki alışkanlığıyla Anisya yarı beline kadar kapıdan uzanmış, Zahar tepsiyi masaya kadar sağ salim götürürse sessizce kaybolmak, tepsiden bir şeyler düşürürse geri kalanları kurtarmak için hemen yardımına koşmak üzere bakıyordu. Bu arada tepsiden bir şey düşecek olursa Zahar önce düşen şeye, sonra karısına sövüp sayıp, dirseğini göstererek kadına gözdağı veriyordu...</p>

  <p>“Ne harika bir kahve bu!” dedi Oblomov. “Kim yaptı bunu?” Zahar, “Ev sahibesi,” diye cevap verdi. “Kahveyi bugün altıncı günü olmak üzere hep o yapıyor. ‘Siz çok hindiba koyuyorsunuz kahveye, ayrıca yeterince de kaynatmıyorsunuz,’ diyor... ‘Bırakın, beyefendinin kahvesini ben yapayım!’”</p>

  <p>Fincanını bir kez daha doldururken tekrarladı Oblomov:</p>

  <p>“Çok harika! Teşekkür ettiğimi söyle kendisine.”</p>

  <p>Zahar, bitişik odanın yan açık kapısını göstererek, “İşte kendisi de burada,” dedi. “Orası evin kileri gibi bir şey. Kadın hep orada çalışıyor. Çay, kahve, çanak çömlek, hepsi orada.”</p>

  <p>Oblomov kadının yalnızca sırtını, ensesini, beyaz gerdanının bir bölümünü ve de çıplak dirseklerini görüyordu.</p>

  <p>Oblomov, “Dirseklerini öyle hızlı oynatarak ne yapıyor orada?” diye sordu.</p>

  <p>“Kim bilir! Ya dantel örüyordur ya da ütü yapıyordur.” Oblomov kadının dirseklerinin nasıl hareket ettiğine, sırtının eğilip sonra tekrar nasıl doğrulduğuna bakıyordu.</p>

  <p>Kadın öne eğildiğinde alttan tertemiz etekliği, tertemiz çorapları, yuvarlak, dolgun bacakları görünüyordu.</p>

  <p>Oblomov, “Bir memur karısı, ama dirsekleri bir kontesinkinden farksız,” diye geçiriyordu içinden. Üstelik biçimli de!”</p>

  <p>Öğleyin Zahar gelip, ev sahibesinin kendi yaptığı börekten isteyip istemediğini sorduğunu söyledi. Sonra ekledi:</p>

  <p>“Bugün pazar efendim, pazar günleri börek pişiriyorlar.”</p>

  <p>Oblomov pek kayıtsız bir tavırla, “Sanırım börek de fena değildir!” dedi. “Belki bol soğanlı, havuçludur...”</p>

  <p>“Bizim Oblomovka’nın böreklerini aratmaz,” dedi Zahar. “Piliç eti, taze mantar var içinde.”</p>

  <p>“Ah, bu çok güzel işte. Getir bakalım! Kim yapıyor böreği? Şu pasaklı hizmetçi kadın mı?”</p>

  <p>Zahar küçümser bir tavırla karşılık verdi:</p>

  <p>“O kim, börek yapmak kim! Ev sahibesi olmasa hamuru bile mayalayamaz o... Mutfakta her işi ev sahibesi yapıyor. Böreği de Anisya ile birlikte pişirdiler.”</p>

  <p>Beş dakika sonra bitişik odanın kapısından Oblomov’un daha önce gördüğü şalla yarım yamalak örtülü, tabak tutan çıplak bir kol uzandı. Tabakta dumanı tüten sıcak, kocaman bir parça börek vardı.</p>

  <p>Oblomov tabağı alırken kibarca, “Çok teşekkür ederim,” dedi.</p>

  <p>Bu arada kadının dik göğüslerine, çıplak omuzlarına pek dikkatli bakmıştı.</p>

  <p>“Yanma votka ister miydiniz?” diye sordu ev sahibesi.</p>

  <p>Oblomov daha da kibar, “Pek içki kullanmam ben,” dedi. “Çok teşekkür ederim. Votkanız nasıl sizin?”</p>

  <p>“Ev yapımı, kendimiz yapıyoruz. Frenküzümü yaprağından çekiyoruz.”</p>

  <p>“Frenküzümü yaprağından çekilmiş votka hiç içmedim. Denemek için biraz lütfederseniz...”</p>

  <p>Çıplak kol, tabakta bir kadeh votkayla tekrar uzandı. Oblomov içti. Çok hoşlandı votkadan. Kapıdan bitişik odaya bakmaya çalışarak, “Çok teşekkürler,” dedi. O anda birden kapandı kapı. Oblomov sitemli, “Ne o,” dedi, “Sizi görmeme, günaydın dememe izin vermiyor musunuz?”</p>

  <p>Ev sahibesi kapının öte yanında güldü. Utanıyormuş gibi bir ses tonuyla, “Hala iş kıyafetim var üzerimde,” dedi. “Mutfaktaydım. Şimdi giyineceğim. Ağabeyim de biraz sonra kiliseden gelir.”</p>

  <p>“Ah,” dedi Oblomov, “ağabeyim dediniz de aklıma geldi, kendisiyle konuşmak istiyorum. Söyleyiverin, bir ara uğrasın bana.”</p>

  <p>“Peki, gelir gelmez söylerim.”</p>

  <p>“İçeride öyle öksüren kimdir? Ne kuru kuru öksürüyor?”</p>

  <p>“Büyükannemiz. Sekiz yıldır böyle öksürür.”</p>

  <p>Ve çekilerek kapandı kapı.</p>

  <p>“Ne... sade bir kadın,” diye geçirdi içinden Oblomov. Ama çok değişik bir şey var onda... Temiz bir kadın da!”</p>

  <p>Ev sahibesinin ağabeyiyle hala tanışamamıştı. Yalnızca sabahları (o da çok seyrek) yatağından, erken saatte birinin, koltuğunun altında bir tomar kağıtla çitin arasında belirip ara sokakta gözden kaybolduğunu görmüştü, o kadar. Sonra aynı adamın saat beşte koltuğunun altında gene bir tomar kağıtla dönüp, pencerenin önünden geçtiğini, sahanlıkta gözden kaybolduğunu görüyordu. Evde sesi soluğu çıkmıyordu.</p>

  <p>Bu arada, özellikle sabahları, evde başkalarının da olduğu anlaşılıyordu: Mutfaktan kaşık çatal sesleri geliyor; pencereden, hizmetçi kadının avlunun köşesinde bir şeyler yıkadığı, kapıcının odun kestiği veya el arabasıyla su dolu fıçıları taşıdığı görülüyor; duvarın arkasında çocukların ağladığı, büyükannenin sürekli kuru kuru öksürdüğü duyuluyordu.</p>

  <p>Evde Oblomov’un önde, iç içe dört odası vardı. Ev sahibesi ailesiyle birlikte arkada iki odaya yerleşmişti. Ağabeyi ise tavan arasındaki odada kalıyordu.</p>

  <p>Oblomov’un oturma odasıyla yatak odasının pencereleri avluya, konuk odası küçük bahçeye, salonu ise lahana ve patates tarlasına bakıyordu. Konuk salonunun pencerelerinde solmuş, basma perdeler vardı.</p>

  <p>Duvarlar boyunca sade, ceviz taklidi tahtadan iskemleler diziliydi. Aynanın hemen önünde geniş bir yazı masası duruyordu. Pencerelerdeki saksılarda sardunya ve kadife çiçekleri, asılı dört kafeste kanaryalar vardı.</p>

  <p>Ev sahibesinin ağabeyi parmaklarının ucuna basarak girdi odaya, Oblomov’un selamına üç kez öne eğilerek karşılık verdi. Resmi giysisinin bütün düğmeleri ilikliydi. Öyle ki, içinde gömlek var mı yok mu, belli değildi. Kravatı tek düğüm olarak gelişigüzel bağlanmış, ucu resmi giysisinin arasına sokulmuştu. Kırk yaşlarındaydı. Düz bir tutam saç düşmüştü alnına. Kulakları orta büyüklükte bir köpeğin kulaklarını andırıyordu. İki tutam saç, rüzgara serbestçe bırakılmış gibi şakaklarından sarkıyordu. Gri gözleri baktığı bir şeye önce doğrudan değil, kaçamak bakıyor, sonra doğrudan bakıyordu. Ellerinden utanıyordu sanki, konuşurken ya ikisini birden arkasına saklıyor ya da birini arkasına götürüyor, ötekini ceketinin arasına sokuyordu. Daire amirine bir evrak verirken ve durumu açıklarken bir elini arkasına götürür, öteki elinin orta parmağını aşağı doğru tutarak dikkatlice bir satırı veya sözcüğü gösterdikten sonra hemen geri çeker, saklardı. Bunun nedeni parmakları çok iri ve biraz kırmızı oldukları ve hafiften titredikleri için onları sık sık göstermesinin uygunsuz kaçtığını düşünmesiydi.</p>

  <p>Oblomov’a önce kaçamak, sonra doğrudan bakıp, “Benimle görüşmek istemişsiniz efendim,” dedi.</p>

  <p>Kibarca karşılık verdi Oblomov:</p>

  <p>“Evet, daire konusunda sizinle konuşmak istemiştim. Buyurun oturun lütfen!”</p>

  <p>İvan Matveyeviç ancak ikinci davetten sonra, ellerini yenlerine sokup yerlere kadar eğilerek, oturmaya karar verdi.</p>

  <p>Oblomov, “Bazı nedenlerden ötürü kendime başka bir daire tutmam gerekiyor,” dedi. “Dolayısıyla, burayı başka birine bırakmak istiyorum.”</p>

  <p>İvan Matveyeviç, parmaklarıyla ağzını kapayıp öksürdükten sonra elini tekrar yeninin içine çekti, sonra karşılık verdi:</p>

  <p>“Şu anda çok zor bu. Yaz sonunda gelmiş olsaydınız, kiralık daire arayan o zaman çoktu.”</p>

  <p>“Geldim, ama siz yoktunuz.”</p>

  <p>“Kız kardeşim söyledi,” dedi memur. “Neyse, daire konusunda endişe etmeyin siz. Burada rahat edeceksinizdir. Kuşlar mı rahatsız ediyor sizi yoksa?”</p>

  <p>“Hangi kuşlar?”</p>

  <p>“Tavuklar yani...”</p>

  <p>Gerçi civcivleri olan bir tavuk sabahları erken, penceresinin dibinde durmadan gıdaklıyor, civcivler cik cik ötüyordu ama, bunu düşünecek durumu mu vardı şimdi Oblomov’un?.. Her an Olga vardı aklında. Çevresinde ne olup bitiyor, farkında bile değildi.</p>

  <p>“Hayır, öyle bir şey yok, kanaryaları söylediniz sandım da... Buradaki koşullardan şikayetçi falan değilim.”</p>

  <p>“Siz bilirsiniz efendim...” dedi İvan Matveyeviç. “Yerinize bir kiracı bulamazsanız, sözleşmeniz ne olacak? O konuda ne düşünüyorsunuz?.. Zarara uğrayacaksınız...”</p>

  <p>“Ne kadar istiyorsunuz?” diye sordu Oblomov.</p>

  <p>“Durun, hesabı getireyim.”</p>

  <p>İvan Matveyeviç çıkıp, sözleşmeyle hesabı getirdi.</p>

  <p>“İşte burada, efendim, daire için banknot olarak sekiz yüz ruble, yüz ruble kaparo ödemişsiniz, yedi yüz kalmış.”</p>

  <p>Oblomov kesti İvan Matveyeviç’in sözünü:</p>

  <p>“Evinizde iki hafta kalmışken, bir yıllık kira mı istiyorsunuz benden?”</p>

  <p>İvan Matveyeviç munis, üzgün bir tavırla itiraz etti:</p>

  <p>“Nasıl olur efendim? Kız kardeşime haksızlık olur bu. Yoksul, dul bir kadındır kendisi. Aldığı kirayla geçiniyor zavallı. Piliçten, yumurtadan aldığı para çocuklarının giyimine bile yetmiyor...” Oblomov, “Olacak şey değil,” dedi. “Düşünsenize, ancak iki hafta kaldım burada. Bu kadar olur mu?”</p>

  <p>İvan Matveyeviç parmağıyla sözleşmede iki satırı gösterip elini tekrar yenine soktu.</p>

  <p>“Bakın, burada yazıyor,” dedi. Okuyun lütfen: “Ben Oblomov, kiraladığım bu daireyi süresinden önce boşaltacak olursam ya daireye aynı koşullarla başka bir kiracı bulacağım ya da Bayan Pşenitsına’ya önümüzdeki haziranın birine kadar bir yıllık kirasını ödeyeceğim.”</p>

  <p>“Nasıl olur?” dedi Oblomov. “Haksızlık bu!”</p>

  <p>İvan Matveyeviç karşılık verdi:</p>

  <p>“Yasa böyle diyor... Bakın, altında imzanız var. İşte şurada, efendim!”</p>

  <p>“Ne kadar yazıyor orada?” diye sordu Oblomov.</p>

  <p>Yenin içinden tekrar çıktı parmak, sözleşmeye bir fiske attıktan sonra tekrar içeri girdi. İvan Matveyeviç aynı parmağını, her seferinde çıkarıp sözleşmeye bir yere fiske attıktan sonra elini yumruk yapıp parmağını avucunun içine alarak karşılık veriyordu:</p>

  <p>“Yedi yüz ruble, ayrıca ahır ve ambar için yüz elli...”</p>

  <p>lvan Matveyeviç bir fiske daha attı sözleşmeye.</p>

  <p>Oblomov sesini yükselterek itiraz etti:</p>

  <p>“İnsaf yani, atım, arabam yok ki benim. Ne diye ahır ve ambar için kira ödeyeyim?”</p>

  <p>lvan Matveyeviç parmağıyla sözleşmede bir yeri göstererek, “Ama sözleşmede var efendim,” dedi.</p>

  <p>“Mihey Andreyeviç sonra at, araba alacağınızı söyledi.” Oblomov canı sıkkın, söylendi:</p>

  <p>“Saçmalamış Mihey Andreyeviç! Verin bana o sözleşmeyi!” lvan Matveyeviç sözleşmeyi eline alıp, kibarca, “işte efendim, buyurun, kopyasını alın,” dedi. “Aslı kız kardeşimde kalacak.” Sözleşmeden okumaya başladı: “Ayrıca, sebze bahçesi için de, oradan tek kişilik alman lahanaya, turpa, başka sebzelere karşılık yaklaşık iki yüz elli ruble...”</p>

  <p>Bir fiske daha atmak istedi hesaba lvan Matveyeviç.</p>

  <p>Oblomov neredeyse büyük bir öfkeyle haykırdı:</p>

  <p>“Ne sebze bahçesinden söz ediyorsunuz? Ne lahanası? Neler saçmalıyorsunuz? Hiçbir şey duymak istemiyorum!”</p>

  <p>“İşte efendim, sözleşmede öyle yazıyor. Mihey Andreyeviç daireyi sebze bahçesiyle birlikte kiraladığınızı söyledi...”</p>

  <p>Oblomov ayağa kalktı.</p>

  <p>“Daha neler! Benim ne yiyeceğime, ne yemeyeceğime nasıl karışırsınız? Lahana da, turp da istemiyorum ben!” lvan Matveyeviç de ayağa kalktı.</p>

  <p>“Rica ederim efendim, karışamayız elbette... Ama imzanız var burada, işte!..”</p>

  <p>Kalın parmak tekrar çıktı yenin içinden, sözleşmeyi sallayarak fiskeledi.</p>

  <p>Oblomov sabırsızca, “Hepsi toplam ne kadar?” diye sordu. “Ayrıca, tavanın, kapıların boyası, mutfak pencerelerinin onarımı, kapı kilitlerinin değiştirilmesi için yüz elli dört ruble ve yirmi sekiz kapik...”</p>

  <p>Oblomov hayret içinde, “Nasıl, bunlar da mı benim hesabıma yazıldı?” diye sordu. “Böyle şeyleri her zaman ev sahibi yaptırır. Elden geçirilmemiş daireye kim taşınır?”</p>

  <p>lvan Matveyeviç, sözleşmede bunların yazılı olduğu yeri Oblomov’a uzaktan parmağıyla göstererek,“İşte efendim, sözleşmede öyle yazıyor,” dedi. Ellerini sözleşmeyle birlikle arkasına götürüp pek kibar bir tavırla ekledi:</p>

  <p>“Toplam bin üç yüz elli dört ruble, yirmi sekiz kapik! Hepsi o kadar efendim!”</p>

  <p>Oblomov odanın içinde dolaşmaya başlayıp itiraz etti:</p>

  <p>“Peki ama ben bu kadar parayı nereden bulacağım? Hiç param yok ki! Lahanalarınız, turplarınız çok gerekliydi benim için sanki!” İvan Matveyeviç gayet sakin, “Nasıl isterseniz efendim!” dedi. “Üzmeyin kendinizi, burada çok rahat edeceksiniz. Para konusuna gelince... kız kardeşim bekleyebilir.”</p>

  <p>“Olmaz, koşullar burada kalmama engel! Anlıyor musunuz beni?” İvan Matveyeviç bir adım geri çekilip yumuşak başlı bir tavırla, “Anlıyorum efendim,” dedi. “Siz nasıl isterseniz öyle olsun.” Oblomov başını eğerek, “Pekala,” dedi. “Düşüneceğim, evinize bir kiracı bulmaya da çalışacağım!”</p>

  <p>İvan Matveyeviç, “Çok zor, efendim... Bununla birlikte, siz nasıl isterseniz öyle olsun efendim!” dedi.</p>

  <p>Üç kez öne eğilerek selam verdikten sonra odadan çıktı. Oblomov cüzdanını çıkardı, parasını saydı: Bütün parası üç yüz beş rubleydi. Donup kaldı. Hayret ve neredeyse dehşet içinde sordu kendi kendine: “Nereye verdim ben onca parayı? Yaz başında köyden bin iki yüz ruble göndermişlerdi, topu topu üç yüzü kalmış!”</p>

  <p>Hesap yapmaya başladı, yaptığı harcamaları hatırlamaya çalıştı, hepsi hepsi iki yüz elli rubleyi nerelere verdiğini hatırlayabildi.</p>

  <p>“Nereye gitti o kadar para?” diye soruyordu kendi kendine. Seslendi:</p>

  <p>“Zahar, Zahar!”</p>

  <p>“Ne istemiştiniz efendim?”</p>

  <p>“Nereye, ne kadar para verdik? Paramız kalmamış!”</p>

  <p>Zahar ceplerini karıştırdı. Bir yarım rublelikle bir on kapiklik çıkarıp masanın üzerine bıraktı.</p>

  <p>“Taşınma parasından artmıştı, size vermeyi unutmuşum.”</p>

  <p>“O bozuklukları ne diye veriyorsun bana? Sekiz yüz rublenin nereye gittiğini söyle sen bana...”</p>

  <p>“Ben nereden bileyim? Nereye ne verdiğinizden haberim olmuyor ki benim... Arabacılara ne verdiğinizi de bilmiyorum.</p>

  <p>Oblomov Zahar’a bakıp hatırladı.</p>

  <p>“Evet, arabalara çok para gidiyor. Yazlığa giderken arabaya ne verdiğimizi hatırlıyor musun?”</p>

  <p>“Nasıl hatırlayayım?” dedi Zahar. “Yalnız bir kez otuz ruble vermemi söylemiştiniz, yalnızca onu hatırlıyorum.”</p>

  <p>Canı sıkıldı Oblomov’un. “Ödemeleri neden not almazsın ki!” diye söylendi. “Okuma yazman olsaydı bu duruma düşürmezdin beni işte!”</p>

  <p>Zahar başını çevirip öte yana bakarak itiraz etti:</p>

  <p>“Okuma yazma bilmeden bir ömür yaşadım, Tanrı’ya şükür, kimseden bir eksiğim de olmadı!”</p>

  <p>Oblomov, “Ştoltz köye bir okul yaptırmamı söylerken çok haklıydı!” diye geçirdi içinden.</p>

  <p>Zahar konuşmasını sürdürdü:</p>

  <p>“Anlattıklarına göre, İlyinskilerde okuma yazması olan uşak varmış, ama büfeden gümüş takımları götürmüş...”</p>

  <p>Oblomov korkarak şöyle geçirdi içinden: “Çok doğru söylüyorsun! Gerçekten de, okuma yazma bilen uşak takımı çok ahlaksız oluyor: Meyhane meyhane dolaşır, akordiyon dinlemekten, içki, çay içmekten başka bir şey yapmazlar... Evet, okul yaptırmayı sonraya bırakmalıyım!..”</p>

  <p>“Peki, başka nereye para verdik?” diye sordu.</p>

  <p>“Ben nereden bileyim? Yazlıkta Mihey Andreyeviç’e de vermiştiniz...”</p>

  <p>Mihey Andreyeviç’e verdiği parayı hatırlayınca sevindi Oblomov.</p>

  <p>“Sahi... Arabacı için otuz ruble, sonra galiba Tarantyev’e yirmi beş ruble... Başka?..”</p>

  <p>Zahar’ın yüzüne dalgın dalgın, sorar gibi baktı. Zahar yandan, üzgün bakıyordu ona.</p>

  <p>“Anisya bir şeyler hatırlar mı?” diye sordu Oblomov.</p>

  <p>Zahar küçümser bir tavırla, “Hatırlamaz o salak!” dedi. “O kadar akıl ne gezer onda!”</p>

  <p>Oblomov canı sıkkın, “Aklım almıyor!” dedi. “Çaldırdım mı yoksa parayı?”</p>

  <p>Zahar odadan çıkarken, “Çaldırmış olsanız, hırsız hepsini alırdı,” dedi.</p>

  <p>Oblomov koltuğa oturup düşünmeye başladı. Düşünürken soğuk soğuk terliyordu: “Nereden para bulacağım ben? Köyden ne zaman ve ne kadar göndereceklerdir?”</p>

  <p>Saate baktı. İki olmuştu, Olga’ya gitmesi gerekiyordu. Yemek için belirlenen gündü bugün. Yavaş yavaş neşesi yerine geldi. Zahar’a bir araba çağırmasını söyledi, araba gelince Morskaya’ya doğru yola çıktı.</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_24"><span class="sgc-1">IV</span></h3>

  <p class="px">Oblomov, ev sahibesinin ağabeyiyle konuştuğunu anlattı Olga’ya ve ağzında geveleyerek, evi bir hafta içinde başka birine kiralama ihtimali olduğunu ekledi.</p>

  <p>Olga ile teyzesi akşam yemeğine kadar bir ziyarette bulunmak üzere evden ayrılınca Oblomov da yakınlarda bir daire bakmak için dolaşmaya çıktı. İki daireye baktı. Biri dört odalıydı, kirası banknot olarak dört bin rubleydi. Öteki ise beş odalıydı ve altı bin ruble kira istiyorlardı.</p>

  <p>İki kapıcının yanından da, elleriyle kulaklarını kapayıp “Korkunç! Korkunç!” diyerek uzaklaşmıştı. İki kapıcı da şaşırıp kalmıştı. Oblomov, Pşenitsına’ya ödeyeceği bin küsur rubleyi, korkusundan buna eklemeden, yalnızca adımlarını sıklaştırdı, Olga’ya koştu.</p>

  <p>Kalabalıktı ev. Olga’nın neşesi yerindeydi. Konuşuyor, şarkı söylüyor, herkesi kendisine hayran bırakıyordu. Yalnızca Oblomov sakin, dalgın izliyordu onu. Olga da o surat asıp, kaşlarını çatıp oturmasın, konuşsun, şarkı söylesin diye, Oblomov için durmadan konuşuyor, şarkı söylüyordu.</p>

  <p>“Yarın tiyatroya gel,” dedi Olga. “Bir locamız var.”</p>

  <p>Oblomov, “Gece çamurda, onca yol!” diye geçirdi içinden. Ama Olga’nın gözlerine bakınca, Olga’nın gülümsemesine “peki” anlamına gelen bir gülümsemeyle karşılık verdi.</p>

  <p>“Bir koltuğa abone ol,” diye ekledi Olga. “Bu hafta Mayevskiler burada, teyzem locamıza onları davet etti.”</p>

  <p>Olga, Oblomov’un buna ne kadar sevineceğini görmek için onun gözlerine baktı.</p>

  <p>Oblomov o anda dehşet içinde şöyle geçiriyordu içinden: “Aman Tanrım! Cebimde üç yüz rublem var!”</p>

  <p>Olga,“Baron’dan rica et,” dedi. “Orada herkesi tanıyor, yarın bir koltuk bulur sana o.”</p>

  <p>Ona bakarak tekrar gülümsedi Olga, Oblomov da gülümsedi. Gülümseyerek rica etti Baron’dan. Baron da gülümseyerek, yarın kendisine bir koltuk bulacağını söyledi.</p>

  <p>Olga, “Şimdilik koltukta oturursun,” dedi. “İşlerini bitirdikten sonra da bizim locada yerin olur.”</p>

  <p>Böyle dedikten sonra, çok mutlu olduğu zamanlarda gülümsediği gibi gülümsedi.</p>

  <p>Ah, Olga çiçeklerle, gülücüklerle örtülü baştan çıkarıcı derinlerin perdesini hafiften kaldırdığında Oblomov’un içi birden nasıl bir mutlulukla doluyordu!</p>

  <p>Parasının olmadığını falan unutup gitmişti Oblomov. Ancak, ertesi gün ev sahibesinin ağabeyinin penceresinin önünden koltuğunun altında paketlerle geçtiğinin görünce vekalet konusunu hatırladı ve aklına İvan Matveyeviç’ten adliyede vekalet işini halletmesini rica etmek geldi. İvan Matveyeviç vekaleti okudu, vekaletnamede bir eksikliğin olduğunu söyledi, açıklamasını yaptı.</p>

  <p>Evrak yeniden yazıldı, imzalandı ve postaya verildi. Oblomov gururla anlattı bunu Olga’ya. Oblomov’un içi rahattı artık.</p>

  <p>Cevap gelene kadar kiralık daire aramasına gerek kalmadığı, bu arada ev sahibesine olan bir yıllık borcuna karşılık orada biraz daha kalabileceği için keyfi yerindeydi.</p>

  <p>“Aslında burada pekala kalınabilir de,” diye düşünüyordu. “Gerçi biraz uzak, ama evin düzeni iyi, hizmet de çok güzel”.</p>

  <p>Evde hizmet gerçekten de çok güzeldi. Oblomov yemeğini ayrı yaptırıyor olsa da, ev sahibesi onun yemek işiyle de çok yakından ilgileniyordu.</p>

  <p>İlya İlyiç bir gün mutfağa girdiğinde Agafya Matveyevna ile Anisya’yı neredeyse birbirlerini kucaklayacakmış gibi görmüştü. İki ruh birbirine yakınsa, iki kalp uzaktan birbirine yakınlık hissediyorsa bu hiçbir zaman Agafya Matveyevna ile Anisya’nın birbirine duydukları sempati kadar açık seçik olamazdı. Tanıştıktan ilk andan, birbirlerine ilk bakışlarından, aralarında geçen ilk konuşmadan itibaren anlamışlardı bunu, değerlendirmişlerdi.</p>

  <p>Kollarını dirseğine kadar sıvamış Anisya’nın, elinde ocak demiri, bir parça çaputla, altı aydır el sürülmemiş ocağı beş dakikada nasıl düzene soktuğunu, yerlerin, rafların, masanın tozunu nasıl aldığını, sobanın külünü kürekle göz açıp kapayana kadar nasıl aldığını gören Agafya Matveyevna, Anisya’nın nasıl bir insan olduğunu, ev işlerinde ona ne iyi bir yardımcı olacağını hemen anlamıştı. O günden sonra kalbinde bir yer vermişti ona.</p>

  <p>Kendi açısından Anisya da, Agafya Matveyevna’nın mutfakta işlere nasıl hakim olduğunu; beceriksiz Akulina’nın her yaptığını kaşsız gözlerinin kartal bakışıyla nasıl izlediğini; bağırarak “yemeği ocaktan kaldır, tencereyi ocağa koy, ısıt, tuz ekle” gibi emirler verdiğini; pazar yerinde bir bakışta, en çok bir parmak dokunuşuyla, bir tavuğun kaç aylık olduğunu, balığın sudan ne zaman çıktığını, maydanozun veya salatalığın ne zaman koparıldığını yanlışsız anladığını görünce ona hayran kalmış, büyük saygı duymaya başlamış, artık yerinin burası olduğuna karar vermişti. Bütün gücünü, çabukluğunu, becerikliliğini Zahar’ın düşürdüğü bir bardağı veya tabağı yakalamaya harcadığı, ustalığının ve inceliğinin kocasının kendini beğenmişliğiyle, kıskançlığıyla bastırıldığı Oblomov’un mutfağı değildi artık onun yeri, burasıydı... Evet, iki kadın bir anda anlamışlardı birbirlerini, sevmişlerdi.</p>

  <p>Oblomov yemekte evde olmadığı zamanlar Anisya ev sahibesinin mutfağına gidiyor, orada boş durmuyor, bir şeyler yapıyor, koşturuyor, yemekleri ocağa koyup kaldırıyor, bir yandan da, Akulina daha ne yapması gerektiğine karar verene kadar dolabı açıyor, oradan gereken bir şeyi alıp kapağını kapıyordu. Bütün bunlara karşılık Anisya’nın ödülü bir yemek, sabahları ve akşamları altı fincan kahve, ayrıca uzun uzun sohbet oluyordu. Kimi zaman ev sahibesinin kendisiyle bir kenara çekilip fiskos ettiği bile oluyordu.</p>

  <p>Oblomov’un yemeği evde yediği günlerde bu kez ev sahibesi Anisya’ya yardımcı oluyordu; yani parmağıyla işaret ederek veya söyleyerek kızartmayı ocaktan alma zamanının geldiğini ya da henüz gelmediğini; sosa biraz kırmızı şarap veya krema ekleyip eklememesi, balığı öyle değil, böyle pişirmesi gerektiğini bildiriyordu.</p>

  <p>Tanrım, ev işleri konusunda, yalnızca yemek değil, sözgelimi, keten bezi, iplikler, dikiş, çamaşır yıkama, giysiler, temizlik, danteller, eldivenler, çeşitli kumaşlardan leke çıkarma, ayrıca ev ilaçlarının yapımı ve kullanımı, otların faydaları gibi insanoğlunun yüzyılların deneyimleriyle elde ettiği ne çok bilgiyi paylaşıyorlardı!</p>

  <p>İlya İlyiç sabahları saat sekizden sonra kalkıyordu. Bazen avlu çitinin arasından koltuğunun altında kağıtlarla göreve giden ağabeyi gördüğü oluyordu, sonra kahvesini içiyordu. Sütlü kahve her zaman harika, kreması koyu oluyordu, çörek de tatlı, gevrek.</p>

  <p>Sonra purosunu yakıyor, civcivleri olan tavuğun gıdaklamasını, civcivlerin cikcik ötmesini, kanaryaların şakımasını dinliyordu. Onların uzaklaştırılmasını istememişti. “Köyümü, Oblomovka’yı hatırlatıyorlar bana,” diyordu.</p>

  <p>Daha sonra oturup veya bazen divana uzanıp, yazlıkta başlayıp yarım bıraktığı kitapları okuyordu. Son derece sakin, sessizdi çevre. Kimi zaman sokaktan bir erin veya bellerine asılı baltalarıyla bir grup köylünün geçtiği duyuluyordu. Çok çok seyrek olarak da bu kenar mahalleye giren bir satıcının, kafesli avlu çitinin önünde dikilip yarım saat bağırdığı oluyordu: “Elma var! Astrahan karpuzu var!” Öyle ki, adam bir an önce uzaklaşıp gitsin diye ister istemez, bir şeyler alıyorlardı ondan.</p>

  <p>Kimi zaman ev sahibesi kızı Maşa’yı yolluyordu Oblomov’un odasına, satılık beyaz ve kırmızı mantar olduğunu, kendisi için küçük bir sepet almak isteyip istemediğini sorduruyordu veya Oblomov ev sahibesinin oğlu Vanya’yı çağırıyordu yanına, derslerini yapıp yapmadığını soruyor, ona bir şeyler yazdırıyor, okutuyor, nasıl okuyup yazdığına bakıyordu.</p>

  <p>Çocuklar odadan çıkarken kapıyı açık bırakırlarsa, aradan ev sahibesinin çıplak boynunu, sürekli hareket eden kollarını, bedenini görüyordu. Durmadan çalışıyordu kadın, ya bir şey ütülüyor ya havanda bir şeyler dövüyor ya da bir şeyleri siliyordu... Yan açık kapıdan Oblomov’un ona baktığını fark edince de toparlanmıyor, şalını omuzlarına almıyor, yalnızca gülümsüyor, tekrar dönüp büyük masanın üzerinde bir şeyler yapmayı sürdürüyordu.</p>

  <p>Bir gün şöyle dedi ona Oblomov:</p>

  <p>“Durmadan çalışıyorsunuz!”</p>

  <p>Kadın gülümsedi, tekrar kahve değirmeninin kolunu hızla çevirmeye başladı, dirsekleri öylesine çabuk daireler çiziyordu ki, başı döndü Oblomov’un.</p>

  <p>“Yorulmuyor musunuz?”diye sordu.</p>

  <p>Kolu çevirirken karşılık verdi kadın:</p>

  <p>“Hayır, alışığım.”</p>

  <p>“Peki, işiniz olmadığı zamanlarda ne yaparsınız siz?”</p>

  <p>“İşim olmaz olur mu? İşimin olmadığı zaman yoktur: sabah kahvaltısı, öğlen yemeği hazırlıkları, yemekten sonra dikiş işleri, sonra akşam yemeği...”</p>

  <p>“Akşam yemeği yiyor musunuz siz?”</p>

  <p>“Akşam yemeği yemeden olur mu? Yiyoruz elbette. Bayramları kiliseye gidiyoruz...”</p>

  <p>“Bu güzel işte,” dedi Oblomov. “Hangi kiliseye gidiyorsunuz?” “Rojdestbo Kilisesi’ne. Bizim kilisemiz odur.”</p>

  <p>“Peki, bir şeyler okuduğunuz oluyor mu?”</p>

  <p>Kadın anlamsız anlamsız baktı Oblomov’un yüzüne, cevap vermedi.</p>

  <p>“Kitaplarınız var mı?” diye sordu Oblomov.</p>

  <p>“Ağabeyimde var, ama o da okumaz... Ara sıra meyhaneden gazete getirir, yüksek sesle okur bize... Ama Vanyacığımın çok kitabı vardır.”</p>

  <p>“Yani dinlendiğiniz olmuyor mu hiç?”</p>

  <p>“İnanın, olmuyor!”</p>

  <p>“Tiyatroya da mı gitmiyorsunuz?”</p>

  <p>“Yortu günlerinde ağabeyim gider.”</p>

  <p>“Ya siz?”</p>

  <p>“Nerde!..” Oblomov’a yandan bakarak sordu ev sahibesi: “Akşam yemeğini kim hazırlayacak?”</p>

  <p>“Hizmetçiniz var ya, siz olmadığınız zaman...”</p>

  <p>Ev sahibesi şaşırmış gibi, “Akulina mı?” diye sordu. “Olacak şey mi bu? Bensiz bir şey gelmez onun elinden. Akşam yemeğini sabaha kadar pişiremez... Ayrıca, bütün anahtarlar da bendedir.” Kısa bir sessizlik oldu. Oblomov kadının dolgun, yuvarlak dirseklerine bakıyordu. Birden, “Kollarınız çok güzel,” dedi. “Hemen şimdi resmini yapası geliyor insanın.”</p>

  <p>Kadın biraz utangaç, gülümsedi, kendini temize çıkarmaya çalıştı:</p>

  <p>“Entarimin kollarını yukarı sıyırmazsam rahat çalışamıyorum. Şimdi entariler öyle kötü ki, kol ağızları hep kirleniyor.”</p>

  <p>Böyle dedikten sonra sustu kadın, Oblomov da sustu.</p>

  <p>Kendi kendine mırıldandı kadın:</p>

  <p>“Kahvenin işi tamam, şimdi biraz da şeker kırayım... Tarçın aldırmayı da unutmamalıyım...”</p>

  <p>“Evlenmelisiniz,” dedi Oblomov. “Çok iyi bir ev kadınısınız.”</p>

  <p>Kadın gülümsedi, öğüttüğü kahveyi büyükçe bir cam kavanoza boşaltmaya koyuldu.</p>

  <p>“Gerçekten,” diye ekledi Oblomov.</p>

  <p>Kadın cevap verdi:</p>

  <p>“İki çocukla kim alır beni?” Sonra dalgın, aklından bir şeylerin hesabını yapıyor gibi sürdürdü konuşmasını:</p>

  <p>“İki onluk... O kadın hepsini koyar mı acaba?”</p>

  <p>Kavanozu dolaba kaldırıp hemen mutfağa koştu. Oblomov odasına gitti, eline bir kitap alıp okumaya başladı...</p>

  <p>“Taptaze, sağlıklı bir kadın. Çok da hamarat! Gerçekten de evlenmesi gerekir böyle bir kadının!..” diye geçirdi içinden, sonra Olga’yı düşünmeye başladı.... Havanın iyi olduğu günler Oblomov kasketini giyip çevrede dolaşmaya çıkıyordu. Bir yerde çamura batıyor, başka bir yerde köpeklerin saldırısına uğruyor, eve dönüyordu.</p>

  <p>Evde masayı hazır, yemekleri nefis, ortalığı tertemiz buluyordu. Kimi zaman aralanan kapıdan bir tabakla çıplak bir kol uzanıyor, ev sahibesinin yaptığı böreğin tadına bakması rica ediliyordu.</p>

  <p>Oblomov operaya giderken yolda düşünüyordu: “Burası da sakin, sessiz, ama sıkıcı!”</p>

  <p>Bir gün, geç vakit tiyatrodan dönünce arabacıyla neredeyse bir saat kapıyı çaldılar. Köpek, zincirine asılmaktan bitkin düştü, havlamaktan sesi kısıldı. Üşüdü Oblomov, çok kızdı, ertesi günden tezi yok, buradan taşınacağını söyledi. Ama ertesi gün de, bir sonraki gün de geçti; aradan bir hafta geçtiğinde hala taşınmamıştı. Olga’yı belirlenen günlerin dışında göremediği, sesini duyamadığı, onun gözlerinden o değişmeyen yakınlığını, sevgisini, mutluluğunu okuyamadığı için canı sıkılıyordu. Bununla birlikte, belirlenen günlerde, yazın olduğu gibi hayat dolu oluyordu. Olga’nın şarkılarını dinliyor, onun gözlerinin içine bakıyordu. Ama başkalarının yanındaki, herkesin kayıtsız sandığı, oysa Oblomov için çok derin anlamlı bir bakışı yetiyordu ona.</p>

  <p>Ne var ki, kış yaklaştıkça yalnız görüşmeleri giderek seyrekleşmeye başlamıştı, İlyinskilere konuklar geliyor, Oblomov saatler boyu Olga’yla yalnız başına iki sözcük konuşamıyordu. Ancak bakışabiliyorlardı, o kadar. Olga’nın bakışlarında kimi zaman bitkinlik, sabırsızlık oluyordu. Konuklara çatık kaşlarla bakıyordu Oblomov. İki kez sıkılmış, bir akşam da yemekten sonra uzanıp şapkasını alacak olmuştu.</p>

  <p>Olga yanına sokulup şapkasını tuttu, şaşkınlık içinde sordu:</p>

  <p>“Nereye gidiyorsun?”</p>

  <p>“İzin verirseniz, eve gideceğim...”</p>

  <p>“Neden?” diye sordu Olga, bir kaşı ötekinden yukarıdaydı. “Ne yapacaksınız evde?”</p>

  <p>Oblomov, uykulu gözlerini güçlükle açmaya çalışarak cevap verdi:</p>

  <p>“Bakalım...”</p>

  <p>“Kim izin veriyor gitmenize?” Olga, sertçe Oblomov’un önce bir gözüne, sonra ötekine bakarak sordu: “Niyetiniz uyumak mı yoksa?”</p>

  <p>Oblomov heyecanla itiraz etti:</p>

  <p>“Ne diyorsunuz siz? Gündüz uyumak ha! Canım sıkıldı, o kadar.”</p>

  <p>Şapkasını Olga’ya verdi.</p>

  <p>“Bu akşam operaya gidiyoruz,” dedi Olga.</p>

  <p>Oblomov içini çekti.</p>

  <p>“Locada beraber olmadıktan sonra...”</p>

  <p>“Ne çıkar ki bundan? Birbirimizi görmemiz, antrakta locaya uğraman, çıkışta yanımıza gelip arabaya binerken bana elini vermen az şey mi?..” Emreder bir tavırla ekledi Olga:</p>

  <p>“Gelin lütfen! Bu aralar bir değişiklik var sizde!”</p>

  <p>Oblomov’un yapabileceği bir şey yoktu. Operaya gitti, bir anda tüm sahneyi yutuverecekmiş gibi esnedi durdu, ensesini kaşıdı, bacak bacak üstüne attı. Şöyle geçiriyordu içinden Oblomov: “Ah, bir an önce bitse de gidip onun yanına otursam. Böyle uzak olmak çok kötü! O kadar güzel geçen bir yazdan sonra böyle seyrek ve gizli görüşmek, Aşık bir çocuk rolü oynamak... Aslında, evli olsaydık bugün operaya gelmeyebilirdim, altı kez izledim onu çünkü...”</p>

  <p>Antrakta locaya gitti, tanımadığı iki züppenin arasında güçlükle sıkıştı Olga’nın yanına. Beş dakika sonra çıktı oradan, salona girişte kalabalığın arasına karıştı. İkinci perde başlamıştı, herkes yerine geçmek için acele ediyordu. Olga’nın locasında gördüğü iki züppe de kalabalığın arasındaydı. Oblomov’u görmemişlerdi. Aralarında konuşuyorlardı. Biri ötekine sordu:</p>

  <p>“Demin İlyinskilerin locasındaki adam kimdi?”</p>

  <p>Öteki pek önemsemez bir tavırla cevap verdi:</p>

  <p>“Oblomov diye biri.”</p>

  <p>“Kimin nesiymiş?”</p>

  <p>“Çiftlik sahibi, Ştoltz’un arkadaşıymış.”</p>

  <p>Öteki şaşırmış gibi,“Vay canına!” dedi. “Ştoltz’un arkadaşı ha? Burada ne işi varmış?”</p>

  <p><span class="sgc-2">“Dieu sait,<a href="../Text/DiPNOTLAR.xhtml#a48" id="k48"><sup>[48]</sup></a>”</span> dedi öteki.</p>

  <p>Ve birbirlerinden ayrılıp koltuklarına geçtiler. Ama bu önemsiz konuşma Oblomov’un canını çok sıkmıştı. <span class="sgc-2">“Adam kimdi?.. Oblomov diye biri... Burada ne işi varmış... Dieu sait...”</span> Bütün bunlar kafasında dönüp duruyordu. “Kimin nesiymişim? Burada ne işim varmış? Ne işim olacak?.. Olga’yı seviyorum, onun için buradayım... Dedikodular... başladı işte. Burada ne yapıyormuşum? İnsanların gözünden kaçmıyor... Ah Tanrım! Bir şeyler yapmam gerekiyor...”</p>

  <p>Sahnede nelerin olup bittiğini, birtakım şövalyelerin, kadınların ortaya çıktığını görmüyor; orkestra çalıyor, ama o duymuyordu. Sağına soluna bakınıyor, salonda kaç tanıdığı olduğunu sayıyordu. İşte koltuklarda oturmuş, herkes birbirine soruyordu: “Olga’nın locasına giren adam kimdi?..” “Oblomov diye biri!..”</p>

  <p>Canı sıkkın, “Evet... <span class="sgc-2">biriyim</span> ben!” diye geçiriyordu içinden. “Tanıyorlar beni, çünkü Ştoltz’un arkadaşıyım. Olga’nın locasına neden gitmiştim?.. ‘Dieu sait...’ Evet, işte şu züppeler bana bakıyorlar, sonra dönüp Olga’nın locasına!”</p>

  <p>Oblomov başını çevirip Olga’nın locasına baktı, Olga saplı gözlüğünü ona doğrultmuştu.</p>

  <p>“Aman Tanrım!” diye geçirdi içinden. “Gözünü benden ayırmıyor. Benim gibi birinde ne buldu? Doğrusu, bulunmaz bir kısmetim... İşte başını eğiyor bana, sahneye bak diye işaret ediyor... Züppeler bana bakarak gülüyorlardır... Tanrım, Tanrım!”</p>

  <p>Oblomov heyecanla tekrar kaşıyor ensesini, tekrar ayak ayak üstüne atıyor.</p>

  <p>Olga arada züppeleri operadan sonra eve çaya davet etmişti. Onlara şarkı söyleyeceğine söz vermiş, Oblomov’a da gelmesini emretmişti.</p>

  <p>“Hayır, gitmem oraya,” diye geçiriyordu içinden Oblomov. “Bir an önce işlerimi bitirmeliyim. Peki ama köydeki adam neden mektubuma hala bir cevap yazmadı?.. Aslında ben çoktan gider, işleri hallederdim, gitmeden önce de Olga’yla nişanlanırdım... Ah, hala bana bakıyor! Doğrusu, bir felaket bu!”</p>

  <p>Operanın sonunu beklemeden çıkıp eve gitti. Operadaki o kötü izlenimi yavaş yavaş dağıldı. Yalnız olduklarında tekrar mutluluk dolu bir heyecanla, içi titreyerek bakmaya başladı Olga’ya. Başkalarının yanında Olga’nın şarkılarını, coşku gözyaşlarını bastırmaya çalışarak dinliyor, eve dönünce de divana uzanıyordu. Ama uyumak, kütük gibi yatmak için değil, Olga’yı hayal etmek, (Olga’nın haberi olmuyordu bundan) kafasında onunla mutluluk oyunları oynamak, Olga’nın ışıl ışıl olacağı, ışığıyla çevresinde her şeyi aydınlatacağı gelecekteki mutlu, huzur dolu evliliklerini düşünerek o heyecanı yaşamak için uzanıyordu divana. Geleceği düşünürken gözü kimi zaman, farkında olmadan, yarı açık kapıya, ev sahibesinin çıplak kollarına kayıyordu.</p>

  <p>Bir gün çevrede de, evde de derin bir sessizlik vardı. Yoldan tek bir araba geçmiyor, evde tek kapı çarpılarak kapanmıyordu; holde duvar saati saat başlarını düzenli olarak vuruyor, bir de kanaryalar ötüyordu. Ama bütün bunlar da sessizliği bozmuyordu, yalnızca bir hayat veriyordu sessizliğe. İlya İlyiç divana öylece uzanmış, ayağında terliklerini sallayarak oynuyor, bir terliği düşerse ayağını takıp onu kaldırıyor, havada döndürüyordu. O sırada Zahar girdi odaya, kapıda durdu. Kayıtsızca sordu Oblomov:</p>

  <p>“Ne istiyorsun?”</p>

  <p>Zahar kıpırdamadan duruyor, Oblomov’a yandan değil, dümdüz bakıyordu.</p>

  <p>Oblomov şaşırmış gibi baktı Zahar’ın yüzüne, “Evet?” dedi. “Yoksa börek falan mı hazır?”</p>

  <p>“Daire buldunuz mu?” diye sordu Zahar.</p>

  <p>“Henüz bulamadım. Neden sordun?”</p>

  <p>“Her şeyi çıkarıp yerleştirebilmiş değilim daha. Tabak çanak, giysiler, sandıklar yüklükte dağ gibi yığılı duruyor... Yerleştireyim mi hepsini?”</p>

  <p>Oblomov dalgın,“Bekle biraz, acele etme,” dedi. “Köyden haber gelmesini bekliyorum.”</p>

  <p>Zahar Oblomov’un sözünü kesti:</p>

  <p>“Anlaşılan, düğün Noel’den sonraya kaldı?”</p>

  <p>Birden ayağa kalktı Oblomov, sordu:</p>

  <p>“Hangi düğün?”</p>

  <p>Zahar, çoktan kararlaştırılmış bir şeyden söz ediyormuş gibi gayet sakin, “Hangi düğün olacak?” dedi. “Sizin düğününüz!” Oblomov Zahar’ın gözlerinin içine yiyecek gibi bakarak karşılık verdi:</p>

  <p>“Doğru, evleneceğim! Ama kiminle?”</p>

  <p>“İlyinskilerin küçük hanımıyla,” dedi Zahar.</p>

  <p>Sözünü daha bitirmemişti ki, Oblomov gelip karşısına dikildi. Zahar’ın üzerine üzerine yürüyerek öfkeyle, ama sesini fazla yükseltmemeye çalışarak bağırdı:</p>

  <p>“Kim söyledi bunu sana, kim soktu kafana bunu, uğursuz adam?”</p>

  <p>Zahar kapıya doğru çekilerek, “Neden uğursuz oluyorum?” dedi. “Tanrı’ya şükürler olsun, hiç de uğursuz değilim! Kim mi söyledi? İlyinskilerin adamları daha yazın söylüyorlardı.”</p>

  <p>Oblomov parmağını havaya kaldırıp Zahar’a gözdağı veriyor gibi sallayarak, “Şşşş!..” dedi.” Bir daha bundan söz ettiğini duymayayım!”</p>

  <p>“Yoksa yanlış bir şey mi söyledim?” dedi Zahar.</p>

  <p>Oblomov Zahar’a sert sert bakarak kapıyı gösterdi.</p>

  <p>“Tek sözcük yok!”</p>

  <p>Zahar odadan çıktı. O anda öyle bir of çekmişti ki, evin her yerinden duyulmuştu.</p>

  <p>Bir türlü kendine gelemiyordu Oblomov. Olduğu yerde kalakalmıştı. Dehşet içinde, biraz önce Zahar’ın durduğu yere bakıyordu. Sonra umutsuzca bir elini başına koyup koltuğa çöktü. Hep aynı şeyi düşünüyordu:</p>

  <p>“Hizmetçiler bile biliyormuş. Uşakların, hizmetçilerin odalarında, mutfakta konuşuyorlardı demek! İş nereye varmış! Zahar bana düğünün ne zaman olacağını sorabilecek kadar cesaret bulabiliyor. Teyzenin hala bir şeyden haberi yok. Varsa, belki başka şeyler, kötü şeyler düşünüyordur... Of, of... Ne düşünmüş olabilir? Ya ben! Ya Olga!”</p>

  <p>Kendini yüzükoyun divana attı, yüzünü yastığa bastırdı. Kendi kendine konuşuyordu:</p>

  <p>“Zavallı ben, ne yaptım ben! Düğün ha! Seven insanların hayatında şiir dolu o an, mutluluğun doruğu, daha bir şey kararlaştırılmamışken, köyden haber gelmemişken, daha daire tutulmamışken uşakların, hizmetçilerin, arabacıların dilinde dolaşıyor demek...”</p>

  <p>Zahar sözünü ettiği anda tüm güzelliğini, renklerini yitiren “şiir dolu o an”ı düşünmeye başladı. Şimdi madalyonun öteki yüzünü görüyordu Oblomov, acıdan kıvranarak divanda bir sağa bir sola dönüp duruyor, sırtüstü yatıyor, birden ayağa fırlıyor, odanın içinde üç beş adım atıyor, sonra tekrar yatıyordu.</p>

  <p>Holde Zahar korku içinde düşünüyordu: “İyi olmayacak bu işin sonu! Şeytan dürttü beni!”</p>

  <p>Oblomov soruyordu kendi kendine: “Nasıl öğrenmişler? Olga birine söylemiş olamaz, bense sesli bile düşünmeye cesaret edemiyordum bunu, oysa hizmetçi odalarında her şey kararlaştırılmış bile! Baş başa görüşmelerin, sabah ve akşam gezintilerinin, tutkulu bakışların, büyüleyici şarkıların sonu budur işte. Ah, aşkın bu şiiri hep böyle biter zaten! Önce evleneceksin, sonra pespembe bir dünyada yaşayacaksın! Tanrım! Ah Tanrım! Teyzeye koşsam, Olga’yı elinden tutup yanına götürsem, şöyle desem teyzeye: ‘İşte benim nişanlım!’ Ama hiçbir şey hazır değil ki! Köyden haber gelmedi, param yok, daha bir daire tutamadım! Hayır, önce Zahar’ın kafasından bu düşünceyi silip atmalıyım; söylentileri, (daha sonra alevlerin her yanı sarmaması, duman bile çıkmaması için) ateşi söndürür gibi söndürmeliyim... Düğün ha! Nedir düğün?”</p>

  <p>Daha önceleri düğünle ilgili şiir dolu düşüncelerini, hayalini kurduğu uzun duvağı, portakal çiçeklerinden tacı, kalabalık arasındaki fısıltıları hatırlayınca gülümsedi. Ama renkler aynı değildi artık. Kaba saba Zahar da, İlyinskilerin hizmetçileri de o kalabalığın içindeydi şimdi. Bir sürü araba vardı, meraklı yabancılar soğuk soğuk bakıyorlardı ona. Sonra, sonra sıkıcı, korkunç bir hava vardı...</p>

  <p>Oblomov çok kaygılı, heyecanlıydı. Sonunda verdi kararını: “Zahar’ın kafasından o düşünceyi çıkarıp atmam gerekiyor. Bunun saçma bir şey olduğuna inandırmalıyım onu!”</p>

  <p>Bir saat sonra Zahar’a seslendi.</p>

  <p>Zahar onun seslendiğini duymuyormuş gibi yapıp mutfağa sıvışmak istedi. Mutfak kapısının bir kanadını gıcırdatmadan açmış, yan dönüp içeri giriyordu ki, omzu kapının öteki kanadına çarptı, iki kanat birden gürültüyle ardına kadar açılıverdi.</p>

  <p>Oblomov sert bir sesle bağırdı:</p>

  <p>“Zahar!”</p>

  <p>Holden seslendi Zahar:</p>

  <p>“Ne istemiştiniz efendim?”</p>

  <p>“Buraya gel!”</p>

  <p>“Bir şey mi istiyorsunuz? Söyleyin, getireyim!”</p>

  <p>Oblomov sert, ısrarlı, sesini yükseltti:</p>

  <p>“Buraya gel diyorum sana!”</p>

  <p>Kapıdan girerken mırıldanıyordu Zahar:.</p>

  <p>“Of, ölsem de kurtulsam!” Kapıda durup sordu, “Ne istemiştiniz?” Oblomov, Zahar’a nerede duracağını göstererek, mağrur, gizemli bir sesle, “Buraya gel!” dedi.</p>

  <p>Ona öylesine yakın bir yeri gösteriyordu ki, Zahar oraya gelecek olsa, efendisinin neredeyse dizine oturacak gibi olurdu.</p>

  <p>Zahar ısrarla kapının yanında durmayı sürdürerek, canı sıkkın, karşılık verdi:</p>

  <p>“Nasıl geleyim oraya, dip dibe olur mu öyle?.. Söylediğinizi duyarım buradan.”</p>

  <p>Gözdağı verircesine bağırdı Oblomov:</p>

  <p>“Buraya gel diyorum sana!”</p>

  <p>Bir adım attı Zahar, fırça gibi olmuş favorisini Oblomov’a dönüp heykel gibi durdu, pencereden, avluda dolaşan tavuklara bakmaya başladı. Son bir saat içinde heyecandan çok değişmişti Oblomov. Yüzü süzülmüştü sanki, bakışlarında bir huzursuzluk vardı. Zahar çok karamsardı. “Şimdi yandım işte!” diye geçirdi içinden. Oblomov, “Efendine böylesine saçma bir soruyu nasıl sorabildin?” dedi.</p>

  <p>Zahar, gözlerini iri iri kırpıştırarak, sıkıntılı, “acı sözler” bekleyişi içinde, “Eyvah, başlıyor!” diye geçiriyordu içinden.</p>

  <p>“Sana soruyorum,” dedi Oblomov. “Böyle saçma bir şeyi nasıl düşünebildin?”</p>

  <p>Zahar susuyordu.</p>

  <p>“Ne dediğimi duyuyor musun Zahar? Ayıca, böyle bir şey aklına gelmiş olsa bile, ne cesaretle dile getirebiliyorsun onu?”</p>

  <p>Zahar kapıya doğru bir adım attı.</p>

  <p>“Bir dakika izin verin, İlya İlyiç, iyisi mi Anisya’yı çağırayım ben...” dedi.</p>

  <p>“Anisya ile değil, seninle konuşmak istiyorum ben. Böylesine saçma bir düşünce nereden geldi aklına?”</p>

  <p>“Benim aklıma gelmedi, İlyinskilerin adamları söyledi.”</p>

  <p>“Peki, onlara kim söylemiş?”</p>

  <p>“Ben nereden bileyim! Katya, Semyon’a söylemiş, Semyon Nikita’ya, Nikita Vasilisa’ya, Vasilisa Anisya’ya söylemiş, Anisya da bana söyledi...”</p>

  <p>Oblomov dehşet içinde, “Tanrım, Tanrım! Hepsi biliyor!” dedi. “Saçma bütün bunlar, yalan, iftira...” Yumruğunu masaya indirip sordu Zahar’a, “Duyuyor musun beni Zahar? Böyle bir şey olamaz!”</p>

  <p>Zahar kayıtsız bir tavırla Oblomov’un sözünü kesti:</p>

  <p>“Neden olamazmış? Düğün dediğiniz son derece olağan bir şeydir! Yalnız siz evlenmiyorsunuz ki, herkes evleniyor.”</p>

  <p>“Evet, herkes evleniyor!” dedi Oblomov. “Beni başkalarıyla, herkesle bir tutmaya çok meraklısındır zaten, biliyorum! Ama bu olamaz! Olmayacak da! Düğün olağan bir şeydir, biliyorsun, değil mi? Nedir düğün?”</p>

  <p>Zahar dönüp Oblomov’a, bakacak oldu ama onun ateş saçan bakışıyla karşılaşınca hemen başını sağa, köşeye çevirdi. Oblomov konuşmayı sürdürüyordu:</p>

  <p>“Dinle beni, anlatayım sana da öğren. İşsiz güçsüz insanlar, kadınlar, çocuklar ‘düğün, düğün...’ diye konuşup dururlar. Bir de hizmetçi odalarında konuşulur böyle şeyler, pazar yerlerinde, dükkanlarda falan... İnsandan İlya İlyiç veya Pyotr Petroviç diye değil ‘damat adayı’ diye söz etmeye başlarlar. Bir gün öncesine kadar kimse dönüp onunla ilgilenmezken o gün, bir hinoğlu hinmiş gibi bütün gözler üzerindedir. Tiyatroda da, sokakta da rahat vermezler adama. ‘İşte o damat adayı!’ diye fısıldaşırlar. Her gün bir sürü insan gelip, senin gibi saçma sapan sorular sorar ona.” (Zahar tekrar başını çevirip kapıya baktı.) “Her şey böyle başlar işte! Sen de işin yoksa deli gibi, yeni yeni eldivenler takıp, giysiler giyip, her gün sabah erkenden nişanlının evinde alırsın soluğu, gerektiği gibi yiyip içemezsin, karnını havayla, çiçeklerle doyurursun... Üç ay, dört ay sürer bu böyle! Anlıyor musun beni? Benim yapabileceğim şeyler mi bunlar?”</p>

  <p>Oblomov sustu, evlenmenin zorluklarının Zahar’ı etkileyip etkilemediğine baktı.</p>

  <p>Zahar duvarlara bakarak sordu:</p>

  <p>“Gidebilir miyim artık?”</p>

  <p>“Hayır, dur bakalım, ortalığa yanlış yunluş şeyler yaymakta ustasın, hiç değilse yanlış olduklarını öğren. Aslında bunun doğru olmadığını pekala biliyorsun...”</p>

  <p>“Nereden bilebilirim?”</p>

  <p>“Bir damat adayını da, bir gelin adayını da nelerin, ne zorlukların beklediğinden haberin var mı senin? Peki benim için terzilerde, ayakkabıcılarda, mobilyacılarda kim koşturacak? Her tarafa yetişecek halim mi var? Kentte herkes öğrenecek durumu. ‘Oblomov evleniyormuş, duydunuz mu?’, ‘Gerçekten mi? Kiminle? Kimin kızıyla? Düğün ne zamanmış?’” (Oblomov her soruyu söylerken sesini değiştiriyordu.) “Dedikodular alıp başını yürüyecek!</p>

  <p>Ben acılar çekeceğim, yataklara düşeceğim... Sen de tutmuş, düğünden söz ediyorsun!”</p>

  <p>“Anisya’yı çağırayım mı?” diye sordu Zahar.</p>

  <p>“Neden çağıracaksın Anisya’yı? Bu çirkin lafı Anisya atmadı ki ortaya, sen attın!”</p>

  <p>Zahar, omuzlarını bile kaldıracak kadar derinden bir iç çekip mırıldandı:</p>

  <p>“Günahım neydi de bu cezayı verdin bana Tanrım?”</p>

  <p>“Peki, masraflar ne olacak?” diye sürdürdü konuşmasını Oblomov. “Para nerede?” Neredeyse tehdit edercesine sordu Zahar’a, “Ne kadar param olduğunu biliyorsun, değil mi? Ya daire nerede? Burası için bin ruble ödemem gerekiyor, yeni bir daire için de üç bin gider, ya dairenin döşenmesi için!.. Sonra araba, aşçı, geçim masrafları!.. Nerede bulacağım bunca parayı?”</p>

  <p>Zahar itiraz etti:</p>

  <p>“Toprağa bağlı üç yüz köylüsü olanlar nasıl evleniyorlar?”</p>

  <p>Ama o anda pişman oldu böyle söylediğine. Çünkü efendisi neredeyse birden koltuğun üzerinde zıplamaya başlamıştı.</p>

  <p>Oblomov parmağını gözdağı vererek salladı Zahar’a.</p>

  <p>“Hala ‘başkalarından’ mı söz ediyorsun bana? Aklını başına topla! Çoğu insan da iki, en çok üç odalı evlerde oturuyor. Yemek odası da, konuk odası da aynı yerdir... Çocuklarla birlikte aynı odada yatıp kalkanlar da var. Bir hizmetçi evin her işini yapar. Evin hanımı pazara gider! Peki, Olga Sergeyevna da mı pazara gidecek?”</p>

  <p>“Pazara ben giderim,” dedi Zahar.</p>

  <p>Oblomov sordu:</p>

  <p>“Peki, Oblomovka’dan ne kadar para geliyor, biliyor musun sen? Kahyanın ne yazdığını biliyor musun? ‘Gelirimiz geçen yılın yarısı olacak!’ diyor. Ayrıca yolun yapılması, bir okul açılması, Oblomovka’ya taşınmamız gerekiyor. Orada oturabileceğimiz bir ev yok... Ne düğünüymüş? Nereden çıkardın düğünü?”</p>

  <p>Oblomov sustu. Çizdiği bu korkunç tablo karşısında dehşete kapılmıştı. Güller, portakal çiçekleri, bayram ışıkları, kalabalıkta hayranlık fısıldaşmaları... Hepsi birden kararmış, kaybolup gitmişti.</p>

  <p>Yüzü değişti, düşüncelere daldı. Sonra yavaş yavaş geldi kendine, çevresine bakınca Zahar’ı gördü. Canı sıkkın, sordu:</p>

  <p>“Ne istiyorsun?”</p>

  <p>“Beklememi söylediniz!”</p>

  <p>Oblomov sabırsızca kolunu salladı:</p>

  <p>“Git!” dedi.</p>

  <p>Zahar hemen kapıya yürüdü.</p>

  <p>Birden durdurdu onu Oblomov:</p>

  <p>“Hayır, dur!”</p>

  <p>Zahar eli kapının kolunda, homurdandı:</p>

  <p>“Bir git, bir dur!”</p>

  <p>Oblomov endişeli bir fısıltıyla,“Benimle ilgili, aslı astarı olmayan böyle dedikodular çıkarmaya nasıl cüret edebiliyorsun?” dedi.</p>

  <p>“Ne zaman öyle bir şey yaptım, İlya İlyiç? Bunu söyleyen ben değilim, İlyinskilerin hizmetçileri, sözde beyefendinin küçük hanımla... evleneceğini söylüyorlar.”</p>

  <p>Oblomov kolunu gözdağı verir gibi sallayarak susturdu Zahar’ı: “Şşşşt... Bir daha böyle bir şey söylediğini duymayayım! Duydun mu beni?”</p>

  <p>Korkarak cevap verdi Zahar:</p>

  <p>“Duydum.”</p>

  <p>“Böyle saçma şeylerden kimseye söz etmeyeceksin, tamam mı?..” Zahar, Oblomov’un dediğinin yarısını anlamamış olsa bile, ama onun “acı söz” söylediğini bilerek alçak sesle cevap verdi: “Tamam!”</p>

  <p>“Bak, birilerinin bundan söz ettiğini, bir şeyler sorduğunu duyarsan,” fısıldayarak ekledi Oblomov, “şöyle de: ‘Yalan bu, saçma, öyle bir şey yok!’”</p>

  <p>Zahar, zor duyulur bir fısıltıyla, “Olur,” dedi.</p>

  <p>Oblomov baktı Zahar’a, parmağını sallayarak bir kez daha gözdağı verdi ona. Zahar korkuyla kırpıştırdı gözlerini, parmaklarının ucuna basarak odadan çıkacak oldu.</p>

  <p>Oblomov arkasından yetişip sordu ona:</p>

  <p>“İlk önce kim söyledi bunu?”</p>

  <p>“Katya, Semyon’a söylemiş, Semyon da Nikita’ya...” diye fısıldadı Zahar, “Nikita da Vasilisa’ya...”</p>

  <p>Oblomov pek sert, “Sen de herkese yaydın, öyle mi?” dedi. “Gösteririm ben sana! Efendine iftira edersin ha! Görürsün sen!” Zahar, “Bu acı sözlerle ne diye işkence edersiniz bana?” dedi. “Anisya’yı çağırayım, o her şeyi biliyor...”</p>

  <p>“Ne biliyormuş Anisya? Söyle, hemen söyle!.. Ne biliyormuş?” Zahar çabucak çıktı kapıdan, koşarak mutfağa daldı. Anisya’ya başparmağıyla kapıyı göstererek, “Bırak o tavayı şimdi, hemen beyefendinin yanına koş,” dedi.</p>

  <p>Anisya tavayı Akulina’ya verdi, kuşağına sıkıştırdığı entarisinin eteğini indirdi, ellerini kalçalarına vurdu, işaret parmağıyla burnunu temizledikten sonra beyefendisinin odasına gitti. Beş dakikada yatıştırdı İlya İlyiç’i. Düğünle ilgili onlara kimsenin bir şey demediğini söyledi. Böyle bir şeyi ilk kez duyduğuna, duvardaki tasviri alıp yeminler bile etti. Tersine, bambaşka bir şey duymuş: Sözde küçükhanımla evlenmeyi Baron düşünüyormuş.</p>

  <p>Birden irkilerek sordu Oblomov:</p>

  <p>“Ne? Baron mu düşünüyormuş onunla evlenmeyi?” Oblomov’un yalnızca kalbi değil, eli ayağı da buz kesmişti. Anisya, yağmurdan kaçarken doluya tutulduğunu fark edip, “Bu da saçma efendim!” dedi. “Katya işte yalnızca bu kadarını söylemiş Semyon’a. Semyon Marfa’ya yetiştirmiş, Marfa Nikita’ya, hatta Nikita şöyle diyordu: ‘Keşke sizin efendiniz İlya İlyiç evlense küçükhanımla...’”</p>

  <p>“Ne aptal şeymiş şu Nikita!” dedi Oblomov.</p>

  <p>“Aptalın tekidir, efendim,” diye onayladı Anisya. “Öyle ki, arabanın arkasında giderken uyuyuverir.” Anisya hemen eklemekte acele etti:</p>

  <p>“Vasilisa bile inanmamış. Nikita daha Uspenski Günü söylemiş ona bunu. Oysa küçükhanımın evlenmeyi falan düşünmediğini dadı kendi söylemiş Vasilisa’ya... ‘Hem sonra, sizin efendiniz evlenmeyi istemiş olsaydı, şimdiye kadar çoktan evlenirdi,’ diyor. Hatta geçenlerde Samoyla’yı görmüş, Samoyla bile gülmüş. ‘Düğün mü?’ demiş. ‘Burada bir şey olacaksa, düğüne değil, cenaze törenine benzer bir şey olacak. Çünkü teyzenin başı sürekli ağrıyor, küçükhanım çok üzülüyor, ağzını bıçak açmıyor, durmadan ağlıyor. Evde çeyiz hazırlıkları falan yapıldığı yok. Küçükhanımın çorapları delik deşik, daha onları bile örgüye veremediler. Geçen hafta gümüş takımları rehine koydular...’”</p>

  <p>Oblomov bakışlarını dehşet içinde duvarlarda dolaştırdıktan sonra Anisya’nın burnuna doğrultup (Anisya ağzıyla değil de sanki burnuyla konuştuğu için bakışlarını doğrultacağı başka bir şey bulamamıştı) şöyle geçirdi içinden: “Gümüş takımları rehine mi koydular? Onların da parası yok demek!”</p>

  <p>Oblomov, Anisya’yı parmağıyla tehdit ederek, “Dikkat edin, böyle şeyler saçmaladığınızı bir daha duymayayım!” dedi.</p>

  <p>Anisya cırlak bir sesle, “Ne saçmalaması!” dedi. “Ben değil saçmalamak, böyle şeyleri aklımın ucundan bile geçirmiyorum! Hem bugün ilk kez duydum bunu, yemin ederim, Tanrı canımı alsın ki doğru söylüyorum! Siz söyleyince korkuya kapıldım, zangır zangır titremeye başladım! Olacak şey mi bu? Ne düğünüymüş? Rüyasında bile gören olmamıştır böyle bir şeyi! Zaten kimseyle konuştuğum da yok benim, hep mutfakta oturuyorum. Bir aydır İlyinskilerin hizmetçilerinden kimseyi de görmedim. İsimlerini bile unuttum. Burada da konuşabileceğim kim var ki? Evin hanımıyla da yalnızca ev işleriyle ilgili konuşuyorum. Büyükanneyle konuşmak zaten mümkün değil, durmadan aksırıp tıksırıyor, kulakları da duymuyor. Akulina’ya gelince, salağın teki; kapıcı da sarhoş... Geriye çocuklar kalıyor: Onlarla da ne konuşursun? Hem, küçükhanımın yüzünü bile unuttum ben...”</p>

  <p>Oblomov, Anisya’nın çıkması için kolunu sabırsızca sallayarak, “Tamam, tamam!” dedi.</p>

  <p>Anisya odadan çıkarken konuşmayı hala sürdürüyordu:</p>

  <p>“Ayrıca, ortada olmayan bir şey için kim ne söyleyebilir? Nikita’nın söylediklerine gelince, delidir, ne derse yeridir... Benim aklıma bile gelmezdi böyle bir şey, işim başımdan aşkın zaten, bir de böyle şeyleri mi düşüneceğim? Ortada dönen nedir, onu ancak Tanrı bilir. Duvarda asılı tasvire bakın...”</p>

  <p>Konuşan burnu o anda kayboldu kapının arkasında, ama dışarıdan sesi bir dakika daha geldi.</p>

  <p>Oblomov ellerini ovuşturarak mırıldandı kendi kendine:</p>

  <p>“Evet! Anisya da böyle bir şeyin olamayacağını söylüyor.”</p>

  <p>Sonra acı acı şöyle geçirdi içinden: “Mutluluk, mutluluk! Ne kırılgansın sen, ne güvenilmezsin! Duvak, çiçekler, aşk, aşk! Ama para nerede? Nasıl geçineceksin? Ey aşk, seni satın almamız gerekiyor, tertemiz, yasal mutluluk!”</p>

  <p>O andan sonra hayaller de, huzur da terk etmişti Oblomov’u. Geceleri uyuyamıyor, az yiyor, her şeye dalgın, hüzünlü bakıyordu.</p>

  <p>Zahar’ı korkutmak istemiş, düğün sorununu derin düşünüp, bunun şiirsel yanının elbette bulunduğunu, ama pratik yanının da olduğunu, bu pratik yanın içinde gerçeklere, kesin sorumluluklara resmi bir adımın da söz konusu olduğunu anlayınca kendisi Zahar’dan çok korkmuştu.</p>

  <p>Oysa Zahar’la konuşmasının böyle olacağı hiç aklına gelmemişti. Zahar’a bunu nasıl gösterişli bir dille anlatmak istediğini, Zahar’ın sevincinden nasıl çığlıklar atacağını, ayaklarına kapanacağını, kendisinin ona yirmi beş ruble, Anisya’ya da on ruble vermeyi düşündüğünü hatırlıyordu.</p>

  <p>Her şeyi hatırlıyordu, o anda mutluluktan içinin nasıl titrediğini de, Olga’nın onun elini tutuşunu da, onu tutkuyla öpmesini de ve... o anda elinin ayağının buz kestiğini de... İçinden bir ses yükseliyordu: “Her şey bitti, solup gitti!”</p>

  <p>“Şimdi ne olacak?”</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_25"><span class="sgc-1">V</span></h3>

  <p class="px">Oblomov, Olga’nın karşısına nasıl çıkacağını, Olga’nın ne diyeceğini, kendisinin ne karşılık vereceğini bilemiyordu. Kararını vermişti, çarşamba günü gitmeyecekti Olga’yı görmeye. Görüşmeyi pazar gününe erteleyecekti. O gün kalabalık olacaktı ev, dolayısıyla baş başa konuşamayacaklardı.</p>

  <p>Hizmetçi takımının konuştuğu aptalca şeylerden söz etmeyecekti ona. Canını bir daha düzelmeyecek biçimde sıkmak istemiyordu. Ama öte yandan, durumu gizlemek de akıllıca olmazdı. Olga anlardı onun bir şeyleri gizlediğini. Sonunda, ruhunun derinliklerinde gizlediği her şeyi kesinlikle çıkarır alırdı oradan.</p>

  <p>Kararını verdikten sonra biraz rahatlamıştı. Köyde işlerini yürüten komşusuna bir mektup daha yazdı, olumlu cevabını bir an önce vermesini ısrarla rica etti.</p>

  <p>Sonra, yarından sonraki o uzun, çekilmez günü nasıl geçireceğini düşünmeye başladı. Oysa oraya gidecek olsaydı Olga’nın varlığıyla, ruhlarının gizli sohbetiyle, Olga’nın şarkılarıyla dopdolu geçecekti gün.</p>

  <p>O uğursuz çarşamba gününü elden geldiğince etkilenmeden geçirmek için akşam yemeğini İvan Gerasimoviç’te yemeye karar verdi. Böylece pazar gününe de hazırlayabilirdi kendini. Evet, o zamana kadar köyden cevap da gelirdi.</p>

  <p>Ertesi gün geldi çattı.</p>

  <p>Oblomov sabahleyin köpeğin havlamasıyla, çılgınca koparmaya çalıştığı zincirinin şakırtısıyla uyandı. Avluya biri girmiş, birini soruyordu. Kapıcı Zahar’ı çağırdı. Zahar kent postasından bir mektup getirdi Oblomov’a.</p>

  <p>“İlyinskilerin küçükhanımından,” dedi Zahar.</p>

  <p>Oblomov öfkeyle sordu:</p>

  <p>“Nereden biliyorsun? Saçmalıyorsun!”</p>

  <p>“Yazlıkta küçükhanımdan hep böyle mektuplar getiriyorlardı size de, oradan...”</p>

  <p>Mektubu açarken düşünüyordu Oblomov: “Hasta olmasın sakın! Nereden çıktı şimdi bu?”</p>

  <p>Şöyle yazıyordu Olga: “Çarşambaya kadar bekleyemeyeceğim. Sizinle uzun süre görüşmemeye dayanamıyorum. Yarın saat üçte yaz parkta bekliyorum sizi”.</p>

  <p>Hepsi bu kadardı.</p>

  <p>Tekrar endişe taştı Oblomov’un ruhunun derinliklerinden, tekrar Olga’yla nasıl konuşacağını, ona nasıl davranacağım endişeyle düşünmeye başladı.</p>

  <p>Kendi kendine konuşuyordu:</p>

  <p>“Elimde değil, yapamam! Gidip Ştoltz’a soramam ya...”</p>

  <p>Ama Olga’nın parka herhalde teyzesiyle veya evden başka bir kadınla (sözgelimi, onu pek seven, ona bakmaya kıyamayan Marya Semyonovna ile) geleceğini düşünerek kendini rahatlatmaya çalışıyordu. Onların yanında sıkıntısını öyle veya böyle saklayabileceğini, konuşkan, sevimli olabileceğini umuyordu.</p>

  <p>Tembel tembel yaz parka doğru yürürken “Tam da yemek saati, ne diye bu saati seçmiş ki!” diye düşünüyordu.</p>

  <p>İki yanı ağaçlı uzun bir yola girdiğinde ta ilerde bankta oturan yüzü tül örtülü bir kadının kalkıp ona doğru koştuğunu gördü.</p>

  <p>Onun Olga olabileceğini düşünmedi. Yalnızdı çünkü! Olamazdı! Evden yalnız çıkmayı göze alamazdı, hele ortada bir neden yokken... Ama yürüyüşü Olga’nın yürüyüşüydü. Ayakları yerde kayıyor gibi yumuşak, çabuk adım atıyordu. Başı hafif önündeydi; bakışlarıyla ayaklarının dibinde bir şey arıyormuş gibi yürüyordu.</p>

  <p>Başka biri olsa, o sabah Olga’nın üzerindeki giysiyi, şapkasını fark ederdi, ama Oblomov bütün bir sabah onunla yan yana oturmuş olmasına karşın, sonra sorsalardı giysisinin, şapkasının nasıl olduğunu söyleyemezdi.</p>

  <p>Parkta kimseciler yoktu. Besbelli, sağlık yürüyüşüne çıkmış yaşlıca bir adam çabuk adımlarla geçmişti yanlarından, ayrıca kibar takımından olmayan, sıradan iki kadın ve yanında, soğuktan yüzleri morarmış iki çocukla bir dadı...</p>

  <p>Yapraklar dökülmüştü, gökyüzü görünüyordu. Kargalar pek sevimsiz bağrışıyorlardı dallarda. Bununla birlikte aydınlık, güzel bir gündü. Sıkı giyinmişseniz ılık da sayılabilirdi.</p>

  <p>Yüzü tül örtülü kadın giderek yaklaşıyordu, yaklaşıyordu...</p>

  <p>Oblomov durup, gözlerine inanamadan, dehşet içinde “Bu o!” diye geçirdi içinden. Olga’nın elini tutup, “Nasılsın?” diye sordu. “Nasılsın?”</p>

  <p>Olga onun sorusuna cevap vermeden, “Geldiğine çok sevindim,” dedi. “Gelmeyeceğini düşünüyordum. Korkmaya başlamıştım!”</p>

  <p>Oblomov heyecanlıydı, şaşırmıştı.</p>

  <p>“Nasıl geldin buraya, nasıl bir bahane buldun?” diye sordu.</p>

  <p>“Bırak şimdi, bir şey sorma bana. Canım sıkılıyor! Seni görmek istedim ve çıkıp geldim, işte o kadar!”</p>

  <p>Oblomov’un elini sıktı Olga, onun yüzüne neşeyle, tasasız baktı. Felekten çaldığı bu anın sevincini öylesine içten ve sevinçli yaşıyordu ki, Oblomov onun bu neşesini paylaşamadığı için kıskanmaya başlamıştı Olga’yı. Fakat Oblomov ne denli endişeli, huzursuz olursa olsun, Olga’nın yüzünde, kaşlarında her zaman oynaşan, alnındaki kıvrıma yansıyan o yoğun düşüncesinin şu anda bulunmadığını fark ettiği için, elinde olmadan bir an her şeyi unutmadan edememişti. Oblomov’u birçok kez şaşırtan o pek olgun çizgiler yoktu şimdi yüzünde.</p>

  <p>O dakikada Olga’nın yüzü kaderine, mutluluğa, Oblomov’a çocuksu bir güvenle ışıl ışıldı... Çok sevimliydi!</p>

  <p>Oblomov’un yüzüne gülümseyerek bakıyor, durmadan, “Ah, çok mutluyum! Öyle mutluyum ki!” diyordu. “Bugün seni göremeyeceğimi sanıyordum. Dün akşam ansızın bir hüzün çöktü içime... Neden öyle olduğumu bilmiyorum, oturup mektup yazdım sana. Mektubumu alınca sevindin mi?”</p>

  <p>Oblomov’un yüzüne baktı.</p>

  <p>“Ne o, bugün yüzün pek asık? Neden hiç konuşmuyorsun? Görüştüğümüze sevinmedin mi? Sevinçten deliye döneceğini düşünmüştüm, ama uykudasın sanki. Uyanın bayım, Olga yanınızda!” Sitemli, hafifçe itti Oblomov’u.</p>

  <p>“Hasta mısın? Hasta mısın?” diye sordu ısrarla.</p>

  <p>Sıranın, içinde gizlediği duyguları açıklamaya gelmemesi için Oblomov cevap vermekte acele etti:</p>

  <p>“Hayır iyiyim, mutluyum da... Buraya yalnız gelmiş olman biraz endişelendirdi beni de...”</p>

  <p>Olga sabırsızca cevap verdi:</p>

  <p>“Bu benim sorunum, seni ilgilendirmez. Teyzemle gelseydim daha mı iyi olurdu?”</p>

  <p>“Evet, daha iyiydi, Olga...”</p>

  <p>Olga, Oblomov’un elini bırakıp, gücenmiş gibi, “Bilseydim, benimle gelmesini rica ederdim kendisinden,” dedi. “Senin için benimle olmaktan daha büyük bir mutluluğun olmadığını sanıyordum.”</p>

  <p>“Yok ve olamaz da! Peki ama, yalnız gelmen...”</p>

  <p>“Kapatalım bu konuyu. İyisi mi, başka şeylerden söz edelim. Bak ne diyeceğim sana... Ah, sana bir şey söylemek istiyordum, ama unuttum...”</p>

  <p>Oblomov çevresine huzursuzca bakınarak sordu:</p>

  <p>“Buraya yalnız gelmenle ilgili mi?”</p>

  <p>“Ah, hayır! Sen de yalnız gelmemi takmışsın kafana! Bıkmaz mısın sen hiç! Sahi, ne söylemek istiyordum sana?.. Neyse, boş ver, hatırlayınca söylerim. Ah, çok güzel burası: Yapraklar dökülmüş, <span class="sgc-2">Feuilles d’automme...</span><a href="../Text/DiPNOTLAR.xhtml#a49" id="k49"><sup>[49]</sup></a> Hugo’yu hatırlıyor musun? Neva’ya güneş vurmuş... Hadi Neva’ya gidelim, kayıkla dolaşalım...”</p>

  <p>“Neler söylüyorsun Olga? Allah iyiliğini versin! Bu soğukta? Üzerimde yalnızca ince bir pardösü varken...”</p>

  <p>“Benim de üstümdekiler ince. Boş ver. Hadi gidelim, hadi...” Oblomov’u kolundan çekeleyerek koştu Olga. Oblomov direnmeye çalışıyor, homurdanıyordu. Ama ister istemez bindi kayığa. Bir yandan da endişeli, söyleniyordu:</p>

  <p>“Sen yalnız başına nasıl gelebildin buraya?”</p>

  <p>Nehrin orta yerine vardıklarında Olga kurnazca takıldı ona: “Nasıl, söyleyeyim mi? Şimdi söyleyebilirim artık, buradan bir yere gidemezsin çünkü, ama demin kaçardın...”</p>

  <p>Oblomov korkarak sordu:</p>

  <p>“Peki ama neden?”</p>

  <p>Olga cevap verecek yerde, sordu:</p>

  <p>“Yarın bize gelecek misin?”</p>

  <p>Oblomov “Aman Tanrım!” diye geçirdi içinden. “Gözlerimden içimi okudu, gelmek istemediğimi anladı galiba”.</p>

  <p>“Geleceğim,” dedi.</p>

  <p>“Sabahtan gel, bütün gün kalırsın.”</p>

  <p>Oblomov tereddüt edince Olga, “Öyleyse, söylemeyi düşündüğüm şeyi söylemeyeceğim sana,” dedi.</p>

  <p>“Tamam, gelip bütün gün kalacağım.”</p>

  <p>Olga ciddi bir tavırla, “Bak ne diyeceğim...” diye başladı. “Seni buraya bunu söylemek için çağırmıştım.”</p>

  <p>“Neyi?”</p>

  <p>“Yarın... bize gelmeni söylemek için...”</p>

  <p>Oblomov sabırsızca kesti Olga’nın sözünü:</p>

  <p>“Aman Tanrım! Sen buraya nasıl geldin, önce onu söyle bana!” “Buraya nasıl mı geldim? Dur, anlatayım... Neyse... Bunu bırakalım şimdi!”</p>

  <p>Olga uzanıp bir avuç su aldı nehirden, Oblomov’un yüzüne attı. Oblomov irkildi, gözlerini kapadı.</p>

  <p>Olga gülmeye başladı.</p>

  <p>“Su ne soğuk, elim dondu!” dedi. “Tanrım!” Çevreye bakarak devam etti: “Ne mutluyum, her şey ne güzel! Yarın tekrar gelelim buraya, ama evden çıkıp doğru buraya gelelim...”</p>

  <p>Oblomov endişeli, sordu:</p>

  <p>“Sen doğru evden gelmedin mi? Peki nereden geldin öyleyse?” “Hayır, bir dükkandan geldim.”</p>

  <p>“Hangi dükkandan?”</p>

  <p>“Ne demek, hangi dükkandan? Parkta söyledim ya, hangi dükkandan olduğunu...”</p>

  <p>Oblomov sabırsızca, “Hayır, söylemedin...” dedi.</p>

  <p>“Söylemedim, ha! Çok tuhaf! Unutmuşum! Evden yanıma bir uşak alıp kuyumcuya gittim...”</p>

  <p>“Eee, sonra?”</p>

  <p>Olga, uzakta bir kiliseyi göstererek sandalcıya sordu:</p>

  <p>“Sahi... hangi kilise şu?”</p>

  <p>“Hangisi?” dedi kayıkçı. “Şu ilerdeki mi?”</p>

  <p>Oblomov sabırsızca araya girdi.</p>

  <p>“Smolmy Kilisesi... Peki, kuyumcuya gittin, sonra?</p>

  <p>“Harika şeyler vardı... Ah, öyle bir bilezik gördüm ki!” Oblomov, Olga’nın sözünü kesti:</p>

  <p>“Şimdi bırak bileziği! Sonra ne oldu?”</p>

  <p>Olga dalgın,“Hepsi o kadar?” dedi.</p>

  <p>Sonra dikkatle uzaklara bakmaya başladı. Oblomov ısrar ediyordu:</p>

  <p>“Peki uşak nerede şimdi?”</p>

  <p>Olga karşı kıyıdaki evlere bakarken kısaca cevap verdi:</p>

  <p>“Eve gitti.”</p>

  <p>“Ya sen?”</p>

  <p>Olga, şemsiyesinin ucuyla karşı sahili göstererek, “Oralar ne güzel!” dedi. “Oraya gidemez miyiz? Sen orada oturuyorsun, değil mi?” “Evet.”</p>

  <p>“Hangi sokakta, göstersene...”</p>

  <p>Oblomov hala aynı şeyi soruyordu:</p>

  <p>“Uşak eve neden döndü?”</p>

  <p>Kayıtsız bir tavırla karşılık verdi Olga:</p>

  <p>“Bileziği almaya eve gönderdim onu, ben de sana geldim.” Oblomov, gözlerini iri iri açarak baktı Olga’nın yüzüne.</p>

  <p>“Nasıl olur?” dedi.</p>

  <p>Korku kaplamıştı yüzünü. Aynı yüz ifadesini bilerek, Olga da takındı yüzüne.</p>

  <p>“Ciddi konuşalım Olga; şakayı bırak artık.”</p>

  <p>Olga gayet sakin, “Şaka ettiğim yok,” dedi. “Gerçekten, öyle oldu! Bileziğimi bilerek evde bıraktım. Teyzem bileziği kuyumcuya götürmemi rica etmişti.” Büyük bir iş yapmış gibi mağrur bir tavırla ekledi, “Sen böyle şeyleri düşünemezsin!”</p>

  <p>Oblomov,“Peki, ya bu arada uşak bileziği alıp dönmüşse?” diye sordu.</p>

  <p>“Kuyumcuya uşağın beni orada beklemesini, benim bir başka dükkana daha uğramam gerektiğini söyledim.”</p>

  <p>“Peki ya Marya Mihaylovna başka hangi dükkana uğradığını sorarsa?”</p>

  <p>“Terziye uğradığımı söylerim.”</p>

  <p>“Ya terziye sorarsa?”</p>

  <p>“Ya Neva Nehri’nin suları bir anda denize boşalırsa, ya kayık devrilirse, ya Morskaya ve evimiz çökerse, ya birden artık sevmez olursan beni...”</p>

  <p>Olga böyle dedikten sonra bir kez daha su attı Oblomov’un yüzüne.</p>

  <p>Oblomov yüzünü silerken, “Uşak dönmüş, seni bekliyordun..” dedi. “Hey, kayıkçı, kıyıya çek.”</p>

  <p>Olga seslendi kayıkçıya:</p>

  <p>“Hayır, hayır!”</p>

  <p>Oblomov kararlıydı.</p>

  <p>“Kıyıya çek, kayıkçı! Uşak çoktan dönmüştür.”</p>

  <p>“Dönsün varsın! Boş ver!”</p>

  <p>Ama Oblomov ısrar etti. Kayıktan indiler. Oblomov Olga’nın yanında hızlı hızlı yürümeye başladı. Olga ise, tersine, Oblomov’un koluna yaslanmış, yavaş yürümeye çalışıyordu.</p>

  <p>“Acelen ne?” diyordu Olga. “Yavaş yürü, yanında biraz daha kalmak istiyorum.”</p>

  <p>Oblomov’un omzuna giderek daha sıkı yaslanıyor, adımlarını yavaşlatıyor, Oblomov’un yüzüne daha yakından bakıyordu. Oblomov ise ciddi, sıkıntılı bir tavırla ona sorumluluklarından, görevlerinden söz ediyordu. Olga, başı Oblomov’un omzunda, önüne yere veya gene Oblomov’un yakından yüzüne bakarak, dudaklarında hüzünlü bir gülümsemeyle kayıtsızca onu dinliyordu. Sonunda kararlı bir tavırla şöyle dedi Oblomov:</p>

  <p>“Bak ne diyeceğim Olga, seni üzeceğimi, bana kızacağını bile bile sana şunu söyleyeceğim: Çok ileri gittik... Bunu sana söylemek benim görevimdir, zorunluluğumdur.”</p>

  <p>Olda dalgınlığından sıyrılıp, “Neyi söylemek?” dedi.</p>

  <p>“Çok kötü yaptığımızı, gizli gizli görüştüğümüzü.”</p>

  <p>“Ama yazlıktayken de söylüyordun bunu.”</p>

  <p>“Evet, ama o zaman duygularıma kaptırmıştım kendimi. Bir elimle itmek istiyordum seni, ötekiyle kendime çekiyordum. Güveniyordun bana ve ben... sanki kandırıyordum seni. O zaman duygularım çok tazeydi...”</p>

  <p>“Demek şimdi eskidiler ve benden sıkılmaya başladın, öyle mi?” “Ah, hayır Olga! Yanlış düşünüyorsun! Taze dediğim... Yani, aklımı başıma toplayacak zamanım yoktu... Şimdi vicdanım sızlıyor. Daha çok gençsin; dünyayı, insanları tanımıyorsun. Ayrıca, öylesine masumsun, beni öylesine yürekten seviyorsun ki... bu yaptığımız, özellikle de benim yaptığım için, bizi acımasızca nasıl kınayacaklarını bilemiyorsun.”</p>

  <p>Olga durup sordu:</p>

  <p>“Ne yapıyormuşuz?”</p>

  <p>“Ne mi yapıyormuşuz? Teyzeni kandırıyorsun, gizlice evden çıkıp tek başına bir erkekle buluşuyorsun... Pazar günü konukların yanında söylemeyi dene bunu, bakalım ne oluyor?”</p>

  <p>Olga sakin, “Ne diye söyleyecekmişim?” dedi. “Ama belki de söylerim...”</p>

  <p>“Teyzenin fenalıklar geçireceğini, kadınların hemen kalkıp gideceğini, erkeklerin ise sana sinsi sinsi, küstahça bakacağını görürsün o zaman.”</p>

  <p>Olga itiraz etti:</p>

  <p>“Ama biz nişanlıyız ki...”</p>

  <p>Oblomov, Olga’nın iki elini sıkarak, “Evet, evet sevgili Olga,” dedi. “İşte bunun için daha dikkatli olmalıyız ya, her adımımızı atarken düşünmeliyiz. Parkın bu yolunda seninle gizli değil, herkesin ortasında kol kola gururla yürümek istiyorum ben... Bakışların sana küstahça, sinsi sinsi yönelmesini değil, önünde saygıyla yere inmesini istiyorum... Senin gururlu bir kız olduğundan kimsenin kuşku etmemesini; kendini kaptırıp utanmayı, aldığın eğitimi unutarak kötü şeyler yaptığını düşünmesini istemiyorum.” Olga elini çekerek mağrur bir tavırla karşılık verdi:</p>

  <p>“Utanmayı da, aldığım terbiyeyi de, görevlerimi de hiçbir zaman unutmadım ben.”</p>

  <p>“Biliyorum, biliyorum benim masum meleğim, ama ben değil, başkaları öyle düşünecek. Bunun için de hiçbir zaman bağışlamayacaklar seni. Benim ne istediğimi anla lütfen. Ben insanların gözünde senin, gerçekte olduğun gibi tertemiz olmanı istiyorum.” Olga dalgın yürüyordu. Oblomov devam etti:</p>

  <p>“Bunu sana neden söylediğimi anlamaya çalış lütfen. Sonra mutsuz olacaksın ve herkesin gözünde bunun suçlusu ben olacağım. Seni benim baştan çıkardığımı, seni bekleyen uçurumu senden gizlediğimi söyleyecekler. Yanımda tertemizsin, sakinsin, ama kimi inandırabilirsin buna? Kim inanır?”</p>

  <p>Olga irkilerek, “Haklısın,” dedi. Kararlı bir sesle ekledi, “Bak ne diyeceğim, her şeyi söyleyelim teyzeme, yarın kutsasın bizi...” Birden bembeyaz kesildi Oblomov. Olga, “Ne oldu?” diye sordu. “Bir dakika, Olga,” Oblomov’un dudakları titriyordu. Hemen arkasından sordu, “Acelen ne?..”</p>

  <p>Olga soğuk, dikkatle baktı Oblomov’a.</p>

  <p>“İki hafta önce bunun için beni sıkıştıran sen değil miydin?” dedi. Oblomov göğüs geçirerek karşılık verdi:</p>

  <p>“Evet, ama o zaman yapılması gereken hazırlıklardan haberim yoktu. Birçok şey yapmak gerekiyormuş. Önce köyden gelecek mektubu beklemeliyim.”</p>

  <p>Olga daha da dikkatli baktı Oblomov’un yüzüne.</p>

  <p>“Köyden mektubun gelmesini neden bekleyeceğiz? Cevabın şöyle veya böyle olması kararını değiştirecek mi?”</p>

  <p>“Sorduğun şeye bak! Hayır, değiştirmeyecek elbette. Ama her şeyin aydınlığa kavuşturulması gerekiyor. Teyzeye düğünün ne zaman olacağını bildirmeliyiz. Ona aşkımızdan söz etmeyeceğiz kuşkusuz, ama henüz hazır olmadığım şeyleri söyleyeceğiz.”</p>

  <p>“Öyleyse, mektubu aldığında her şeyin belli olacağını, şimdilik nişanlı bir çift olduğumuzu, her gün görüşebileceğimizi söyleriz...” Ekledi Olga, “Ben çok sıkılıyorum çünkü... Bu uzun günler bitmek bilmiyor... Herkes fark ediyor canımın sıkıldığını, hep neyim olduğunu soruyorlar, anlamlı anlamlı senden söz ediyorlar... Bıktım artık!”</p>

  <p>Oblomov güçlükle, “Anlamlı anlamlı benden mi söz ediyorlar?” diye sordu.</p>

  <p>“Evet. Sonya’nın yüzünden.”</p>

  <p>“Gördün mü işte, gördün mü? Sözümü dinlemedin o zaman, kızdın bana!”</p>

  <p>“Neyi gördüm mü? Bir şey gördüğüm yok benim, gördüğüm yalnızca, senin bir korkak olduğun... Bu çeşit imalı sözlerden korkum yok benim.”</p>

  <p>“Ben de korkmuyorum, bir korkak değilim, ama dikkatliyim... Neyse, lütfen gidelim buradan Olga. Bak,” birden telaşlanmıştı Oblomov, “bir araba geliyor. Ya bir tanıdık varsa içinde? Ah! Ter bastı... Gidelim, hemen gidelim buradan.”</p>

  <p>Oblomov’un telaşı Olga’ya da geçmişti. O da heyecana kapılıp fısıldadı:</p>

  <p>“Evet, hemen gidelim buradan.”</p>

  <p>Parkın çıkışına kadar hiç konuşmadan, neredeyse koşarak gittiler. Oblomov huzursuzca çevresine bakınıyordu. Olga ise başını iyice önüne eğmiş, tülle yüzünü kapamıştı.</p>

  <p>Uşağın beklediği kuyumcu dükkanına geldiklerinde Olga sordu:</p>

  <p>“Evet, yarın görüşeceğiz, değil mi?”</p>

  <p>Oblomov, “Hayır, yarından sonraki gün görüşürsek daha iyi olur...” dedi. “Ya da iyisi mi, cuma veya cumartesi günü görüşelim.”</p>

  <p>“Neden?”</p>

  <p>“Evet... gördüğün gibi... Olga... aklımda hep mektubun yetişip yetişmeyeceği var...”</p>

  <p>“Olabilir. Ama sen yarın yemeğe gel, tamam mı?”</p>

  <p>Oblomov hemen cevap verdi:</p>

  <p>“Tamam, tamam, gelirim!”</p>

  <p>Olga dükkana girdi.</p>

  <p>Oblomov şöyle geçirdi içinden, “Aman Tanrım! Nereye vardırdık işi! Nerden böyle bir taş düştü başıma! Şimdi ne yapacağım? Sonya ha! Zahar! Sonra o züppeler...”</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_26"><span class="sgc-1">VI</span></h3>

  <p class="px">Oblomov, yemeğini Zahar’ın masaya buz gibi getirdiğini de, yemekten sonra yatağa nasıl girdiğini de, derin bir uykuya nasıl daldığını da fark etmemişti.</p>

  <p>Sabahleyin uyandığında, Olga’ya gideceğini hatırlayınca ürperdi. Herkesin ona nasıl anlamlı anlamlı bakacağını düşünmeye başladı.</p>

  <p>Kapıcı pek bir kibar karşılayacaktı onu. Bir bardak su istediğinde Semyon hemen koşup getirecekti. Katya da dadı da dostça gülümseyeceklerdi ona.</p>

  <p>Alnında “damat, damat!” yazıyordu sanki. Ama teyzenin onayını istememişti daha. Para yoktu cebinde, ne zaman olacağı da belli değildi. Köyden kendisine bu yıl ne kadar geleceğini de bilmiyordu; köyde bir evi bile yoktu... Ne parlak bir damat adayı!</p>

  <p>Kararını vermişti: Köyden olumlu bir cevap alana kadar Olga’yla yalnızca pazar günleri, konukların yanında görüşecekti. Bu yüzden, sabah kalkınca Olga’ya gitmek için hazırlık yapmaya başlamamıştı.</p>

  <p>Tıraş olmadı, giyinmedi, tembel tembel, o hafta İlyinskilerden getirdiği Fransız gazetelerini okumaya koyuldu. İkide bir saatine bakmıyor, saatin yelkovanı çabuk ilerlemiyor diye canı sıkılmıyordu.</p>

  <p>Zahar ile Anisya, onun her zaman olduğu gibi yemeği evde yemeyeceğini düşündükleri için, gelip ne pişireceklerini sormamışlardı.</p>

  <p>Oblomov azarladı onları, onun hiç de her çarşamba yemeği İlyinskilerde yemediğini, bunun bir “iftira” olduğunu, bazen İvan Gerasimoviç’te yediğini, bundan böyle pazar günleri dışında (o da her pazar değil) yemeği evde yiyeceğini söyledi.</p>

  <p>Anisya hemen pazara, Oblomov’un pek sevdiği çorba için sakatat almaya koştu.</p>

  <p>Ev sahibesinin çocukları geldiler Oblomov’un odasına. Oblomov, Vanya’nın toplama çıkarma ödevini kontrol etti, iki yanlış buldu. Maşa’nın defterine çizgi çizip büyük harfleri yazdı, sonra bir süre kanaryanın şakımasını dinledi, yarı açık kapıdan ev sahibesinin çıplak kollarını izledi.</p>

  <p>Saat birden sonra ev sahibesi, kapının ardından, bir şeyler atıştırmak isteyip istemediğini sordu. Çörek yapmıştı. Birkaç çörekle, bir kadeh frenküzümü votkası getirdiler.</p>

  <p>İlya İlyiç’in heyecanı biraz yatışmıştı. Neredeyse yemek saatine kadar süren derin bir uyuşukluk çökmüştü üzerine.</p>

  <p>Yemekten sonra divana uzandı, uyku bastırdığı için tam başı düşmeye başlamıştı ki, ev sahibesinin oturduğu bölümün kapısı açıldı, iki elinde iki çorap yığınıyla Agafya Matveyevna girdi odaya.</p>

  <p>Çorap yığınlarının birini bir sandalyeye, birini bir sandalyeye bıraktı. Oblomov hemen fırladı yattığı yerden, oturması için üçüncü sandalyeyi sürdü Agafya Matveyevna’ya. Ama Agafya Matveyevna oturmadı. Oturmaya alışık değildi. Hep ayakta durur, çalışır, bir şeyler yapardı.</p>

  <p>“Buyurun, bugün çoraplarınızı ayırdım,” dedi. “Elli beş çift, hepsi de eskimiş...”</p>

  <p>Oblomov ev sahibesin yanına gidip şaka yollu kolunu hafifçe tutup, “Çok iyisiniz,” dedi.</p>

  <p>Kadın bir şey söylemeden gülümsedi.</p>

  <p>Oblomov, “Ne diye zahmet ettiniz?” dedi. “Ne yalan söyleyeyim, üzüldüm.”</p>

  <p>“Hiç önemli değil,” dedi Agafya Matveyevna. “Bu da evin işi sayılır. Sizin bu işlerinizi yapacak kimseniz yok; ayrıca ben severim bu çeşit işleri. Bakın, çoraplarınızın yirmi çifti giyilecek gibi değil, onarmaya bile değmez onları.”</p>

  <p>“Hepsini atın gitsin! Beş para etmez bu şeylerle ne diye uğraşacaksınız? Yenilerini alırım, olur biter...”</p>

  <p>“Atmak olur muymuş? Bakın, şunların delikleri pekala örülebilir.”</p>

  <p>Agafya Matveyevna heyecanla ayırmaya başlamıştı çorapları.</p>

  <p>“Oturun lütfen,” dedi Oblomov. “Ne diye ayakta duruyorsunuz?”</p>

  <p>Agafya Matveyevna tekrar sandalyeden geri çekilerek, “Hayır, çok teşekkür ederim,” dedi. “Oturacak zamanım yok. Bugün çamaşır günümüz. Çamaşırları hazırlamam gerekiyor.”</p>

  <p>Oblomov bakışını kadının boynuna, göğüslerine doğrultup, “Eşi bulunmaz bir ev kadınısınız!” dedi.</p>

  <p>Agafya Matveyevna gülümsedi.</p>

  <p>“Evet, çoraplarınız konusunda ne diyorsunuz?” dedi. “Onarmamı ister misiniz onları? Çünkü makarayla iplik ısmarlayacağım. Köyden yaşlı bir kadın getiriyor bize, buradaki ipliklerin hepsi çürük.”</p>

  <p>Oblomov, “O kadar istiyorsanız, bildiğiniz gibi yapın lütfen,” dedi. “Ama ne yalan söyleyeyim, uğraşacağınız için üzülüyorum.”</p>

  <p>“Hiç önemli değil, Boş oturacağıma şunları örüveririm, ötekileri de büyükanneye veririm. Yarın görümcem bize gelecek. Akşamları yapacak işim olmaz, otururken deliklerini örerim. Benim Maşa da öğrendi artık örmeyi. Ama ikide bir şişleri düşürüyor, eline büyük geliyorlar.”</p>

  <p>“Gerçekten örmeyi biliyor mu Maşa?”</p>

  <p>“İnanın, biliyor.”</p>

  <p>Oblomov, Agafya Matveyevna’ya, sabahleyin sıcak çöreklere baktığı gibi büyük bir hazla bakarak, “Size nasıl teşekkür edebileceğimi bilemiyorum,” dedi. “Çok çok minnettarım size, bu iyiliğinizin altında kalmayacağım, özellikle Maşa’ya ödeyeceğim borcumu: İpek elbiseler alacağım ona, taş bebek gibi giydireceğim onu...”</p>

  <p>“Ne diyorsunuz siz? Teşekküre ne gerek var? Hem bir teşekkür için ipek elbiseler de nesi? Basma elbise bile fazla olur; hiçbir şey dayandıramıyorum ona, özellikle de pabuçlarını hemen parçalıyor, pazardan pabuç almaya yetişemiyorum.”</p>

  <p>Agafya Matveyevna gitmeye hazırlandı, çorapları aldı.</p>

  <p>Oblomov, “Aceleniz ne?” diye sordu. “Biraz oturun, işim yok benim.”</p>

  <p>“Başka bir zaman. Bayramda falan. Siz de bize kahveye buyurun. Ama şimdi çamaşır yıkayacağız. Gidip bakayım, Akulina başlamıştır bile.”</p>

  <p>Oblomov, kadının arkasından sırtına ve kollarına bakarak şöyle dedi:</p>

  <p>“Neyse, tutmayayım sizi.”</p>

  <p>Kadın kapıdan çıkarken, “Ayrıca, yüklükten ropdöşambrınızı çıkardım,” dedi. “Onun da sağının solunun onarılması, yıkanması gerekiyor. Çok güzel bir kumaşı var! Daha uzun yıllar kullanabilirsiniz onu.”</p>

  <p>“Boş verin! Ropdöşambr giymiyorum artık, bıraktım, artık ihtiyacım yok ona.”</p>

  <p>“Olsun varsın, gene de temizlenip bir kenara kaldırılsa iyi olur: Bakarsınız, bir gün tekrar giyersiniz...” Agafya Matveyevna kapıyı kaparken gülümseyerek ekledi, “Evlenince falan!..”</p>

  <p>Bir anda dağıldı Oblomov’un uykusu, kulakları, gözleri açıldı. Agafya Matveyevna’nın oturması için sürdüğü sandalyeye çöktü, kendi kendine, “Onun da haberi var!” dedi. “Herkes biliyor! Of! Zahar, of!”</p>

  <p>Gene bir sürü “acı söz” işitti Zahar. Anisya, gene burnundan konuşarak ev sahibesinin düğünden söz ettiğini ilk kez duyduğunu, Agafya Matveyevna’yla konuşmalarında düğünün lafının bile geçmediğini, düğün falan olmayacağını, bunun olacak bir şey mi olduğunu, bunu bir insanlık düşmanının uydurmuş olabileceğini, Tanrı canını alsın ki, ev sahibesinin bile duvardan tasviri alıp yemin etmeye hazır olduğunu, kadıncağızın İlyinskilerin bir kızı olduğundan bile haberi olmadığını, onun başka herhangi bir kızdan söz etmiş olabileceğini uzun uzun anlattı durdu</p>

  <p>Susmak bilmiyordu Anisya. Sonunda artık dayanamadı İlya İlyiç, kolunu sallayarak kovdu onu odadan.</p>

  <p>Ertesi gün Zahar Gorohovaya’daki eski eve gitmek için izin isteyecek oldu, ama Oblomov’dan öyle bir papara yedi ki, zor kaçıp kurtardı kendini.</p>

  <p>Öfkeyle bağırdı arkasından Oblomov:</p>

  <p>“Oradakilerin düğünden henüz haberleri yok, koş onlara da yetiştir!”</p>

  <p>Çarşamba geçti. Perşembe günü Oblomov kent postasıyla Olga’dan bir mektup daha aldı. Olga soruyordu: “Ne var? Ne demek oluyor bu? Bir şey mi oldu? Neden gelmedin?” Bütün akşam boyunca ağladığını, gece uyuyamadığını yazıyordu.</p>

  <p>“Ağlamış benim meleğim, gece uyuyamamış!” diye üzülüyordu Oblomov. “Tanrım! Neden seviyor beni bu kız? Ben neden seviyorum onu? Neden karşılaştık? Bütün suç Andrey’de. Çiçek hastalığı gibi ikimize de o bulaştırdı bu sevgiyi. Ne biçim bir hayat bu, baştan sona heyecan ve endişe dolu! Huzurlu bir mutluluğa, sakin bir hayata ne zaman kavuşacağım ben, Tanrım?”</p>

  <p>Derinden iç çekerek yatıyor, kalkıyor, hatta sokağa çıkıyor ve durmadan şöyle bir yaşam biçimi, bir hayat arıyordu: Doğanın koynunda, huzur dolu bir aile ortamında emek harcayarak dopdolu, gün be gün, damla damla huzur içinde geçecek düzenli bir yaşam. Onun istediği, Ştoltz’un hayalini kurduğu geniş, gürül gürül akan nehir gibi bir hayat değildi.</p>

  <p>Kendi kendine konuşuyordu Oblomov:</p>

  <p>“Bir hastalık bu, sıtma gibi bir hastalık... sel olup setleri yıkmak, bentleri aşmak...”</p>

  <p>Olga’ya bir mektup yazdı, yaz parkta biraz üşüttüğünden, sıcak bitki çayı içip dinlenmesi gerektiğinden, iki gün evde dinleneceğinden, şimdilik iyi olduğundan, pazar günü görüşebileceklerini umduğundan söz etti.</p>

  <p>Olga hemen bir cevap yazdı. Dinlenmekle iyi ettiği için övdü onu, pazara kadar evden çıkmamasını salık verdi ve ekledi: “Yeter ki sen iyi ol, kendine dikkat et, ben bir hafta daha sıkıntı çekmeye hazırım.”</p>

  <p>Olga’nın mektubunu getiren, Anisya’nın, dedikodunun baş suçlusu olduğunu söylediği Nikita idi. Olga birkaç da yeni kitap yollamıştı ona. O kitapları Oblomov’un okumasını, görüştüklerinde onları kendisinin de okumasına değip değmeyeceklerini söylemesini istiyordu. Ayrıca, sağlık durumunun nasıl olduğunu soruyordu. Olga’ya cevap yazdı Oblomov, zarfı kendi verdi Nikita’ya ve mutfağa gidip “iftiralarına” yenilerini eklememesi için holden kendi geçirdi onu, Zahar’ın, aklına esip de, onu sokağa kadar geçirmeye kalkışmaması için de avludan çıkana kadar arkasından baktı.</p>

  <p>Olga’nın, kendine dikkat etmesi, gerekirse pazar günü de gelmemesi önerisine Oblomov sevinmişti. Olga mektubunda, tam anlamıyla iyileşmesi için birkaç gün daha evden çıkmaması gerektiğini yazıyordu.</p>

  <p>Oblomov pazar günü ev sahibesini ziyaret etti. Kahve içti, fırından yeni çıkmış börek yedi, akşam yemeğinden sonra da dondurma. Çocuklara şeker alması için Zahar’ı karşı kıyıya yolladı.</p>

  <p>Dönüşte köprüleri kaldırmışlardı. Neva donmaya başlamıştı. Zahar büyük güçlükle geçmişti nehri. Bu durumda Oblomov çarşamba günü de Olga’ya gidemeyecekti.</p>

  <p>Elbette, hemen karşıya geçebilir, birkaç gün İvan Gerasimoviç’te kalır, hatta her gün yemeği de Olga’da yiyebilirdi.</p>

  <p>Ama kabul edilebilir bir bahane vardı ortada: Neva geçit vermiyordu, Oblomov zamanında geçememişti karşıya.</p>

  <p>Onun ilk düşündüğü, nehrin karşısına geçmekti, çabucak kalkacak olmuştu, ama biraz düşündükten sonra kaygılı bir yüzle içini çekmiş, yavaşça tekrar yatağına uzanmıştı.</p>

  <p>“Hayır, iyisi mi, önce dedikodular dinsin, Olgaların evine gelen konuklar biraz unutsunlar konuyu, nişanlandığımız duyurulduktan sonra isterlerde orada her gün görsünler beni.”</p>

  <p>Olga’nın gönderdiği kitapları eline alırken içini çekerek düşünmeyi sürdürdü: “Beklemek zor, ama elden ne gelir?”</p>

  <p>Kitaplardan birinin on beş sayfasını okudu. Maşa gelip, Neva’ya bakmaya onlarla birlikte gelmek isteyip istemediğini sordu: Hep birlikte donan Neva’ya bakmaya gittiler. Çay zamanı döndü Oblomov.</p>

  <p>Günler böyle geçiyordu. İlya İlyiç’in canı sıkılıyordu, kitap okuyordu, çıkıp dışarıda dolaşıyordu; evde can sıkıntısını dağıtmak amacıyla iki kelime konuşmak için ev sahibesinin kapısının açılmasını kolluyordu. Hatta bir ara Agafya Matveyevna’ya bir buçuk kilo kahveyi öylesine şevkle öğütmüştü ki, kan ter içinde kalmıştı.</p>

  <p>Okuması için kitap verecek olmuştu Agafya Matveyevna’ya, kadın dudaklarını oynatarak yavaş yavaş okumuştu kitabın adını; sonra Oblomov’a geri vermiş, şimdi zamanının olmadığını, Noel’de onu kendisinden isteyeceğini, Vanya’ya yüksek sesle okutacağını; büyükannenin de dinleyeceğini söylemişti.</p>

  <p>O arada Neva’nın üzerine küçük köprüler kurulmuştu. Bir gün köpeğin zincirini çekiştirmesi, çılgınca havlaması Olga’nın ikinci mektubunun geldiğinin habercisi oldu. Olga, Oblomov’un sağlığını ve kitapları soruyordu.</p>

  <p>Oblomov küçük köprülerden karşıya geçmek zorunda kalacağı korkusuyla Nikita’dan saklandı ve cevabında, boğazının biraz şiş olduğunu, evden çıkmayı henüz göze alamadığını, “kötü talihinin onu birkaç gün daha biricik Olga’sını görmek mutluluğundan yoksun bırakacağını yazdı.</p>

  <p>Zahar’ı, Nikita ile tek kelime konuşmaya kalkışmaması için sertçe uyardı, gene avlu kapısından çıkıncaya kadar baktı Nikita’nın arkasından. Mutfağın kapısından başını uzatıp Nikita’ya bir şey sormaya kalkışan Anisya’ya da parmağını sallayarak gözdağı vermişti.</p>

  <p><br /></p>

  <h3 class="sgc-3" id="sigil_toc_id_27"><span class="sgc-1">VII</span></h3>

  <p class="px">Aradan bir hafta geçti. Oblomov her sabah kalkar kalkmaz önce, büyük köprülerin kurulup kurulmadığını soruyordu.</p>

  <p>“Hayır, henüz değil”, diyorlardı ona, Oblomov o zaman saatin tik takını, kahve değirmeninin tıkırtısını, kanaryanın şakımasını dinleyerek rahat bir gün geçiriyordu.</p>

  <p>Civcivler cik cik etmiyorlardı artık, çoktan büyüyüp tavuk oldukları için kümese kapatılmışlardı. Olga’nın gönderdiği kitapları hala okuyamamıştı Oblomov. Yüz beşinci sayfasında kapağı üste gelecek biçimde açık olarak bıraktığı kitap birkaç gündür öyle duruyordu.</p>

  <p>Ama çocuklarla, ev sahibesiyle yakından ilgileniyordu. Vanya çok zeki bir çocuktu, üç derste Avrupa’nın büyük kentlerinin hepsini öğrenmiş, İlya İlyiç de karşı yakaya geçtiğinde ona küçük bir küre armağan getireceğine söz vermişti. Maşacık da üç mendil örüyordu İlya İlyiç’e. Güzel üremiyordu kuşkusuz, ama küçücük elleriyle öylesine özene bezene örüyor, biraz örünce öylesine hoş koşup geliyor, İlya İlyiç’e gösteriyordu ki...</p>

  <p>Oblomov, aralık kapıdan ev sahibesinin kollarını görünce hemen her zaman sohbet ediyordu onunla. Kollarının hareketinden ev sahibesinin ne yaptığını; bir şey mi serpiyor, kahve mi öğütüyor, ütü mü yapıyor, anlıyordu.</p>

  <p>Büyükanne ile konuşmaya bile çalışmıştı, ama yaşlı kadın başladığı bir cümleyi sonuna kadar sürdüremiyordu: Sözünün orta yerinde susuyor, yumruğunu duvara dayayıp, çok ağır bir iş yapmış gibi iki büklüm oluyor, uzun süre öksürüyor, sonra düzeliyor, oflayıp pufluyor, konuşma da bununla bitiyordu.</p>

  <p>Yalnızca ağabey yoktu görünürlerde. Oblomov onun arada bir, koltuğunun altında bir tomar kağıtla penceresinin önünden geçtiğini görüyordu, o kadar. Evin içinde adamın sesi soluğu duyulmuyordu. Hatta bir gün Oblomov, ev halkının sıkış tıkış oturup yemek yediği odaya yanlışlıkla girince, ev sahibesinin ağabeyi parmaklarıyla ağzını çabucak silmiş, hemen çatı arasındaki odasına çıkmıştı.</p>

  <p>Bir sabah Oblomov uyanıp, yatağından kalkmış, tasasız, kahvesini içiyordu ki, Zahar gelip, köprülerin açıldığını söyledi. Oblomov’un yüreği sıkıştı birden.</p>

  <p>“Yarın da pazar,” diye geçirdi içinden. “Olga’ya gitmem gerekecek. Konukların anlamlı, meraklı bakışlarına kahramanca dayanmak, sonra Olga’ya teyzesiyle ne zaman konuşacağımı anlatmak zorundayım. Oysa henüz hiçbir gelişme yok...”</p>

  <p>Çok şey geliyordu gözünün önüne: Damat adayı olduğunun açıklanmasının ertesi gününde de, sonraki gün de kadınlı erkekli bir sürü konuk gelecekti, herkes onu merak edecekti, ziyafet verilecekti, onun onuruna kadeh kaldıracaklardı. Sonra... sonra da damat adayı olarak, gelin adayına hediyeler vermesine sıra gelecekti...</p>

  <p>Oblomov dehşet içinde, “Hediyeler!” dedi kendi kendine, acı bir kahkaha attı.</p>

  <p>Hediye! Oysa iki yüz ruble vardı cebinde. Köyden para gelecek olsa bile, ancak Noel’de gelirdi. Belki daha bile sonra... Buğday satıldıktan sonra. Ayrıca, eline ne kadar paranın geçeceği de köyden gelecek mektuptan anlaşılacaktı, oysa gelen giden mektup yoktu... Ne yapacaktı Oblomov? Elveda, iki haftalık huzur!</p>

  <p>Bu telaş arasında Olga’nın güzel yüzünü, yumuşak, anlamlı kaşlarını, açık mavi, zeki gözlerini ve küçük başını, ensesine bıraktığı, başından omuzlarına kadar tüm bedeninin zarafetini tamamlayan saç örgüsünü düşünüyordu.</p>

  <p>Yüreği aşkla titremeye başladığı anda taş gibi ağır bir düşünce çöküyordu üzerine: Nasıl kalkacaktı bu işin altından? Düğün sorununu nasıl halledecekti? Nereden para bulacaktı? Sonra hangi parayla geçineceklerdi?..</p>

  <p>“Biraz daha bekleyelim bakalım. Belki yarın ya da yarından sonra gelir mektup.” Kendi kendine, mektubunun köye ne zaman ulaşmış olabileceğini, komşunun cevap yazmakta ne kadar gecikebileceğim, cevabın ne kadar sürede eline geçeceğini hesaplamaya çalışıyordu.</p>

  <p>“Mektup üç, en çok dört gün içinde gelecektir, Olga’ya o zaman giderim,” diye verdi kararını. “Ayrıca, köprülerin açıldığından da sanmam ki Olga’nın haberi olsun...”</p>

  <p>O sabah uyandığında Olga oda hizmetçisi kıza sordu:</p>

  <p>“Katya, köprüleri açtılar mı?”</p>

  <p>Aslında, Olga her sabah soruyordu aynı soruyu. Ama Oblomov hiç aklına getirmiyordu bunu.</p>

  <p>“Bilmiyorum küçükhanım,” dedi Katya. “Bu sabah arabacıyı da, kapıcıyı da görmedim, Nikita da bilmiyor.”</p>

  <p>Olga yatağında yatarken, boynundaki ince zincire bakarak, canı sıkkın, söylendi.</p>

  <p>“Benim için önemli olan bir şeyi bilmezsin sen zaten!”</p>

  <p>“Hemen şimdi sorar öğrenirim küçükhanım. Yanınızdan ayrılmak istememiştim, uyanacaksınız sanıyordum, yoksa çoktan bir koşu gidip öğrenirdim.”</p>

  <p>Ve Katya koşarak çıktı odadan.</p>

  <p>Olga komodinin çekmecesini çekti, oradan Oblomov’un son mektubunu aldı. Üzgün, “Hasta, zavallı,” diye geçirdi içinden. “Yalnız başına canı sıkılıyordur oralarda... Ah, Tanrım, bir an önce...”</p>

  <p>Tam o anda Katya yüzü kıpkırmızı, odaya daldı. Sevinç içinde, “Açmışlar, köprüleri açmışlar!” dedi.</p>

  <p>Yatağından fırlayan küçükhanımına yardım etmeye başladı, bluzunu giydirdi, küçücük terliklerini sürdü önüne; Olga aceleyle açtı masanın çekmecesini, oradan bir şey çıkardı, Katya’nın eline tutuşturdu. Katya elini öptü küçükhanımının. Bütün bunlar, Olga’nın yataktan fırlaması, Katya’nın eline paranın tutuşturulması, küçükhanımın elinin öpülmesi, hepsi bir anda olup bitmişti. Olga bir yandan giyinirken, bir yandan da düşünüyordu: “Ah, yarın pazar, tam da zamanında açıldı köprüler! Yarın gelecek!” Aceleyle çayını içti, teyzesiyle birlikte dükkana gitti.</p>

  <p>Yalvarıyordu teyzesine:</p>

  <p>“Ne olur, <span class="sgc-2">ma tante</span>, yarın ayine Smolmy Kilisesi’ne gidelim...”</p>

  <p>Teyzesi gözlerini hafiften kırpıştırarak bir an düşündükten sonra cevap verdi:</p>

  <p>“Olabilir... ama çok uzak orası <span class="sgc-2">ma chere!</span> Bu kış vakti nereden aklına esti oraya gitmek?”</p>

  <p>Olga’nın aklına esmişti, çünkü nehirden Oblomov göstermişti ona orayı ve Olga şimdi orada dua etmek istiyordu... Oblomov’un hastalığının geçmesi, onu sevmesi, onunla mutlu olması ve... bu kararsızlığın, bilinmezliğin ortadan kalkması için... Zavallı Olga!</p>

  <p>Sonunda pazar günü de geldi. Olga büyük bir ustalıkla, Oblomov’un sevdiği yemekleri hazırlatmayı başarmıştı.</p>

  <p>Beyaz elbisesini giydi, Oblomov’un hediye ettiği bileziği dantellerin altına gizledi, saçlarını onun sevdiği gibi taradı; piyanoyu bir gün öncesinden akort ettirdi, sabahtan <span class="sgc-2">Casta</span> diva’yı prova yaptı. Sesi, yazlıktan bu yana hiç bu kadar güzel gelmemişti ona. Sonra beklemeye başlamıştı.</p>

  <p>Bu arada Baron geldi, onu yazın olduğu gibi güzel, ama biraz zayıflamış bulduğunu söyledi.</p>

  <p>“Burada köy havasının olmaması, yaşam biçimindeki ufak tefek düzensizlikler, belirgin bir biçimde etkilemiş sizi,” dedi. “Sevgili Olga Sergeyevna, sizin kır havasına, köy hayatına ihtiyacınız var.”</p>

  <p>Birkaç kez öptü Olga’nın elini. Öyle ki, boyalı bıyığı Olga’nın parmaklarında küçük izler bırakmıştı.</p>

  <p>Olga, Baron’la değil de, başka biriyle konuşuyor gibi, dalgın, cevap verdi:</p>

  <p>“Evet, köy hayatına.”</p>

  <p>“Köy dedim de, aklıma geldi,” diye ekledi Baron, “Önümüzdeki ay davanız sonuçlanıyor. Nisanda da çiftliğinize taşınabileceksiniz. Küçüktür, ama harika bir yerdir. Seveceksiniz orayı. Ev de, bahçe de çok güzel! Tepede de küçük bir köşk var. Çok seveceksiniz orayı. Nehri görüyor... Hatırlamazsınız, babanız sizi de alıp oradan ayrıldığında beş yaşındaydınız.”</p>

  <p>Olga bir an düşünüp, “Ah, buna çok sevindim!” dedi. “Karar verildi artık,” diye geçirdi içinden, “Oraya gideceğiz, ama o bunu şimdilik bilmesin...” Heyecanla sordu:</p>

  <p>“Demek gelecek ay ha, Baron?”</p>

  <p>“Çok güzelsiniz, özellikle de bugün,” dedi Baron.</p>

  <p>Teyzenin yanına gitti.</p>

  <p>Olga yalnız kalınca yakında kavuşacağı mutluluğun hayaline daldı, ama bu yeni durumdan, gelecekteki planlarından Oblomov’a söz etmemeye karar vermişti.</p>

  <p>Onun tembel ruhunda aşkın ne gibi bir değişiklik gerçekleştireceğini, eski alışkanlıklarının boyunduruğundan kurtulup kurtulamayacağını, köyden olumlu cevap gelince sevinç içinde ona koşup mektubu onun önüne koyacağını, birlikte teyzeye koşacaklarını düşünüyor, bunları sonuna kadar izlemek istiyordu, ve sonra...</p>

  <p>Sonra birden ona, kendisinin de bir köyü, bahçesi, tepede nehre bakan, içinde oturmalarına bütünüyle hazır küçük bir köşkü olduğunu, önce oraya gidip sonra Oblomovka’ya geçebileceklerini söyleyecekti.</p>

  <p>“Hayır, köyden olumlu cevap gelsin istemiyorum, gurur yapacaktır, benim de bir çiftliğimin, evimin, bahçemin olduğuna sevinmeyecektir bile... Köyde işlerin çok kötü olduğu, kendisinin gelip ne yapacaksa yapması gerektiği yazılı bir mektupla üzgün, canı sıkkın gelsin bana, daha iyi... Doğru Oblomovka’ya koşsun, ne yapması gerekiyorsa, hepsini çabucak yapsın, birçoğunu da unutsun veya düzeltmeye hiç girişmesin, hemen geri gelsin; o zaman hiç de telaş etmesine gerek olmadığını, kalacak yerimizin, bir bahçemizin, nehre bakan bir köşkümüzün olduğunu, yani Oblomovka olmasa da, açıkta kalmayacağımızı söyleyeyim ona...Evet, evet, kesinlikle şimdi söylemeyeceğim bunu ona, sonuna kadar bekleyeceğim. Hele bir gitsin köyüne, kıpırdasın biraz, canlansın... Her şey gelecekteki mutluluğumuz için! Ya da, hayır. Neden köyüne göndereyim onu, bir süre için de olsa neden ayrılalım? Yüzü bembeyaz, üzgün, bir aylığına ayrılık için yol kıyafetiyle vedalaşmaya geldiğinde birden söyleyeceğim ona bunu, yaza kadar gitmesine gerek kalmadığını, yazın birlikte başka bir yere gideceğimizi söyleyeceğim...”</p>

  <p>Böyle hayaller kurduktan sonra Baron’un yanına koştu Olga, zamanı gelene kadar bu yeni durumdan kimseye, kesinlikle <span class="sgc-2">kimseye</span> söz etmemesi için ustaca uyardı onu. Bu <span class="sgc-2">kimseye</span> ile yalnızca Oblomov’u ima ediyordu.</p>

  <p>“Peki ama neden?” diye sordu Baron. “Ama konu açılırsa, sohbet arasında belki Mösyö Oblomov’a...”</p>

  <p>Olga sakin, kayıtsız görünmeye çalışarak, “Hayır, ona da söylemeyin,” dedi.</p>

  <p>Baron sevecen bir tavırla, “Emriniz olur,” dedi. “Bildiğiniz gibi, benim prensibim...”</p>

  <p>İnce kurnazlıkları çok iyi bilirdi Olga. Sözgelimi, kalabalık arasında Oblomov’a bakması gerekiyorsa önce sırayla değişik üç kişiye bakar, bakışını ondan sonra Oblomov’a çevirirdi.</p>

  <p>Olga birçok hayal kurmuştu, hepsi de Oblomov’la ilgiliydi! Kaç kez yanaklarında kırmızı benekler oluştu! Piyanonun sesi çok mu yüksek ayarlandı, anlamak için kaç kez bir o tuşa, bir bu tuşa bastı, kaç kez notaların yerini değiştirdi! Ama Oblomov hala yoktu görünürlerde! Ne demekti bu?</p>

  <p>Saat üç oldu, dört oldu, hala Oblomov gelmemişti! Dört buçukta Olga’nın yüzünün rengi, güzelliği sönmeye başladı. Yüzü gözle görülür biçimde solgundu, yemeğe bembeyaz bir yüzle oturdu.</p>

  <p>Ama konukların bir şeyi umursadıkları yoktu; Olga’nın bu durumunu kimse fark etmiyordu. Oblomov için özellikle hazırlanmış yemekleri yiyor, son derece neşeli, kayıtsız, sohbet ediyorlardı.</p>

  <p>Yemekten sonra akşam da gelmedi Oblomov. Olga saat onlara kadar umutla, korku içinde, heyecanla bekledi onu. Saat onda odasına çekildi.</p>

  <p>Önce, yüreğinde biriken öfkeyi hayalinde Oblomov’un başından aşağı boşalttı. Ama sözlerinde, sözcük dağarcığında Oblomov’u düşüncesinde bile olsa cezalandırabileceği sert bir sitem, acımasız bir eleştiri yoktu. Sonra tüm bedeni önce ateş, arkasından buz kesti.</p>

  <p>Bir şimşek çaktı beyninde: “Hasta o, hasta ve yalnız, bana bir mektup yazacak durumu bile yok!”</p>

  <p>Bu düşünce bütünüyle sardı onu, gece sabaha kadar uyuyamadı. İki saat huzursuz bir uykuya dalar gibi oldu, sayıkladı; sabahleyin, yüzünde renk olmasa da, kalktı yataktan. Çok sakin, kararlıydı.</p>

  <p>Pazartesi sabahı ev sahibesi kapıdan başını uzatıp baktı Oblomov’un odasına, şöyle dedi:</p>

  <p>“Bir kız soruyor sizi.”</p>

  <p>“Beni mi?” diye sordu Oblomov. “Olamaz! Nerede şimdi?” “Burada, yanlışlıkla bizim bölüme girdi. İçeri alayım mı kendisini?”</p>

  <p>Oblomov daha neye karar vereceğini bilemiyordu ki, Katya girdi odaya. Ev sahibesi gitti.</p>

  <p>Oblomov şaşkın durumdaydı.</p>

  <p>“Katya!” dedi. “Nasıl olur? Sen ha?”</p>

  <p>Fısıldadı Katya:</p>

  <p>“Küçükhanım burada. Sizi sormam için yolladı beni...” Oblomov’un yüzü değişmişti. Dehşet içinde fısıldadı:</p>

  <p>“Olga Sergeyevna mı?! Olamaz, Katya, şaka bu, değil mi? Üzme beni!”</p>

  <p>“Yemin ederim, doğru söylüyorum. Çayevinin önünde kiralık faytonda bekliyor, buraya gelmek istiyor. Zahar’ı bir yere yollamanızı söylemem için gönderdi beni. Yarım saat sonra buraya gelecek.”</p>

  <p>“Ben yanına gidersem daha iyi olur. Buraya nasıl gelir?”</p>

  <p>“Olmaz, belki şu anda bile girebilir içeri. Sizin hasta olduğunuzu düşünüyor. Hoşça kalın, ben hemen onun yanına koşuyorum, kendisi faytonda yalnız, beni bekliyor...”</p>

  <p>Gitti Katya.</p>

  <p>Oblomov inanılmaz bir çabuklukla kravatını taktı, yeleğini, çizmelerini giydi, Zahar’a seslendi. Heyecandan titreyerek, “Zahar,” dedi, “geçen gün Gorohovaya Sokağı’na, ahbaplarını görmeye gitmek istiyordun, değil mi? Hadi şimdi gidebilirsin!”</p>

  <p>Zahar pek kararlı, “Hayır, gitmeyeceğim,” dedi.</p>

  <p>Oblomov ısrar etti:</p>

  <p>“Olmaz, git hadi!”</p>

  <p>“İş günü konukluğa gitmek mi olurmuş? Olmaz, gitmem!”</p>

  <p>“Git biraz hava al, eğlen. Efendin seni hoş tutuyor, gidip eğlenmene izin veriyorsa inat etme... Hadi dostlarının yanına git!” “Ama ne dostlar ya!”</p>

  <p>“Onlarla görüşmek istemiyor musun yoksa?”</p>

  <p>“Hepsi düzenbaz. Şeytan görsün yüzlerini!”</p>

  <p>Oblomov’un tepesi atmaya başlamıştı. Yükseltti sesini:</p>

  <p>“Git diyorum sana, git!”</p>

  <p>Zahar gayet sakin, aynı şeyi söylüyordu:</p>

  <p>“Olmaz, bugün evden çıkmayacağım, pazar günü belki giderim!” Heyecanlıydı Oblomov, sabırsızlanıyordu.</p>

  <p>“Şimdi gideceksin, hemen, şu anda!”</p>

  <p>Zahar diretiyordu:</p>

  <p>“Bir parça pelte yemek için yedi versti yolu tepmeye değer mi?” “Hadi, git iki saat dolaş öyleyse. Baksana, suratından uyku akıyor. Biraz hava alırsın.”</p>

  <p>Zahar pencereden dışarı tembel tembel bakarak karşılık verdi: “Suratımda bir şey yok benim, biz uşakların yüzü hep böyle olur!”</p>

  <p>Oblomov, alnında biriken terini silerken “Aman Tanrım, şimdi gelecek Olga!” diye geçiriyordu içinden.</p>

  <p>“Hadi Zahar, lütfen git dolaş biraz, rica ediyorum! Al sana iki onluk, git arkadaşınla votka iç.”</p>

  <p>“İyisi mi gidip verandanın merdiveninde oturayım. Bu soğukta nereye gideceğim? Neyse, belki avlu kapısının önünde otururum, bunu yapabilirim...”</p>

  <p>Oblomov heyecanla, “Olmaz, avlu kapısından uzak dur,” dedi. “Arka sokağa geç, soldaki bahçenin oradaki sokağa... Arkaya...” “Çok garip!” diye geçirdi içinden Zahar. “Zorla dolaşmaya yolluyor beni. Olacak şey değil!”</p>

  <p>“İyisi mi ben pazar günü gideyim, İlya İlyiç,” dedi.</p>

  <p>Oblomov, Zahar’ın üzerine yürüyerek yükseltti sesini:</p>

  <p>“Gidiyor musun, gitmiyor musun?”</p>

  <p>Zahar hemen gözden kayboldu. Oblomov Anisya’yı çağırdı. “Pazara git,” dedi, “yemeklik bir şeyler al...”</p>

  <p>Anisya burnuyla, “Yemek için her şey alındı, biraz sonra hazır olacak,” diyecek oldu.</p>

  <p>Oblomov,“Sesini kes ve beni dinle!” diye öyle bir bağırdı ki, Anisya korktu. Oblomov Anisya’ya ne almasını söyleyeceğini bilemeden bir an düşündükten sonra ekledi:</p>

  <p>“Hiç değilse... kuşkonmaz al...”</p>

  <p>“Kuşkonmaz mevsimi değil ki şimdi, babacığım. Hem, buralarda ne gezer kuşkonmaz...”</p>

  <p>“Yürü!” diye bağırdı Oblomov. Anisya kapıya koştu. Oblomov seslendi arkasından, “Koş, ne bulursan, al getir. Sağına soluna bakayım deme, gelirken de oyalanarak gel, iki saatten önce gözüm görmesin seni.”</p>

  <p>Avlu kapısında karşılaştıklarında Zahar Anisya’ya şöyle dedi: “Aklım almadı gitti! Çıkıp dolaşayım diye evden kovdu beni, üstelik iki de onluk verdi. Nerede dolaşacağım, bilmiyorum.” Uyanık Anisya, “Efendilerin işine akıl sır ermez,” dedi. “Sen git, kontun arabacısına çay ısmarla, hep o sana ısmarlıyor, ben de bir koşu pazara gideceğim.”</p>

  <p>Zahar sordu Artemiy’e:</p>

  <p>“Olacak şey mi bu, Artemiy? Bizim efendi zorla dolaşmaya yolladı beni, üstelik bira parası da verdi...”</p>

  <p>Artemiy zekice bir tahminde bulundu:</p>

  <p>“Kafayı çekmek istemiş olmasın?.. Canın çeker diye düşünüp sana da para vermiş olabilir... Gidelim!”</p>

  <p>Zahar’a göz kırpıp, başıyla bildikleri sokağı göstermişti. Zahar da başıyla aynı sokağı göstererek, “Gidelim!” diye tekrarladı. Gülümseyerek kısık bir sesle mırıldanıyordu kendi kendine: “Ne tuhaf şey, zorla dolaşmaya gönderiyor beni!”</p>

  <p>Yürüyerek uzaklaştılar. Anisya ise ilk sokak başına kadar koşarak gittikten sonra çitin arkasında hendeğe saklandı, neler olacağını görmek için, beklemeye koyuldu.</p>

  <p>Oblomov kulak kesilmiş, bekliyordu. İşte, biri çaldı avlu kapısını. O anda köpek çıldırmış gibi havlamaya, zincirini çekiştirmeye başladı.</p>

  <p>Oblomov dişlerini gıcırdatarak, “Kahrolası köpek!” diye söylendi. Kasketini kapıp avlu kapısına koştu, kapıyı açtı, Olga’yı neredeyse kucağına alıp evin kapısına kadar götürdü. Yalnızdı Olga. Katya avlu kapısının biraz uzağında faytonda bekliyordu.</p>

  <p>Oblomov’un odasına girdiklerinde Olga mantosunu, şapkasını bile çıkarmadan, Oblomov’u tepeden tırnağa süzdükten sonra aceleyle sordu:</p>

  <p>“Nasılsın? Yatakta değil misin? Neyin vardı?”</p>

  <p>Oblomov boğazını tutup hafifçe öksürüp, “Şimdi çok daha iyiyim,” dedi, “Boğazım da... neredeyse tamamen geçti.”</p>

  <p>“Dün neden gelmedin?” diye sordu Olga.</p>

  <p>Öylesine soran bakışlarla bakıyordu ki yüzüne, hiçbir şey söyleyemedi Oblomov. Dehşetle sordu:</p>

  <p>“Böyle bir şey yapmaya nasıl karar verebildin Olga? Ne yaptığının farkında mısın sen?..”</p>

  <p>Olga sabırsızlıkla kesti Oblomov’un sözünü:</p>

  <p>“Bunu sonra konuşuruz! Sorarım sana: Seni görmemek ne demektir biliyor musun?”</p>

  <p>Oblomov susuyordu. Olga sormayı sürdürdü:</p>

  <p>“Gözünde arpacık mı çıktı?”</p>

  <p>Oblomov hala susuyordu. Olga kaşlarını çatı.</p>

  <p>“Hasta değildin. Boğazın da ağrımıyordu.”</p>

  <p>Bir çocuk gibi karşılık verdi Oblomov:</p>

  <p>“Evet, hasta değildim.”</p>

  <p>“Kandırdın beni!” Olga şaşkınlık içinde Oblomov’un yüzüne bakıyordu. “Neden?”</p>

  <p>“Her şeyi anlatacağım sana Olga.” Oblomov kendini temize çıkarmaya çalışıyordu: “Çok önemli bir durum iki hafta sana gelemememe neden oldu... Korktum...”</p>

  <p>Olga oturup, şapkasını çıkardıktan sonra sordu:</p>

  <p>“Neden korktun?”</p>

  <p>Oblomov, Olga’nın mantosunu da, şapkasını da alıp divana koydu.</p>

  <p>“Dedikodudan, iftiralardan...” dedi.</p>

  <p>Olga, merak dolu bakışını Oblomov’un yüzüne doğrultup sordu: “Peki, geceleri gözüme uyku girmemesinden, aklıma türlü türlü şeyler gelmesinden korkmadın mı? Neredeyse yataklara düşecektim.”</p>

  <p>Oblomov kalbini, başını göstererek, “Buralarda nelerin olduğundan haberin yok senin, Olga,” dedi. “Çok tedirginim, ateşin içindeymişim gibi hissediyorum kendimi. Neler oldu, bilmiyorsun...” Olga soğuk bir tavırla sordu:</p>

  <p>“Neler oldu?”</p>

  <p>“İkimizle ilgili dedikodu almış yürümüş! Seni huzursuz etmek istemediğim için gözüne görünmekten çekindim.”</p>

  <p>Oblomov Olga’ya Zahar’dan, Anisya’dan duyduklarını anlattı, tiyatrodaki züppelerin konuşmalarını aktardı ve o günden sonra gözüne uyku girmediğini, her bakışta bir soru veya sitem, hatta onların buluşmalarıyla ilgili anlamlı imalar gördüğünü söyleyerek bitirdi konuşmasını. Olga itiraz etti:</p>

  <p>“Peki ama, bu hafta teyzeme her şeyi açıklamaya karar vermiştin hani! O zaman bütün bu dedikodular bitecekti...”</p>

  <p>“Evet öyle, ama köyden mektup gelinceye kadar teyzeye açılmak istemiyorum. Biliyorum, aşkımızı değil, çiftliğimi soracaktır, ayrıntılara girecektir, ama köyden mektup gelmediği sürece hiçbir şey açıklayamam ki ona.”</p>

  <p>Olga göğüs geçirdi. Dalgındı.</p>

  <p>“Seni tanımıyor olsam, Tanrı bilir neler gelirdi aklıma,” dedi. “Hizmetçi takımının dedikodularıyla beni huzursuz etmek istemiyormuşsun, ama öte yandan, o kadar çok üzmekten de korkmuyorsun! İnan, anlayamıyorum artık seni.”</p>

  <p>“Onların saçmalamalarının seni tedirgin edeceğini düşünüyordum... Katya, Marfa, Semyon, şu salak Nikita... Neler neler konuşuyorlar aralarında...”</p>

  <p>Olga gayet sakin, “Uzun zamandır biliyorum neler konuştuklarını,” dedi.</p>

  <p>“Nereden biliyorsun?”</p>

  <p>“Dadıyla Katya uzun zaman önce gelip her şeyi anlattılar bana. Seni sordular, beni kutladılar...”</p>

  <p>Oblomov dehşet içinde, “Kutladılar mı?” diye sordu. “Sen ne dedin?”</p>

  <p>“Hiçbir şey, yalnızca teşekkür ettim, o kadar. Dadı bir mendil hediye etti bana, hatta dua etmek için Sergey Manastırı’na yayan gideceğini söyledi. Katya’yı da pastanede çalışan sevgilisiyle evlendirme çalışmalarına başladı, Katya seviyor çocuğu...”</p>

  <p>Oblomov ürkek, şaşkın bakışlarla bakıyordu Olga’ya.</p>

  <p>Olga konuşmayı sürdürdü:</p>

  <p>“Her gün bize geliyorsun. Hizmetçilerin böyle şeyler söylemeleri elbette çok doğal. Önce onlar konuşmaya başlarlar. Sonya’nın başına da aynı şey gelmişti. Bundan ne diye korkuyorsun ki?” Sözcükleri uzatarak şöyle dedi Oblomov:</p>

  <p>“Peki ama nereden çıkarıyorlar böyle saçmalıkları?”</p>

  <p>“Bir nedeni yok mu? Gerçek değil mi söyledikleri?”</p>

  <p>Oblomov sormuyormuş, itiraz da etmiyormuş gibi, “Doğru!” dedi. Bir an düşündükten sonra ekledi: “Evet, gerçekten haklısın: Yalnız, buluşmalarımızdan onların haberinin olmasını istemiyorum ben, korkuyorum, çünkü...”</p>

  <p>“Çocuk gibi korkuyorsun, titriyorsun... Anlayamıyorum seni! Beni çalıp götürecek değilsin ya...”</p>

  <p>Oblomov ne diyeceğini bilemiyordu. Olga dikkatle bakıyordu onun yüzüne.</p>

  <p>“Bak ne diyeceğim sana,” dedi Olga. “Burada doğru olmayan, yanlış bir şey var... Gel, ne düşünüyorsan, hepsini anlat bana. Bir şeylerden sakındığın için bir gün, iki gün, belki bir hafta gelmemiş olabilirsin, ama gene de bir mektup yazıp haber verebilirdin bana. Çok iyi biliyorsun ki, çocuk değilim artık, öyle ufak tefek saçmalıklar canımı sıkmaz. Bütün bunların anlamı nedir?”</p>

  <p>Oblomov bir süre düşündü, sonra Olga’nın elini öptü, derin bir göğüs geçirdi.</p>

  <p>“Bak ben ne düşünüyorum Olga,” dedi, “Bu son günlerde bütün bu korkunç şeyler yüzünden senin için öylesine korktum ki, kafam öylesine karışık, kaybolan umutlarım, beklentilerim yüzünden yüreğim öylesine sızlıyor ki, ruhum allak bullak... Her şeyi unutmak, bir zaman için de olsa, huzurlu olmak istiyorum...” “Benim ruhum neden allak bullak olmuyor? Ben de huzurlu olmak istiyorum, ama senin yanında, seninle birlikte... tamam mı?” “Sen gençsin, güçlüsün ve sevgin aydınlık, sakin, ya ben...” (Yere çöküp Olga’nın ellerini öptü.) “Biliyorsun seni ne çok sevdiğimi.” “Hayır, henüz pek bilmiyorum. Öyle tuhafsın ki, ne düşüneceğimi bilemiyorum. Beynim duruyor, umudum kırılıyor... Bir süre sonra birbirimizi anlayamayacağımızdan korkuyorum. O zaman çok kötü olacak!”</p>

  <p>İkisi de sustu. Olga, bakışlarını odanın içinde ilk kez dolaştırdıktan sonra sordu:</p>

  <p>“Bu arada neler yaptın? Odan hiç güzel değil, tavan çok alçak! Pencereler küçük, duvar kağıtları eskimiş... Başka kaç odan var?” Oblomov, bu arada neler yaptığı sorusunu geçiştirmek için hemen kalktı, dairenin öteki odalarını Olga’ya göstermek için acele etti. Sonra divana oturdu Olga. Oblomov gene onun ayaklarının dibine halıya çöktü.</p>

  <p>Olga sorgusunu sürdürdü:</p>

  <p>“Bu iki haftada neler yaptın?”</p>

  <p>“Okudum, yazdım, seni düşündüm.”</p>

  <p>“Sana yolladığım kitapları okuyup bitirdin mi? Nasıllar? Şimdi götüreceğim onları.”</p>

  <p>Olga masanın üzerindeki kitabı aldı, açık sayfasına baktı. Sayfa tozlanmıştı.</p>

  <p>“Hayır, okumamışsın!” dedi.</p>

  <p>“Evet, okumadım,” dedi Oblomov.</p>

  <p>Olga işli, buruşuk yastıklara, odanın içindeki dağınıklığa, toz kaplı pencere camlarına, yazı masasına baktı, toz içinde birkaç kağıdı şöyle bir karıştırdı, mürekkebi kurumuş hokkayı salladı ve hayretle baktı Oblomov’un yüzüne.</p>

  <p>Aynı soruyu tekrarladı:</p>

  <p>“Neler yaptın? Okuyup yazmadın mı hiç?”</p>

  <p>Oblomov duraksayarak anlatmaya başladı:</p>

  <p>“Pek zamanım olmadı. Sabahleyin kalkıyorum, odaları temizlerlerken engel oluyorlar bana, sonra yemek telaşı başlıyor, ev sahibesinin çocukları geliyor, ödevlerini kontrol etmemi istiyorlar, arkasından yemek faslı... Yemekten sonra da... ne zaman okuyacaksın?”</p>

  <p>“Yemekten sonra da yatıp uyuyorsundur.”</p>

  <p>Olga bunu öylesine kesin söylemişti ki, Oblomov bir dakika kararsız kaldıktan sonra alçak sesle cevap verdi:</p>

  <p>“Uyudum.”</p>

  <p>“Neden?”</p>

  <p>“Zamanın geçtiğini fark etmemek için. Sen yanımda değildin Olga, hayat sensiz sıkıcı, dayanılmaz oluyor.”</p>

  <p>Sustu Oblomov, Olga sert sert bakıyordu ona. Ciddi bir tavırla, “İlya!” diye başladı. “Hatırlıyor musun, bir gün parkta bana içine hayat dolduğunu söylemiş, hayatının tek amacının, tek ülküsünün ben olduğuma beni inandırmaya çalışmıştın. Elimi eline alıp, onun senin olduğunu söylemiştin... Sana nasıl ‘evet’ dediğimi hatırlıyor musun?”</p>

  <p>“Nasıl unutabilirim?.. Bütün hayatımı değiştiren o an değil midir?.. Ne kadar mutlu olduğumu görmüyor musun?”</p>

  <p>Olga pek soğuk, “Hayır, görmüyorum,” dedi. “Kandırdın sen beni, gene bıraktın kendini...”</p>

  <p>“Kandırdım mı?! Günah değil mi böyle söylemen, Olga? Yemin ederim, şu anda dipsiz bir uçuruma atabilirim kendimi!..”</p>

  <p>“Evet, atabilirsin, ama uçurum şu anda hemen burada, ayaklarının dibindeyse. Üç gün sonraya ertelenecek olursa kararını değiştirirsin, korkarsın, özellikle de Zahar ile Anisya böyle bir şeyden söz edecek olurlarsa... Aşk bu değildir.”</p>

  <p>Oblomov heyecanla kesti Olga’nın sözünü:</p>

  <p>“Yoksa aşkımdan kuşku mu ediyorsun? Senin için değil de, kendim için korktuğumu mu sanıyorsun? Adını dedikodular lekelemesin diye senin arkanda dağ gibi durduğumu, bir anne gibi her an uyanık beklediğimi bilmiyorsun anlaşılan... Ah Olga! Kanıt mı istiyorsun! Tekrar söylüyorum sana, başka biriyle daha mutlu olacağını bilsem yerimi bir an düşünmeden, yakınmadan bırakırım ona,” Oblomov gözlerinde yaşlarla konuşmaya devam etti, “Senin için ölmem gerekse, seve seve ölürüm!”</p>

  <p>“Hiç gerek yok, kimse istemiyor bunu senden. Ölmeni neden isteyeyim? Gerekeni yap, yeter. Kurnaz insanların yöntemidir bu. Kendilerinden isteneni vermemek için, kimsenin işine yaramayacak ve yapamayacakları özverilerde bulunabileceklerini söylerler. Ama sen öyle biri değilsin, biliyorum bunu...”</p>

  <p>Oblomov, “Bu sıkıntıların, endişelerin sağlığımdan neler alıp götürdüğün bilemezsin sen!” dedi. “Seni tanığımdan bu yana başka bir şey düşündüğüm yok... Evet, şimdi bir kez daha tekrar ediyorum: Hayatımın tek amacısın sen, yalnızca sen... Seni kaybedecek olsam o anda ölürüm, aklımı yitiririm! Hep seninle soluk alıyorum, görüyorum, hissediyorum. Seni görmediğim günler uyumamı, tembelleşmemi neden yadırgıyorsun? O zaman her şeyden nefret ediyorum, sıkılıyorum, bir makine gibi oluyorum: Yürüyorum, bir şeyler yapıyorum, ama ne yaptığımın farkında olmuyorum,” yere diz çöküp dimdik durarak ekledi, “Sen bu makinenin ateşisin, gücüsün!” (Oblomov’un gözleri parkta olduğu gibi ışıldıyordu. Gene gurur ve kararlılığın ışıltısı vardı gözlerinde.) “Şu anda nereye dersen gitmeye, ne yapmamı istersen yapmaya hazırım. Bana baktığında, benimle konuştuğunda, şarkı söylediğinde yaşadığımı hissediyorum.”</p>

  <p>Olga onun bu tutkulu sözlerini gene dalgın dinliyordu.</p>

  <p>“Beni dinle İlya,” dedi, “beni sevdiğini, üzerindeki etkimi biliyorum. Kararsızlığınla neden korkutuyorsun beni, kuşkulandırıyorsun? Hayatının tek amacının ben olduğumu söylüyorsun ve bu amacına doğru giderken ürkek, uyuşuk hareket ediyorsun. Oysa yolun uzun. Benden cesur olmalısın. Ben bunu bekliyorum senden!” Olga içini çekerek sürdürdü konuşmasını, “Mutlu çok insan gördüm, birbirlerini nasıl sevdiklerine tanık oldum. Hepsi heyecanlıydı, rahat olmaları da senin rahatlığına hiç benzemiyordu: Başlarını önlerine eğmiyorlardı; gözleri açıktı; neredeyse hiç uyumuyorlardı, hep hareketliydiler! Oysa sen... hayır, aşka benzemiyor seninki, hayatının amacı ben değilim sanki...”</p>

  <p>Kuşkuyla salladı başını Olga. Oblomov tekrar öptü Olga’nın ellerini, onun ayaklarına kapanıp, “Sen, sen!..” dedi. “Yalnızca sen! Aman Tanrım, ne büyük bir mutluluk bu!” Sayıklıyor gibi konuşuyordu, “Oysa, senin düşündüğüne bak, nasıl kandırmış olabilirim ben seni, böylesine bir uyanıştan sonra nasıl uyuyabilirim, nasıl bir kahraman olmam!” Heyecanla çevresine bakınarak devam etti:</p>

  <p>“İkiniz de... sen de, Andrey de göreceksiniz, senin gibi bir kadının aşkının insanı nasıl yücelere çıkardığını! ikiniz de göreceksiniz bunu! Bak bana, bana bak: Yeniden hayata gelmedim mi ben, şu anda yaşamıyor muyum? Gidelim buradan! Hemen, hemen şimdi gidelim!” Çevresine nefret ediyormuş gibi bakarak ekledi, “Bir dakika daha kalamam ben burada; boğulacak gibi oluyorum, iğreniyorum buradan! Bırak, bugünü bu duyguyla yaşayayım... Ah, bu ateş şu anda yaktığı gibi yarın da, bir ömür boyu da yaksa içimi! Ama sen olmazsan sönerim, mahvolurum! Yeniden canlandım, hayata döndüm şimdi! Öyle sanıyorum ki, ben... Olga, Olga! Dünyalara bedelsin sen, dünyanın en güzel kadınısın, sen... sen...”</p>

  <p>Oblomov yüzünü Olga’nın eline koyup öyle kaldı. Konuşamıyordu. Heyecanını bastırmak için elini kalbinin üzerine bastırdı, tutkulu, ıslak bakışını Olga’nın yüzüne doğrulttu, hareketsiz, öyle kaldı.</p>

  <p>“Tutkulu, duygulu, hassas bir kalbi var,” diye geçirdi içinden Olga; ama içini çekerek (parkta olduğu gibi bir iç çekiş değildi bu) derin düşüncelere daldı. Birden kendini toparlayıp, sevecen bir tavırla,“Artık gitmeliyim!” dedi.</p>

  <p>“Sen buradasın, aman Tanrım!” dedi Oblomov. “Burada, benim odamda!”</p>

  <p>Tutkulu bakışının yerini çevresine ürkek bir bakış almıştı. Heyecanlı sözcükler çıkmıyordu artık ağzından. Çabucak Olga’nın mantosuyla şapkasını kaptı, telaştan mantosunu başına koymaya kalktı.</p>

  <p>Olga gülümsedi. Yatıştırmaya çalıştı Oblomov’u:</p>

  <p>“Benim için korkma, teyzem bütün gün evde olmayacak, bir yere gitti. Evde olmadığımı yalnızca dadı ile Katya biliyor. Hadi geçir beni.”</p>

  <p>Girmesi için kolunu Oblomov’a uzattı ve hiç telaş etmeden, sakin, kötü bir şey yapmadığından gururla emin, köpek zincirini çılgınca koparmaya çalışıp havlarken avluyu geçti, faytona binip gitti.</p>

  <p>Bu arada ev sahibesinin bölümünün pencerelerinde başlar belirmiş, çitin arkasına gizlenen Anisya’nın başı hendekten uzanmıştı.</p>

  <p>Fayton sokağın köşesini dönünce Anisya eve döndü, Oblomov’a, pazarı bir baştan bir başa dolaştığını, hiçbir yerde kuşkonmaz bulamadığını söyledi. Zahar üç saat sonra geldi ve tam yirmi dört saat uyudu.</p>

  <p>Oblomov, mutluluktan uçuyormuş gibi bir süre dolaştı odasında. Kendi ayak sesini bile duymuyordu, ayakları yere değmiyordu sanki.</p>

  <p>Onun hayatını, mutluluğunu götüren faytonun tekerleklerinin karda çıkardığı gıcırtı uzaklaşıp artık duyulmaz olunca huzursuzluğu geçmiş, başı dikleşmiş, beli doğrulmuş, heyecanlı yüz ifadesi geri gelmişti. Mutluluktan, sevinçten bakışları ıslak ıslaktı. Bedenine bir sıcaklık, canlılık, dinçlik dolmuştu. Önceleri olduğu gibi, gene bir yerlere, uzak bir yerlere gitmek istiyordu: Ştoltz’un yanına, Olga’yla birlikte köye, çayırlara, koruluğa... Çalışma odasında yalnız kalmak, çalışmak, arabaya atlayıp tek başına Rıbinskaya iskelesine gitmek, yolu yaptırmak, herkesin pek övdüğü yeni çıkmış bir kitabı okumak, operaya gitmek, sözgelimi bu gece...</p>

  <p>Evet, bugün Olga ona gelmişti, kendi de gece ona gidecekti, sonra birlikte operayı izleyeceklerdi. Dopdolu bir gündü! Olga’nın yanında, onun genç kız ışıltısında, soylu gücünün, gençliğinin, özellikle de derin zekasının, sağlıklı aklının yanında yaşamak ne güzeldi!..</p>

  <p>“İleri, daha ileri!” diyordu Olga. “Yükseğe, daha yükseğe, kibarlığın, zarafetin haklarını yitirdiği, erkeğin hükümdarlığının başladığı yere!”</p>

  <p>Olga ne kadar açık seçik görüyordu hayatı! Bu bilgelik kitabında kendi yolunun nereye olduğunu görüyor, içgüdüsüyle Oblomov’un yolunu da tahmin ediyordu! İkisinin hayatı iki ırmak gibi birleşmeliydi: Olga onun önderi, lideri olacaktı!</p>

  <p>Onun gücünü, yeteneklerini görüyordu Olga, onun neler yapabileceğini biliyor ve uysalca, onun hükümdarlığı altına girmeyi bekliyordu. Bir harikaydı Olga! Yılmayan, yürekli, sade, ama kesinlikle hayatın kendisi gibi gerçek bir kadındı!</p>

  <p>Oblomov, bakışını odasının içinde dolaştırırken düşünüyordu: “Evet, gerçekten çok iğrenç bir yer burası! Ve o melek bu bataklığa indi, varlığıyla kutsallaştırdı burayı!”</p>

  <p>Olga’nın oturduğu sandalyeye sevgiyle bakıyordu. Birden ışıldadı gözleri. Sandalyenin hemen yanında, yerde küçücük bir eldiven gördü. Eldiveni dudaklarına bastırarak tutkuyla mırıldandı: “Bir güvence bu!.. Onun eli: Geleceğin bir belirtisi, müjdesi! Oh...”</p>

  <p>Ev sahibesi kapıdan başını uzatıp, satılık keten bezi getirdiklerini, görmek isteyip istemediğini sordu. Oblomov soğuk bir tavırla teşekkür etti ev sahibesine. Onun kollarına bakmak bile gelmedi içinden, çok meşgul olduğunu söyleyerek özür diledi. Sonra Olga’yla geçirdiği yaz günlerinin hatıralarına daldı, her ayrıntıyı tek tek düşünüyor; her ağacı, çalıyı, bankı, aralarında geçen her sözcüğü hatırlıyor, bütün bunların hepsini şimdi, yazın onları hazla gördüğünden çok daha sevimli buluyordu.</p>

  <p>Kendini tutamıyordu artık. Şarkılar söylüyor, Anisya ile dostça konuşuyor, çocuğu olmadığı için ona takılıyor, bir çocuğu olursa onun vaftiz babası olacağına söz veriyordu. Maşa ile öylesine bir gürültülü kopardılar ki, ev sahibesi geldi, Maşa’yı, beyefendinin “çalışmasına” engel olmamasını söyleyip içeri yolladı.</p>

  <p>Günün geri kalan bölümünde coşkusu daha da arttı. Olga da neşeliydi, şarkılar söylüyordu. Sonra operada da şarkı söylediler. Daha sonra Olgalarda çay içtiler. Çay içerlerken teyzeyle, Baron’la, Olga’yla arasında öylesine yürekten, içten bir sohbet geçti ki, Oblomov bu küçük ailenin bir üyesi gibi görmeye başladı kendini. Yalnız yaşamak yeterdi artık, bitmişti: Şimdi onun da bir yuvası vardı. Kendine büyük bir güvenle örüyordu yuvasını. İçinde ışık vardı, sıcaklık vardı. Bunlarla yaşamak ne güzeldi!</p>

  <p>Gece çok az uyudu: Bütün gece Olga’nın gönderdiği kitapları okudu. Hepsini okuyup bitirmek istiyordu, ancak bir buçuk cilt okuyabildi.</p>

  <p>“Yarın köyden mektup gelmek zorunda,” diye düşünüyordu. Kalbi duracak gibi çarpıyor, çarpıyordu... “Sonunda gelecek o mektup!”</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_28"><span class="sgc-1">VIII</span></h3>

  <p class="px">Zahar, ertesi gün odayı toplarken masanın üstünde küçük bir eldiven buldu. Uzun süre elinde evirdi çevirdi, inceledi onu, gülümsedi. Sonra Oblomov’a verdi.</p>

  <p>“İlyinskilerin küçükhanımı unutmuş olacak,” dedi, İlya İlyiç, eldiveni onun elinden çekip alırken, “Şeytan!” diye gürledi. “Nereden çıkardın İlyinskilerin küçükhanımını! Terzi kadın gömleğimi prova için gelmişti, o düşürmüş olacak. Ne cesaretle böyle şeyler uyduruyorsun?”</p>

  <p>“Niçin şeytan oluyormuşum?” dedi Zahar. “Ne uydurmuşum? Ev sahibesinin bölümünde herkes öyle söylüyor...”</p>

  <p>“Ne diyorlar?” diye sordu Oblomov.</p>

  <p>“Duydun mu,” diyorlar, “İlyinskilerin küçükhanımı, hizmetçi kızıyla buradaydı...”</p>

  <p>Oblomov dehşet içinde, “Aman Tanrım!” dedi. “Peki, İlyinskilerin küçükhanımını nereden tanıyorlarmış? Ya sen, ya da Anisya gevezelik etmiştir.”</p>

  <p>O anda Anisya hole açılan kapıdan beline kadar uzandı.</p>

  <p>“Böyle saçma şeyler uydurmaktan utanmaz mısın sen Zahar Trofimoviç! Ona kulak asmayın siz, babacığım. Kimsenin bir şey söylediği de, bildiği de yok, yemin ederim ki yok.”</p>

  <p>Zahar kolunu, dirseğini karısının böğrüne indirecek gibi savurdu.</p>

  <p>“Hadi, hadi!” diye hırladı. “Sen sus, her işe burnunu sokma bakalım. Sana soran oldu mu?” „</p>

  <p>Anisya gözden kayboldu. Oblomov yumruklarım sıkarak gözdağı verdi Zahar’a, sonra hemen ev sahibesinin bölümüne açılan kapıyı araladı. Agafya Matveyevna yere oturmuş, bir sandığın içindeki eski giysileri, kumaş parçalarım ayıklıyordu. Çevresinde yığın yığın bez parçaları, pamuklular, eski giysiler, düğmeler, kürk parçaları vardı.</p>

  <p>Oblomov kibarca, ama heyecanlı, “Bir dakika beni dinleyebilir misiniz?” dedi. “Hizmetçilerim bir şeyler saçmalıyorlar, lütfen inanmayın siz onlara.”</p>

  <p>“Ben bir şey duymadım,” dedi ev sahibesi. “Ne söylüyorlarmış?” “Dün bana gelen konukla ilgili,” dedi Oblomov. “Sözde, bir hanımefendi gelmiş ziyaretime...”</p>

  <p>“Kiracılarımıza gelen gidenle ilgilenmeyiz biz.”</p>

  <p>“Evet, öyle ama, siz gene de inanmayın onlara. Tam anlamıyla bir iftiradır bu! Bir hanımefendi falan değildi gelen: Gömlek diktirdiğim terziydi, o kadar. Provaya gelmişti.”</p>

  <p>Ev sahibesi heyecanla sordu:</p>

  <p>“Nereye sipariş ettiniz gömleğinizi? Kime diktiriyorsunuz siz gömleklerinizi? ”</p>

  <p>“Fransız mağazasına...”</p>

  <p>“Getirdiklerinde bize gösterir misiniz gömleğinizi? Tanıdığım iki kız var, öyle düzgün dikiyorlar, öyle güzel teyel yapıyorlar ki, benim diyen Fransız’ın adı olmaz onların yanında. Kont Metlinski’ye diktikleri gömlekleri getirip gösterdiler bana. Kimse o kadar güzel gömlek dikemez. Sizin üzerinizdeki gömlekler onların diktiklerinin yanında hiç kalır.”</p>

  <p>“Çok iyi, unutmayacağım bu dediğinizi. Ne olur, siz dün bana gelenin bir hanımefendi olduğunu düşünmeyin.”</p>

  <p>“Kiracıma gelen biri beni ne ilgilendirir? İster bir hanımefendi olsun, ister...”</p>

  <p>“Hayır, hayır!” diye itiraz etti Oblomov. “Bir dakika izin verin, Zahar’ın diline doladığı kadın iri yan biriymiş, sesi çok kalınmış, öyle söylüyor Zahar. Oysa bana gelen terzi, sesini belki duymuşsunuzdur, zarif bir kadındır, pek kibar konuşur, sesi incedir. Lütfen sanmayın ki...”</p>

  <p>Oblomov odasına dönerken ev sahibesi şöyle dedi:</p>

  <p>“Bize ne bundan? Ama unutmayın, gömlek diktireceğiniz zaman bana haber verin. Tanıdığım kızlar çok güzel gömlek dikiyorlar... Birinin adı Lizaveta Nikolayevna, ötekinin Marya Nikolayevna.”</p>

  <p>“Pekala, olur, unutmam; ama siz de inanmayın lütfen...”</p>

  <p>Odasına dönünce giyindi Oblomov, bir arabaya binip Olga’ya gitti.</p>

  <p>Akşam eve gelince masasının üzerinde köyden, vekili komşusundan gelen mektubu buldu. Mektubu alıp lambanın yanına koştu, okudu, kolları iki yanına düştü.</p>

  <p>Komşusu şöyle yazıyordu: “Vekaletinizi benden alıp bir başkasına vermenizi rica ediyorum. Kendi işlerim o kadar birikti ki, ne yalan söyleyeyim, çiftliğinizle gerektiği gibi ilgilenemiyorum. En iyisi sizin buraya gelmeniz, çiftliğinize yerleşmeniz. Çiftliğinizin durumu iyi, ama çok ihmal edilmiş. Önce, köylülere toprak verilmesi işini ve aldıkları toprak karşılığında gereken ödemeleri dikkatle düzenlemeniz gerekiyor. Mal sahibinin yokluğunda bunu yapmak olanaksız. Köylüler çok şımartılmış, yeni muhtarı taktıkları yok, eskisi ise düzenbazın tekiydi. Dikkatli olmak gerekiyor. Toprağınızın gelirinin hesabını çıkarmak olanaksız. Bugünkü karışık durumda üç binden fazlasını alabileceğinizi sanmıyorum. O da, buraya gelirseniz. Yalnızca tahıldan elde edilebilecek gelir bu. Köylülerin vereceği yıllık paradan pek umut yok. Köylüleri ele alıp, borçlarını toplamak işi üç ay çalışmayı gerektirir. Ekin iyi, fiyatlar da iyi, buraya gelir, satış işiyle ilgilenirseniz martta veya nisanda elinize para geçer. Şu anda nakit para hiç yok. Verhlyova yolu ve köprü konusuna gelince, uzun süre sizden bir cevap alamadığım için Odontsovlarla, Belevodovlarla görüşüp, anlaştım, yolu benim yerden doğrudan Nelki’ye yaptıracağız, böylece Oblomovka yola bir hayli uzak kalacak. Sözün kısası, elden geldiğince çabuk gelmenizi salık veririm size. Üç ay içinde de gelecek yıldan neler bekleyeceğinizin hesaplarını yapabilirsiniz. Ayrıca, aklıma gelmişken, seçimler yaklaştı. İlçe yargıçlığına adaylığınızı koymak ister miydiniz? O durumda acele ediniz.”</p>

  <p>Mektubun sonuna şöyle eklenmişti: “Eviniz çok kötü durumda. Hayvanların bakıcısına, yaşlı arabacınıza, yaşlı iki kadına evden çıkıp hizmetçi kulübesine geçmelerini söyledim. Çünkü, orada kalmaları tehlikeli olabilirdi.”</p>

  <p>Mektuba bir de, ne kadar tahıl elde edildiğini, harmanlandığını, ne kadarının ambara gönderildiğini, ne kadarının satış için ayrıldığını, buna benzer bilgileri, çiftlik işleriyle ilgili ayrıntıları içeren bir makbuz eklenmişti.</p>

  <p>“Kasada hiç paranın olmaması, üç ay içinde köye gitmek, köylüler konusunu yoluna koymak, gelecek paranın hesabını yapmak, seçimlere hazırlanmak...” bütün bunlar birer hayalet gibi dikilmişti Oblomov’un karşısına. Her ağacın, her çalının arkasında bir haydudun, katilin, vahşi hayvanın olduğunu sandığı zifiri karanlık bir ormana düşmüş gibiydi.</p>

  <p>Bir ödleğin, gözlerini kısıp, hayaletlere bakarken yalnızca kalbinin soğuduğunu; kollarında, bacaklarında gücünün tükendiğini hissetmesi gibi, Oblomov da kendini bu hayaletlere alıştırmaya çalıştırarak içinden şöyle geçiriyordu: “Ama bir rezalet bu, sonuna kadar direneceğim!”</p>

  <p>Oysa neler umuyordu? Mektupta altı yedi binden fazla gelirinin olacağı yazacaktı; evi iyi durumda olacaktı, yenisini yaptırıncaya kadar gerekirse orada rahatlıkla oturabilecekti; nihayet, vekili komşu üç dört bin gönderecekti. Sözün kısası, bu mektubu okuduğunda, Olga’nın mektuplarını okuduğunda olduğu gibi sevinecekti, canlanacaktı.</p>

  <p>Artık odada ayakları yere değmiyormuş gibi yürümüyor, Anisya ile şakalaşmıyor, mutluluk umutlarıyla heyecanlanmıyordu. Bütün bunları üç ay sonraya ertelemek gerekiyordu. Hayır! Ancak üç ayda öğrenebilirdi durumu, çiftliğini tanıyabilirdi. Düğüne gelince...</p>

  <p>Korkuyla, “Düğünü bir yıldan önce düşünmek imkansız!” diye geçirdi içinden. “Evet, bir yıl sonra, daha erken olamaz! Önce planımı tamamlamam, mimarla konuşmam gerekiyor, sonra... sonra...” Derin bir iç çekti Oblomov.</p>

  <p>Birden “Borç almak!” geldi aklına. Ama hemen attı kafasından bu düşünceyi.</p>

  <p>“Olmaz!” diye düşündü. “Ya zamanında ödeyemezsem? Ya işler kötü giderse... Alacaklılar dava açarlar ve bugüne kadar temiz, lekesiz olan Oblomov soyadı...” Tanrı korusun! Huzuru, gururu yok olurdu o zaman... “Hayır, hayır! Başkaları borç alıyor, sonra da kıvranmaya başlıyorlar, ödemeye uğraşıyorlar, geceleri uyuyamıyorlar, iblis girmiş gibi oluyor içlerine... Evet, borç para, paradan başka hiçbir şeyle içinden def edemeyeceğin bir iblistir, şeytandır!”</p>

  <p>“Ömür boyu başkalarının parasıyla geçinen, sağdan soldan para koparan, yan gelip yatan uyanık, işini bilen insanlar vardır. Onlar nasıl rahat uyur, nasıl yemek yerler... aklım almıyor! Borç para! Bu işin sonu ömür boyu bir kürek mahkûmu gibi çalışmak ya da onursuzluktur...”</p>

  <p>“Köyü devlete ipotek etmek? Bu da borç almaktan farksız bir şey midir sanki? Yalnızca onun acımasızı, ertelemeye gelmeyeni... Her yıl öde, durmadan öde, belki de karnını doyuracak bir şey kalmaz sana...”</p>

  <p>Bir yıl öteye atılmıştı mutluluk! Oblomov inleyerek kendini yatağa atmıştı ki, ansızın bir şey geldi aklına, kalktı. Peki Olga ne diyecekti buna? Nasıl da güvenmişti ona Olga, bir erkek olarak onun gücünü nasıl önemsemişti? Onun atılım yapmasını, yükseklere çıkıp oradan elini ona uzatmasını, onu alıp uzaklara götürmesini, ona yolu göstermesini bekliyordu! Evet, evet! Ama nereden başlamalıydı?</p>

  <p>Böyle uzun uzun düşündü Oblomov, sonra birden elini alnına vurup ev sahibesinin bölümüne geçti.</p>

  <p>“Ağabeyiniz evde mi?” diye sordu.</p>

  <p>“Evde, yattı uyuyor.”</p>

  <p>“Pekala, öyleyse söyleyiverin kendisine, yarın bana uğrasın lütfen, kendisiyle görüşmek istiyorum.”</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_29"><span class="sgc-1">IX</span></h3>

  <p class="px">Ev sahibesinin ağabeyi gene aynı düzenle, gene öyle dikkatli girdi Oblomov’un yanına, sandalyeye oturdu, ellerini yenlerinin içine çekti, İlya İlyiç’in ne diyeceğini beklemeye koyuldu.</p>

  <p>Oblomov, “Hatırlarsınız, bir vekaletname göndermiştiniz, işte o vekaletnameye cevap olarak köyden beni çok üzen bir cevap geldi,” dedi. “Buyurun, bir zahmet okuyun.”</p>

  <p>İvan Matveyeviç mektubu aldı, tecrübeli gözlerle satırlara göz gezdirdi. Mektup parmaklarının arasında hafiften titriyordu. Okumayı bitirdikten sonra mektubu masanın üzerine bırakıp ellerini arkasına gizledi.</p>

  <p>“Ne dersiniz?” diye sordu Oblomov. “Bu durumda ne yapmam gerekiyor?”</p>

  <p>İvan Matveyeviç, “Dostunuz size oraya gitmenizi salık veriyor,” dedi. “Bin iki yüz verstilik yol nedir ki? Bir haftaya kalmaz yollar düzelir, gidiverirsiniz.”</p>

  <p>“Ben yolculuk yapmaya pek alışık değilim; hele kışın... Ne yalan söyleyeyim, bu yolculuk benim için çok zor olur, isterdim ki... Ayrıca, köyde yalnızlıktan çok sıkılırım.”</p>

  <p>İvan Matveyeviç, “Peki, kiralık toprak verdiğiniz köylünüz çok mu?” diye sordu.</p>

  <p>“Evet... Bilemiyorum, uzun zamandır uğradığım yok köye.”</p>

  <p>“Ama bilmeniz gerekir. Başka türlü nasıl olur? Yoksa gelirinizin hesabını yapamazsınız.”</p>

  <p>“Evet, bilmem gerekir,” diye tekrarladı Oblomov. “Komşum da öyle yazıyor, ama ne yaparsınız ki, önümüz kış.”</p>

  <p>“Almanız gereken toprak kirasının ne kadar olduğunu tahmin edebiliyor musunuz?”</p>

  <p>“Toprak kirası mı? Sanırım... Bir dakika bekleyin, bir liste olacaktı buralarda... Zamanında Ştoltz hesabını yapmıştı. Ama yok... Zahar bir yere sokmuştur onu. Neyse, sonra gösteririm onu size... sanırım, aile başı otuz rubleydi.”</p>

  <p>İvan Matveyeviç sormayı sürdürüyordu:</p>

  <p>“Köylülerinizin durumu nasıl, iyi midir? Zengin mi, yoksul mudurlar? Sizin hesabınıza çalışan kaç köylünüz var?”</p>

  <p>İvan Matveyeviç’e yaklaştı Oblomov, resmi ceketinin kolunu tutup dostça bir tavırla, “Bakın ne diyeceğim,” dedi.</p>

  <p>Hemen ayağa kalktı İvan Matveyeviç, ama Oblomov tekrar oturttu onu. Bir an düşündü, neredeyse fısıltıyla tekrarladı:</p>

  <p>“Bakın ne diyeceğim size... Toprak işlerinden, köylülerin toprak sahibi hesabına çalışmasından, yoksul köylü, zengin köylü kime derler, anlamam ben. Yulafın, çavdarın kilesi ne demektir, ne kadar eder, hangi ayda ekilip biçilir, ne zaman satılır, bunların hiçbirini bilmem. Kendim de zengin miyim, yoksul mu, bir yıl sonra karnımı doyuracak param olacak mı, olmayacak mı... hiçbirini bilmiyorum!” (İvan Matveyeviç’in resmi giysisinin kolunu bıraktı, biraz geri çekildi. Üzgündü.) “Bu yüzden akıl verin bana, ne yapmam gerektiğini bir çocuğa anlatır gibi anlatın.”</p>

  <p>“Nasıl olur? Bilmeniz gerekir... Bunları bilmeden bir şey yapamazsınız.” İvan Matveyeviç bu arada ayağa kalkmış, bir elini arkasına atıp, ötekini göbeğinin üzerine koymuş, saygıyla gülümsemişti. Öğüt verir bir tavırla sürdürdü konuşmasını:</p>

  <p>“Bir toprak sahibi toprağıyla ilgili her şeyi, onu nasıl yöneteceğini bilmek zorundadır.”</p>

  <p>“Ne yaparsınız ki, ben bilmiyorum. Elinizden gelirse, öğretin bana.”</p>

  <p>“Ben bu tür işlerle hiç ilgilenmedim. Bilenlere danışmak gerekir.” İvan Matveyeviç işaret parmağıyla mektubun son bölümünde bir yeri göstererek ekledi:</p>

  <p>“Bakın işte, ne yapmanız gerektiğini dostunuz yazmış size. Seçimlere girin, diyor. Bunu yaparsanız harika olur! Orada olursanız ilçe mahkemesinde görev alırsınız, o arada çiftlik işlerini de öğrenirsiniz.”</p>

  <p>Oblomov, neredeyse İvan Matveyeviç’in burnunun dibine kadar sokulup üzerine basa basa, ama alçak sesle şöyle dedi:</p>

  <p>“İlçe mahkemesi nedir, orada ne yaparlar, nasıl çalışırlar bilmiyorum ki!”</p>

  <p>“Öğrenirsiniz, alışırsınız efendim. Burada devlet dairesinde çalıştınız ya. İşler her yerde aynıdır, yalnızca biçim değişir, o kadar. Hep aynı yazışmalar, ilişkiler, protokol... Becerikli bir sekreteriniz olduktan sonra telaş etmenize gerek kalmaz. Yalnızca imza atarsınız, olur biter. Devlet dairelerinde işlerin nasıl yürüdüğünü bildiğinize göre...”</p>

  <p>Oblomov monoton bir sesle, “Ben devlet dairelerinde işlerin nasıl yürüdüğünü de bilmiyorum ki,” dedi.</p>

  <p>İvan Matveyeviç o kuşkulu bakışıyla baktı Oblomov’un yüzüne, bir şey söylemedi. Sonra aynı saygılı gülümsemesiyle, “Galiba zamanınızı hep kitap okuyarak geçirmişsiniz efendim?” dedi.</p>

  <p>“Evet, kitaplar!..” dedi Oblomov.</p>

  <p>Pek üzgündü, sustu. Bir memura içini açmayı gereksiz görmüş, buna cesaret de edememişti. “Ben kitapları da bilmem,” demek gelmişti içinden, ama diyememişti, derinden içini çekmişti yalnızca.</p>

  <p>İvan Matveyeviç, Oblomov’un kitaplar konusunda vereceği cevabı yüzünden okumuş gibi uysalca şöyle dedi:</p>

  <p>“Bir şeylerle meşgul olmuşsunuzdur, başka türlü olmaz çünkü...”</p>

  <p>“Olur, İvan Matveyeviç, işte bunun canlı kanıtı size: Ben! Kimim ben? Neyim? Gidip Zahar’a sorun, ne olduğumu: ‘Beyefendi!’ diyecektir size. Evet, bir beyefendiyim ben, ama elinden bir şey gelmeyen bir beyefendi! Elinizden gelecekse, bu konuda siz bir şeyler yapın, elinizden gelirse, yardım edin bana, emeğinizin karşılığında ne isterseniz alın... Bilen kazanır!”</p>

  <p>Oblomov odanın içinde dolaşmaya başladı. İvan Matveyeviç ise olduğu yerde dikiliyor, Oblomov’un gittiği yana bütün bedeniyle dönerek onu izliyordu.</p>

  <p>Oblomov gelip tekrar İvan Matveyeviç’in karşısında durdu.</p>

  <p>“Öğrenim durumunuz nedir sizin?”</p>

  <p>“Liseye başlamıştım, ama altıncı sınıfta babam aldı beni okuldan, bir daireye yerleştirdi. Ne öğrenebildim ki! Okuma yazma, gramer, aritmetik, hepsi o kadar işte, efendim, ilerisine gidemedim. Yavaş yavaş alıştım işe, öyle yaşayıp gidiyorum... Ama sizin öğreniminiz başka. Siz gerçek bilimlerle uğraştınız...”</p>

  <p>Oblomov içini çekerek onayladı:</p>

  <p>“Evet, çok doğru söylüyorsunuz. Ben yüksek matematik de, ekonomi politik de, hukuk da, anlayacağınız, işe yaramayan ne varsa, hepsini okudum. Görüyorsunuz işte, yüksek matematik bilgime karşın, gelirimin ne kadar olduğunu bile hesaplayamıyorum. Okulu bitirince köye döndüm, evde, çiftlikte, çevrede işlerin nasıl yürüdüğüne baktım, her şeyi dinledim, benim okuduğum hukukla hiçbirinin ilgisi yoktu. Ekonomi politik bilgimle bir şeyler yapabileceğim umuduyla buraya geldim... Bildiklerimin bana bir zaman sonra, ihtiyarlığımda yararlı olacağını, önce rütbemin yükselmesi gerektiğini, bunun için de bana yalnızca tek şeyin, evrak yazmak becerisinin gerekli olduğunu söylediler, işte bu nedenle elimden bir şey gelmedi, ancak sıradan bir beyefendi olabildim. Oysa siz işi öğrendiniz. Dolayısıyla, bana yol gösterebilirsiniz.” İvan Matveyeviç sonunda, “Olabilir efendim,” dedi.</p>

  <p>Oblomov gelip karşısında durmuş, onun ne diyeceğini bekliyordu. İvan Matveyeviç sürdürdü konuşmasını:</p>

  <p>“Bütün bu işler çiftlik işlerinden anlayan birine devredilebilir, bir vekalet verirsiniz, adam gerisini halleder.”</p>

  <p>“Böyle birini nereden bulabilirim?” diye sordu Oblomov.</p>

  <p>“Bizim dairede biri var, İsay Fomiç Zatyortıy. Biraz kekemedir, ama bu işlerden anlar. Büyük bir çiftliği üç yıl yönetti, ama sırf kekeme olduğu için çiftlik sahibi işten çıkardı onu. O da geldi bizim daireye girdi.”</p>

  <p>“Güvenilir biri midir peki?”</p>

  <p>“Son derece dürüsttür, içiniz rahat olsun! İşverene yük olmamak için geçimini bile kendi cebinden sağlar. On iki yıldır bizim dairede çalışıyor.”</p>

  <p>“Çalıştığına göre, çiftliğime nasıl gidecek?”</p>

  <p>“Hiç önemli değil, dört ay izin alır. Siz kararınızı verin, gerisini ben hallederim. Ama emeğinin karşılığını da alır kuşkusuz...” “Elbette alacak,” dedi Oblomov.</p>

  <p>“Yol parasını, gündeliğini verirsiniz, işin sonunda da, aranızda yapacağınız anlaşmaya göre, parasını topluca alır. Seve seve kabul edecektir bu işi!”</p>

  <p>Oblomov elini uzattı İvan Matveyeviç’e.</p>

  <p>“Çok teşekkür ederim. Büyük sıkıntıdan kurtardınız beni. Adı neydi?..”</p>

  <p>“İsay Fomiç Zatyortıy...” (İvan Matveyeviç, elini çabucak ceketinin öteki koluna silip Oblomov’a uzatmış, onun elini bir dakika kadar bırakmamış, sonra tekrar yeninin içine çekmişti.) “Yarın konuşurum kendisiyle, size getiririm onu.”</p>

  <p>Oblomov, İvan Matveyeviç’i kapıya kadar geçirirken, “Akşama yemeğe buyurun,” dedi, “konuşuruz. Çok teşekkür ederim size!”</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_30"><span class="sgc-1">X</span></h3>

  <p class="px">Aynı günün akşamı bir yüzü Oblomov’un oturduğu eve, öteki yüzü nehre bakan iki katlı bir evin üst katında bir odada İvan Matveyeviç ile Tarantyev oturuyorlardı.</p>

  <p>Burası, kapısında her zaman birkaç arabanın beklediği (arabacılar içeride, alt katta, çay fincanları ellerinde, oturur beklerlerdi) bir lokantaydı. Üst kat ise Vıborg yakasından beyefendiler içindi.</p>

  <p>İvan Matveyeviç’le Tarantyev’in önünde çay ve bir şişe rom vardı.</p>

  <p>İvan Matveyeviç, eli titreyerek bardağına rom koyarken, “Hakiki Jamaika romudur,” dedi, “İkramımızı küçümseme dostum, iç hadi.”</p>

  <p>Tarantyev karşılık verdi:</p>

  <p>“Kabul et, bu ikramı hak ettim. Ev çürüyüp giderdi de, böyle bir kiracı bulamazdın.”</p>

  <p>İvan Matveyeviç, “Çok haklısın,” dedi. “Hele bir de şu işi yoluna koyarsam, Zatyortıy köye giderse harika olacak!”</p>

  <p>“Ama sen de çok cimrisin be dostum,” dedi Tarantyev. “Seninle baştan pazarlık etmem gerekirdi. Böyle bir kiracı için ancak elli ruble veriyorsun bana!”</p>

  <p>İvan Matveyeviç,“Korkuyorum,” dedi. “Arada bir evden taşınacağım diyor.”</p>

  <p>“Saçmalıyorsun! Nereye taşınacak? Kovsan, çıkamaz oradan.”</p>

  <p>“Peki, düğün işi? Evlenecekmiş, öyle diyorlar.”</p>

  <p>Tarantyev bir kahkaha attı.</p>

  <p>“Evlenecek miymiş? Evlenmeyeceğine bahse girerim, var mısın? Zahar’ın yardımı olmadan uyuyamıyor bile, bir de evlenecek ha! Şimdiye kadar hep ben yardım ettim ona. Evet, biraderim benim, ben olmasaydım ya açlıktan ölürdü ya da cezaevine düşerdi. Kapıcı gelir, ev sahibi bir şey sormak için yollamıştır onu, ağzını açıp bir cevap veremez. Ben hallederim sorunlarını! Kafası hiç çalışmaz!”</p>

  <p>“Evet, gerçekten de öyle: ‘İlçe mahkemesinde ne yaparlar, bilmem’, diyor. Devlet dairelerinde de... Köylülerinin ne yaptıklarından bile haberi yok. Ne kalın kafalı bir adam! Gülmemek için zor tuttum kendimi...”</p>

  <p>Tarantyev övünürcesine, “Hele kira sözleşmesi,” dedi. “Nasıl bir sözleşme imzalattık ona, gördün!.. İnan dostum, İvan Matveyeviç yazı yazma konusunda üstüne yok senin! Toprağı bol olsun, babamı hatırlatıyorsun bana! Bir zamanlar ben de iyiydim. Ama ne yalan söyleyeyim, artık uzak kaldım o işlerden! Yazmak için oturuyorum, hemen gözlerim sulanıveriyor. Adam da okumadan bastı imzayı! Araya bahçeyi de, ahırı da, ambarları da sıkıştırıvermişsin... ”</p>

  <p>“Evet dostum, Rus yurdunda yazıları okumadan imzalayan budalalar olduğu sürece bizim gibiler aç kalmazlar. Onlar olmasa ne yapardık! Yaşlıların dediklerine bakarsan, eskiden öyle değilmiş! Yirmi beş yıl çalışmamın sonunda elimde ne kadar para var? İnsan yüzüne çıkmadan ancak Vıborg yakasında yaşayabiliyorum. Gerçi ekmek bol, şikayetim yok, karnım doyuyor! Ama Liteynaya’da halılar serili bir dairem olsa, zengin bir kadınla evlensem, çocuklarımı yetiştirsem fena mı olurdu... Ama çok geç artık! Hem bir şey söyleyeyim mi sana, suratım da uygun değil bunun için, şu parmaklara baksana, kıpkırmızılar. Sonra, neden votka içiyorsun... İçmeyip de ne yapayım? Uşaktan betersin, diyorlar. Günümüzde uşaklar bile böyle çizme giymiyorlar, üstelik gömleklerini de her gün değiştiriyorlar. Öğrenimim kötü, zamane züppeleri gerilerde bıraktılar bizi: Çalımlarından geçilmiyor, üstelik Fransızca da konuşuyorlar.”</p>

  <p>Tarantyev sözünü kesti:</p>

  <p>“Ama bir şeyden anladıkları yok.”</p>

  <p>“Hayır dostum, anlıyorlar da, artık eskisi gibi değil işler. Her şeyin basit olmasını istiyorlar, bu yüzden bize iş kalmıyor. Evrakların bizim yazdığımız gibi yazılmasını istemiyorlar artık, gereksiz uzatmak oluyormuş, zaman kaybıymış... Hemencecik yazacakmışsın, bitecekmiş... işleri bozuyorlar!”</p>

  <p>“Ama kira sözleşmesi imzalandı, onu bozmadılar!” dedi Tarantyev. “Elbette öyle, o iş tamamdır. İçelim biraderim! Zatyortıy’ı Oblomovka’ya yolladık mı, tamamdır. O da orada bir şeyler toparlar. Sonra varisler avuçlarını yalasın...”</p>

  <p>“Yalasın!” dedi Tarantyev. “Hem suyunun suyu akrabaları var...”</p>

  <p>İvan Matveyeviç, “Ama ben evlenmesinden korkuyorum!” dedi. “Söylüyorum sana, korkma. Bu sözümü de unutma!”</p>

  <p>“Öf, gerçekten mi?” dedi İvan Matveyeviç. Neşelenmişti. Fısıldayarak ekledi:</p>

  <p>“Ayrıca, kız kardeşime de pek istekli bakıyor.”</p>

  <p>“Ne diyorsun?</p>

  <p>“Aman sesini çıkarma! Yemin ederim, öyle...”</p>

  <p>Tarantyev şaşırmıştı. Kendini güçlükle toparlayarak, “Vay canına be dostum,” dedi. “Rüyamda görsem inanmazdım. Peki, kız kardeşin ne diyor bu işe?”</p>

  <p>“Ne desin? Biliyorsun onu!” Masaya bir yumruk indirip ekledi İvan Matveyeviç: “Çıkarının nerede olduğunu bilecek kafa ne gezer onda? Sığırın teki işte, bildiğin sığır! Dövsen de, sevsen de, önüne yulaf konan at gibi sırıtır. Onun yerinde başka bir kadın olsa... öf, öf! Ama ben gözümü ayırmıyorum, işin sonunda bir şeyler olacağa benziyor!”</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_31"><span class="sgc-1">XI</span></h3>

  <p class="px">İlyinskilerin evinin merdivenlerini çıkarken Oblomov şöyle geçiriyordu içinden: “Dört ay kaldı! Bu sıkıntılara, gizli buluşmalara, kuşkulu bakışlara, gülümsemelere dört ay daha katlanacağım! Tanrım, ne zaman bitecek bu sıkıntı! Olga da bugün, yarın diye sıkıştırıp duruyor beni. Öyle inatçı, ısrarcı ki!”</p>

  <p>Oblomov, hiç kimseyle karşılaşmadan Olga’nın odasına kadar gitti. Olga yatak odasına gelmeden önceki, kendisine ait küçük konuk odasında oturuyordu. Bir kitap okuyordu.</p>

  <p>Oblomov birden karşısına çıkınca ürperdi Olga; sonra sevecen, gülümseyerek elini uzattı ona; ama gözleri sanki hala kitaptaydı, dalgın bakıyordu.</p>

  <p>“Yalnız mısın?” diye sordu Oblomov.</p>

  <p>“Evet, teyzem Çar Köy’e gitti. Beni de götürmek istedi, gitmedim. Yemekte yalnız olacağız. Yalnızca Marya Semyonovna gelecek. Yoksa kabul edemezdim seni. Bugün teyzeme söyleyemeyeceksin. Her gün bir terslik çıkıyor!” Gülümseyerek ekledi Olga: “Bununla birlikte, yarın...” Şakacı bir tavırla sordu, “Peki ya bugün ben de Çar Köy’e gitmiş olsaydım?”</p>

  <p>Oblomov susuyordu.</p>

  <p>“Canın bir şeye mi sıkıldı?”</p>

  <p>Oblomov tekdüze bir sesle, “Köyden bir mektup aldım,” dedi.</p>

  <p>“Nerede mektup? Yanında mı?”</p>

  <p>Oblomov mektubu Olga’ya verdi.</p>

  <p>Olga mektuba şöyle bir göz gezdirdikten sonra, “Okuyamadım,” dedi.</p>

  <p>Oblomov mektubu alıp yüksek sesle okumaya başladı. Olga derin düşüncelere dalmıştı. Bir süre düşündükten sonra, “Şimdi ne olacak?” dedi.</p>

  <p>Oblomov, “Bugün ev sahibesinin ağabeyiyle konuştum,” diye cevap verdi. “Köydeki işlerimi yoluna koymak için İsay Fomiç Zatyortıy diye birini salık verdi bana. Her şeyi halletme işini ona vereceğim.”</p>

  <p>Olga şaşkınlıkla itiraz etti:</p>

  <p>“Yabancı, tanımadığın birine mi? Toprak kiralarını toplayacak, köylülerin sorunlarını çözecek, tahılın satışını yapacak.”</p>

  <p>“Ev sahibesinin ağabeyi, adamın çok dürüst olduğunu söylüyor. On iki yıldır onunla aynı yerde çalışıyorlarmış... Ama biraz kekemeymiş.”</p>

  <p>“Peki, senin ev sahibesinin ağabeyi nasıl biri? Onu tanıyor musun?”</p>

  <p>“Hayır, tanımıyorum. Ama aklı başında, işten anlar birine benziyor. Kız kardeşinin evinde oturuyorum, beni aldatacak değil ya!”</p>

  <p>Olga susuyor, başını önünde, düşünüyordu.</p>

  <p>Oblomov, “Yoksa oraya benim gitmem gerekecek,” dedi. “Ne yalan söyleyeyim, istemedim bunu. Yolculuk etmeye alışık değilim, özellikle de kışın... Doğrusu, böyle bir mevsimde hiç çıkmadım yolculuğa.”</p>

  <p>Olga’nın başı hala önündeydi, ayakkabısının ucunu oynatıp duruyordu.</p>

  <p>Oblomov konuşmayı sürdürüyordu:</p>

  <p>“Ben gidecek olsam bile, bir şeye yaramayacak... O işlerden hiç anlamıyorum çünkü, köylüler kandırırlar beni, muhtar işine gelen şeyleri söyleyecektir, her dediğine inanmak zorunda kalacağım. Ne kadar isterse, o kadar para verecektir bana.” Pek üzgün, ekledi:</p>

  <p>“Ah, şimdi Andrey olsaydı burada, o her şeyi yoluna koyardı!”</p>

  <p>Olga gülümsedi, yani yalnızca dudakları gülümsemişti, yüreği değil... Yüreğinde hüzün vardı. Biz gözünü hafiften kısmış, pencereden dışarı bakıyor, geçen her arabayı izliyordu.</p>

  <p>Oblomov anlatmayı sürdürdü:</p>

  <p>“Ayrıca, büyük bir çiftliği de yönetmiş bu adam. Çiftlik sahibi kekeme olduğu için işine son vermiş. Vekalet vereceğim ona, hazırladığım planları da. Evin inşaatı için gerekli malzemeyi alacak, köylülerden toprak kiralarını toplayacak, elde edilen ürünü satacak, parayı getirip bana verecek, o zaman ben de...” Olga’nın elini öperek ekledi, “Senden ayrılmadan işlerimi yoluna koyduğum için mutlu olacağım. Öyle sevinçliyim ki, sevgili Olga! Sensizliğe dayanamazdım. Köyde, yanımda sen olmadan, tek başıma... Korkunç bir şey olurdu bu! Fakat, şimdi çok dikkatli olmalıyız.”</p>

  <p>Olga gözlerini iri iri açmış, Oblomov’un yüzüne bakıyordu. Oblomov devam etti:</p>

  <p>“Evet, artık daha seyrek görüşmeliyiz. Dün gene evde bir şeyler konuşuyorlardı. Ev sahibesinin bölümünde bile...” (Şimdi tane tane, neredeyse kekeleyerek konuşuyordu Oblomov.) “Ama istemiyorum ben bunu... İşler düzelince, adam evin inşaatını bitirip parayı getirince... Bütün bunlar aşağı yukarı bir yıl içinde hallolacak... ondan sonra ayrılık yok artık, teyzeye söyleriz ve... ve...”</p>

  <p>Olga’ya baktı Oblomov. Bayılmıştı Olga. Başı yana düşmüş, morarmış dudaklarının arasından dişleri görünüyordu. Oblomov “işler düzelince, adam evin inşaatını bitirip parayı getirince” derken duyduğu sevincin, kurduğu hayallerin heyecanı arasında, Olga’nın yüzünün bembeyaz kesildiğini, onun cümlesinin sonunu duymadığını fark etmemişti. Çıngırağın kordonuna asıldı.</p>

  <p>“Olga!.. Aman Tanrım, fenalaştı!” Koşarak odaya dalan Katya’ya şöyle dedi:</p>

  <p>“Küçük hanım fenalaştı, çabuk su getir!.. İspirto da...”</p>

  <p>Katya koşup teyzenin masasındaki ispirtoyu getirdi, elinde bir bardak suyla Olga’nın çevresinde dört dönmeye başladı.</p>

  <p>“Tanrım!” diyordu. “Sabahtan beri ne kadar neşeliydi!.. Neyi var?”</p>

  <p>Olga kendine geldi, Oblomov’un, Katya’nın yardımıyla koltuktan kalktı, yalpalayarak yatak odasına yürüdü.</p>

  <p>“Şimdi geçer,” dedi. Sesi çok güçsüzdü. “Sinirlerimin zayıflığından. Gece hiç uyuyamadım. Katya, kapıyı kapa, İlya, sen de dışarıda bekle, düzelince yanına geleceğim.”</p>

  <p>Oblomov odada yalnız kaldı. İkide bir kulağını kapıya dayıyor, anahtar deliğinden içeri bakıyordu. Ama bir şey duyamıyor, göremiyordu.</p>

  <p>Yarım saat sonra koridora çıkıp hizmetçilerin odasına gitti, Katya’ya “Küçükhanımın nasıl” olduğunu sordu.</p>

  <p>“İyiler,” dedi Katya, “yattılar, dışarı çıkmamı söylediler, sonra girdim odaya, baktım, koltukta oturuyorlar.”</p>

  <p>Oblomov konuk odasına döndü, tekrar anahtar deliğinden baktı, içerde ses seda yoktu. Usulca tıklattı kapıyı, cevap alamadı.</p>

  <p>Oturup düşünmeye başladı. O yarım saat içinde çok şeyler düşündü. Düşüncelerinde büyük değişiklikler oldu, birçok yeni karar aldı. Sonunda vermişti kararını: Vekille birlikte köye gidecek, ama önce düğün için teyzenin olurünu alacak, Olga’yla nişanlanacak, İvan Gerasimoviç’ten bir daire aramasını rica edecek, hatta düğün için ondan biraz... borç para da alacaktı.</p>

  <p>Bu borcu, kuşkusuz, ürünün satılmasından sonra eline geçecek parayla ödeyecekti. Öyleyse ne diye o kadar dert edinmişti bunu kendine? Tanrım, bir anda her şey nasıl da değişebiliyordu! Köyde vekille birlikte toprak kiralarını toplayacaklardı. Bu arada Ştoltz’a da bir mektup yazacaktı: Para yollayacaktı ona Ştoltz, sonra da gelip Oblomovka’da her şeyi düzene koyacaktı; yolları da, köprüleri de, okulları da yaptıracaktı... O da Olga’yla birlikte!.. Tanrım! Mutluluk dedikleri buydu işte!.. Nasıl olmuş da bütün bunları düşünememişti!</p>

  <p>Birden kendini hafiflemiş hissetmiş, neşelenmişti. Odanın içinde bir köşeden ötekine sevincinden neredeyse çığlıklar atarak (parmaklarım bile şaklatıyordu) dolaşmaya başlamıştı. Olga’nın olduğu odanın kapısına yaklaştı, dudaklarını anahtar deliğine dayayıp, neşeli bir sesle fısıldadı.</p>

  <p>“Olga, Olga! Bak ne diyeceğim sana! Hiç beklemediğin bir şey söyleyeceğim.”</p>

  <p>O gün Olga’nın yanından ayrılmamaya, teyzenin gelmesini beklemeye kararlıydı. “Bugün açıklayacağım ona ve buradan eve damat adayı olarak döneceğim.”</p>

  <p>Kapı usulca açıldı, Olga girdi. Oblomov baktı ona, neşesi kaçtı, sevinci bir anda kayboldu. Olga biraz yaşlanmıştı sanki. Yüzü bembeyazdı, ama gözleri parlıyordu; sımsıkı kapalı dudaklarında, yüzünün her çizgisinde ruhsal bir gerginlik gizliydi. Ama bu gerginliği zorlama bir sakinlik, durgunluk bir buz tabakası gibi örtmüştü.</p>

  <p>Onun bakışında bir kararlılık fark etmişti Oblomov. Ama nasıl bir kararlılıktı bu, henüz bilmiyordu. Ancak, o anda yüreği, daha önce hiç olmadığı gibi hop etmişti. Ömründe öyle olduğunu hiç hatırlamıyordu.</p>

  <p>“Bak ne diyeceğim sana Olga,” dedi. “Ama öyle bakma bana, korkuyorum! Şöyle düşünüyorum,” Bu yeni düşüncesini Olga’nın nasıl karşılayacağını gözlerinden, dudaklarından, konuşan kaşlarından anlamaya çalışarak, sesini giderek alçaltıyordu, “bambaşka bir yol tutmalıyız... Kararımı verdim, vekille birlikte ben de gideceğim köye... ve orada...”</p>

  <p>Sözünün sonunu neredeyse duyulamayacak kadar alçak sesle getirmişti. Olga, karşısındaki bir hayaletmiş gibi, tuhaf tuhaf bakıyordu ona. Oblomov, onu nasıl bir kararın beklediğini hisseder gibi olmuştu. Şapkasını aldı, ama bir türlü soramıyordu: O korkunç kararı, belki de temyizi olmayacak kararı duymaktan korkuyordu. Sonunda zorladı kendini. Kendi sesine hiç benzemeyen bir sesle sordu:</p>

  <p>“Doğru mu anladım?”</p>

  <p>Olga evet anlamında yavaşça, yumuşakça eğdi başını. Gerçi Oblomov daha önce anlamıştı bunu, ama gene de yüzü bembeyaz kesildi. Olga’nın karşısında kıpırdamadan duruyordu. Olga biraz bitkindi, ama taş bir heykel gibi hareketsiz, sakin görünüyordu. O anda içinde, yoğunlaşmış bir düşüncenin veya bir yenilgi duygusunun kimi zaman insana kendini tutmak için verdiği, (ama bir an için verdiği) yoğun bir huzur vardı. Elini yarasının üstüne, bir şeyi kanıtlamak, kanıtladıktan sonra da ölmek isteğiyle bastıran bir yaralıya benziyordu.</p>

  <p>Oblomov, “Benden nefret etmiyorsun, değil mi?” diye sordu. Olga bitkin bir sesle, “Ne için?” dedi.</p>

  <p>“Sana yaptığım her şey için...”</p>

  <p>“Ne yaptın ki bana?”</p>

  <p>“Sevdim seni, seni küçümsemekti bu!”</p>

  <p>Olga acı acı gülümsedi.</p>

  <p>Oblomov başını önüne eğdi.</p>

  <p>“Seni yanılttığım için... Daha önce seni uyarmış olduğumu, bir zaman sonra utanacağını, pişman olacağını sana söylediğimi hatırlayınca belki bağışlayacaksındır beni...”</p>

  <p>“Pişman değilim.” Soluk almak için bir an durdu Olga. “Öylesine acı veriyor ki bu bana...”</p>

  <p>“Ben daha kötüyüm,” dedi Oblomov. “Ama ben hak ettim bunu, peki sen neden acı duyuyorsun?”</p>

  <p>“Gururum yaralandı. Cezamı çekiyorum. Gücüme çok güvendim. İşte bunda yanıldım, senin endişelendiğin gibi değil... Benim hayalini kurduğum ilk gençlik ve güzellik değildi. Seni hayata döndürebileceğimi, benim için yaşayabileceğini umuyordum, oysa çoktan ölmüştün sen! Bu hatamı göremedim, hep bekledim, hep hayal ettim...” Olga güçlükle derinden bir soluk alıp bitirdi konuşmasını:</p>

  <p>“Hepsi bu kadar işte...” Sustu, koltuğa oturdu. Sonra bitkin bir sesle sürdürdü, “Ayakta duramıyorum, bacaklarım titriyor. Yaptıklarım, karşısındaki taşı canlanırdı. Artık bir şey yapmayacağım, adım atmayacağım, yaz parka bile gelmeyeceğim. Hiçbir şeyin yaran yok. Ölmüşsün sen!” Bir an sustuktan sonra ekledi:</p>

  <p>“Dediklerimi kabul ediyor musun İlya? Senden gururum veya kaprisim nedeniyle ayrıldığımı hiçbir zaman söyleyemeyeceksin, değil mi?”</p>

  <p>Oblomov hayır anlamında salladı başını.</p>

  <p>“Bizim için artık hiçbir şeyin, hiçbir umudun kalmadığından eminsin, değil mi?”</p>

  <p>“Evet,” dedi Oblomov. “Haklısın...” Bir an sustuktan sonra kararsız, ekledi Oblomov, “Ama, bakarsın... bir yıl sonra...” Mutluluğuna son noktayı koymaya, son darbeyi vurmaya gönlü razı olmuyordu.</p>

  <p>Olga, “Bir yıl içinde işlerini, hayatını düzene koyabileceğini mi sanıyorsun?” dedi. “Şöyle bir düşün bakalım!”</p>

  <p>Oblomov derin bir iç çekti. Kendiyle mücadele ediyordu. Olga onun yüzünden okuyordu bu mücadelesini.</p>

  <p>“Beni dinle,” dedi. “Demin annemin resmine uzun uzun baktım. Sanırım, onun gözlerinden öğüt ve güç aldım. Eğer şu anda sen dürüst bir insan olarak... Unutma İlya, çocuk değiliz, şaka da etmiyoruz. Söz konusu olan bütün bir hayat! Açıkça sor vicdanına ve söyle bana... inanırım sana, tanıyorum seni çünkü: Bir ömür dayanabilecek misin? Benim için, bana gerekli kişi olabilecek misin? Beni tanıyorsun, dolayısıyla, ne demek istediğimi de anlıyorsundur. Cesaretle, iyice düşünerek ‘evet’ diyebileceksen, kararımı değiştireceğim. İşte, al elimi ve nereye istiyorsan yurtdışına mı, köye mi, hatta Vıborg yakasına mı, götür beni...”</p>

  <p>Oblomov susuyordu. Bir süre sonra, “Seni ne kadar sevdiğimi bilsen...” dedi.</p>

  <p>Olga neredeyse soğuk bir tavırla kesti Oblomov’un sözünü: “Aşk güvencesi değil, kısa bir cevap bekliyorum senden!” Üzgün, yalvardı Oblomov:</p>

  <p>“İşkence etme bana Olga!”</p>

  <p>“Sen söyle İlya, haklı mıyım, haksız mıyım?”</p>

  <p>Oblomov açıkça, kararlı, karşılık verdi:</p>

  <p>“Evet, haklısın!”</p>

  <p>“Öyleyse, ayrılmalıyız. Hazır burada kimseyle karşılaşmamışken, benim ne kadar üzgün olduğumu kimse görmemişken...” Oblomov bir türlü gidemiyordu.</p>

  <p>Olga sordu ona:</p>

  <p>“Evlensek bile sonra ne yapacaktın?”</p>

  <p>Oblomov cevap vermedi. Olga devam etti:</p>

  <p>“Her gün biraz daha derin uykuya dalacaktın, değil mi? Peki ben ne yapacaktım? Nasıl bir insan olduğumu biliyorsun, değil mi? Yaşlanmayacağım ben, hayattan hiçbir zaman kopmayacağım. Oysa, seninle olsak günü yaşardık; Noel’i, sonra kışın bitişi kutlamasını, ziyaretlere gitmeyi, dansları beklerdik, başka bir şey düşünmezdik. Bir günü daha geçirdiğimiz için Tanrı’ya şükreder, yatıp uyur, sabah kalktığımızda ise bugünün de bir önceki gün gibi geçmesini dilerdik... Geleceğimiz bu işte bizim, öyle değil mi? Hayat mı diyorsun sen buna? Eriyip giderdim ben, ölürdüm... Peki ama ne için, İlya? Peki, sen mutlu olur muydun bundan?..”</p>

  <p>Oblomov acılar içinde tavana bakıyordu. Kalkıp oradan kaçmak istiyordu, ama ayakları söz dinlemiyordu. Bir şey söylemek istiyordu, ağzı kupkuruydu, dili dönmüyordu, sesi çıkmıyordu. Elini uzattı Olga’ya. Bitik bir sesle, “Öyleyse...” dedi.</p>

  <p>Ama sözünün sonunu getiremedi, bakışıyla “Affet!” diyebildi yalnızca.</p>

  <p>Olga da bir şey söylemek istedi, ama söylemedi, elini uzattı ona, ama eli Oblomov’un eline değmeden düştü. O da “Hoşça kal!” demek istedi, ama sözcüğün yarısında sesi kesildi, boğuk bir ses çıktı ağzından. Yüzü çarpılmış gibi bir tuhaf oldu, eliyle başını Oblomov’un omzuna koyup hıçkıra hıçkıra ağlamaya başladı. Tüm gücünü yitirmiş gibiydi. O akıllı kız gitmiş, yerine olağan, acılar karşısında çaresiz bir kadın gelmişti. Hıçkırıklar arasında, “Elveda, elveda...” diyordu.</p>

  <p>Oblomov susuyor, Olga’ya ağlamamasını söylemeye cesaret edemeden, dehşet içinde onun hıçkırıklarını dinliyordu. O anda Olga için de, kendisi için de üzülmüyordu. Acınacak bir durumdaydı. Olga koltuğa bıraktı kendini, mendilini yüzüne kapayıp dirseğini masaya dayadı, acı acı ağlamaya başladı. Gözyaşları, bir zamanlar parkta olduğu gibi, bir anlık kederle ansızın boşalan sıcak gözyaşlarını değil, kuru tarlalara doyasıya yağan ilkbahar yağmurlarını andırıyordu.</p>

  <p>Neden sonra Oblomov, “Olga,” dedi. “Neden paralıyorsun kendini? Mutluluğu hak etmediysem, olsun varsın, affet beni! Seviyorsun beni, ayrılığa katlanman zor olacak! Olduğum gibi kabul et beni, bende iyi olan şeyleri sev!”</p>

  <p>Olga, başını kaldırmadan, hayır anlamında iki yana salladı. Sonra, kendini zorlayarak, “Hayır... hayır...” dedi. “Beni ve acılarımı merak etme sen. Biliyorum kendimi. Şimdi doya doya ağlarım, sonra bir daha hiç ağlamam. Ama şimdi bırak ağlayayım... Git... Hayır, dur, gitme! Tanrım cezalandırıyor beni!.. Acı çekiyorum, ah, çok acı çekiyorum... Şuram, kalbim ağrıyor...”</p>

  <p>Olga tekrar hıçkıra hıçkıra ağlamaya başladı. Oblomov, “Ya o acı dinmezse,” dedi, “sağlığın bozulursa? Böylesi gözyaşları zehirlidir. Olgacığım, meleğim benim, ağlama... unut her şeyi...”</p>

  <p>“Hayır, bırak ağlayayım! Gelecek için değil, geçmiş için ağlıyorum ben...” Güçlükle konuşabiliyordu Olga: “Geçmiş ‘soldu, yok oldu...’ Ağlayan ben değilim, hatıralar ağlıyor!.. Yaz günlerini,... parkı hatırlıyor musun? Parktaki yolumuz için, leylaklar için üzülüyorum... Hepsinin yeri var kalbimde, koparıp atmak çok zor onları!” Olga umutsuzca iki yana salladı başını, hıçkırıklar arasında, “Ah, çok acı çekiyorum, çok acı çekiyorum!” diye tekrarlıyordu. Oblomov dehşet içinde birden şöyle dedi:</p>

  <p>“Ya ölürsen, Olga? Düşünsene Olga...”</p>

  <p>Olga başını kaldırdı, gözyaşları arasından Oblomov’a bakmaya çalışarak onun sözünü kesti:</p>

  <p>“Hayır! Bir süre önce anladım ki, sende sevdiğim, olmasını istediğim şey, Ştoltz’la birlikte düşündüğümüz, onun bana gösterdiği şeydi. Geleceğin Oblomov’unu sevmiştim ben! İyisin, hoşsun, dürüstsün İlya. Bir kumru kadar hassassın. Başını kanadının altına sokuyor, başka bir şey düşünmek istemiyorsun. Tavan aralarında ömür boyu guguklamaya hazırsın sen... Ama ben öyle değilim. Bana yetmez bu, başka şeyler istiyorum ben, ama neyi istediğimi de bilmiyorum! Bana öğretebilir misin, ne istediğimi? Bunun ne olduğunu, bende neyin eksik olduğunu söyleyebilir misin bana? İstediğim... şefkat değil ki benim... Şefkati herkes verebilir!”</p>

  <p>Oblomov’un bacakları tutmaz olmuştu. Koltuğa oturup mendiliyle ellerini, alnını sildi. Olga’nın bu son söylediği çok acımasızdı, yaralamıştı onu. İçini yakmış, dıştan tüm bedenini buz gibi yapmıştı.</p>

  <p>Üzerindeki yırtık pırtıklar için sitem edilen bir dilenci gibi acıklı, zavallı bir gülümsemeyle karşılık verdi Olga’ya. Heyecandan gücünü yitirmiş, utanç içinde, yüzünde bu zavallı gülümsemeyle bir süre öyle oturdu. Sönmüş bakışıyla şöyle diyordu sanki: “Evet, sıkıcıyım ben, zavallıyım, bir dilenciyim... vurun bana, küçümseyin beni!..”</p>

  <p>Olga, son söylediğinin çok acımasız olduğunu o anda anladı. Hemen koştu Oblomov’un yanına. Yumuşak, sevecen bir sesle, ağlamaklı, şöyle dedi:</p>

  <p>“Affet beni dostum! Ağzımdan çıkanı kulağım duymuyor. Aklımı yitirmiş gibiyim! Unut her şeyi, eskiden olduğumuz gibi olalım gene. Her şey şimdiye kadar olduğu gibi kalsın...”</p>

  <p>Oblomov birden ayağa kalktı, Olga’nın bu duygusallığına son vererek, kararlı bir tavırla, “Hayır!” dedi. “Olamaz! Gerçeği söylemiş olduğun için üzülme.” Üzgün, ekledi: “Değmem ben buna...”</p>

  <p>Olga, “Hayalperest biriyim ben,” dedi. “Benim kötü yanım da bu işte! Neden başkaları, neden Sonya öylesine mutludur?..” Ağlamaya başlamıştı. Elinde mendilini çekiştirerek, kararlı bir sesle ekledi:</p>

  <p>“Git artık! Dayanamayacağım, geçmişten kopmak daha da zor oluyor benim için...”</p>

  <p>Tekrar mendilini yüzüne kapayıp, hıçkırıklarını bastırmaya çalışarak ağlamaya başladı... Sonra birden başını kaldırıp sordu: “Neden her şey mahvoldu? Kim lanetledi seni İlya? Ne yaptın? Temiz yüreklisin, akıllısın, ince ruhlusun, dürüstsün... ve... yazık olacak sana! Nedir seni böyle mahveden? Adı yok bunun...”</p>

  <p>Oblomov zor duyulur bir sesle karşılık verdi:</p>

  <p>“Var.”</p>

  <p>Olga yaşlı gözlerle baktı ona. Oblomov, “Oblomovluk,” diye fısıldadı.</p>

  <p>Sonra elini tuttu Olga’nın, öpmek istedi, ama öpemedi, yalnızca dudaklarına bastırdı, sıcak gözyaşları damladı Olga’nın parmaklarına.</p>

  <p>Oblomov başını kaldırmadan, yüzünü Olga’ya göstermeden dönüp çıktı odadan.</p>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3 sigil_not_in_toc"><span class="sgc-1"><br /></span></h3>

  <h3 class="sgc-3" id="sigil_toc_id_32"><span class="sgc-1">XII</span></h3>

  <p class="px">Oblomov’un bütün gün nerelerde dolaştığını, neler yaptığını ancak Tanrı bilirdi. Ama eve gece geç vakit döndü. Avlu kapısına vurulduğunu, köpeğin havladığını önce ev sahibesi duydu. Dürterek Anisya ile Zahar’ı uyandırdı, beyefendinin geldiğini söyledi.</p>

  <p>İlya İlyiç, Zahar’ın onun giysilerini nasıl çıkardığının, çizmelerini ayağından nasıl aldığının, omuzlarına ropdöşambrını nasıl koyduğunun neredeyse farkına bile varmamıştı.</p>

  <p>Ropdöşambrına bakarak yalnızca şöyle dedi:</p>

  <p>“Nedir bu?”</p>

  <p>“Bugün ev sahibesi getirdi onu,” dedi Zahar. “Yıkamış, sağını solunu onarmış.”</p>

  <p>Oblomov koltuğa çökmüş, öyle kalmıştı. Çevresinde her şey uykuya, karanlığa dalmıştı. Dirseğine yaslanmış, oturuyor; karanlığı fark etmiyor, saatin tik taklarını duymuyordu. Aklı, belirsiz ve bulanık düşüncelerle karmakarışıktı. Düşünceleri kafasının içinde, gökyüzündeki bulutlar gibi, amaçsız, başıboş dolaşıyorlardı. Hiçbirini yakalayamıyordu.</p>

  <p>Kalbi ölmüştü: Bir an için yaşamın akışı durmuştu. Hayata, eski düzene dönmesi, eski gücüne kavuşması için zaman gerekliydi.</p>

  <p>Darbe çok sert olmuştu, Oblomov bedenini hissetmiyor, bir yorgunluk da, bir ihtiyaç da duymuyordu. Günlerce taş gibi yatabilirdi yatağında ya da günlerce yürüyebilir, arabayla bir yerlere gidebilir, bir makine gibi çalışabilirdi.</p>

  <p>İnsan pek zor bir yolla ya kaderine boyun eğmeyi öğrenir (ki o zaman bedeni ağır ağır, giderek kendi yönünü bulur), ya da keder yıkar onu, (duyduğu kedere veya kişiliğine göre) artık bir daha ayağa kalkamaz.</p>

  <p>Oblomov nerede oturduğunun farkında değildi, aslında oturup oturmadığını bile bilmiyordu. Bir şey düşünmeden bakıyor, şafağın sökmekte olduğunu bile fark edemiyordu. Yaşlı kadının öksürdüğünü, kapıcının avluda odun kırdığını, evdeki tıkırtıları, çarpma seslerini işitiyor, ama duymuyor; Akulina ile ev sahibesinin pazara gittiklerini, çitin dışındaki kağıt paketini hem görüyor hem görmüyordu.</p>

  <p>Ne horozların ötüşü ne köpeğin havlaması ne de kapıların gıcırtısı derin dalgınlığından uyandırabiliyordu onu. Evin içinde fincan, bardak sesleri başladı, semaverin fıslaması duyuldu.</p>

  <p>Nihayet saat dokuza doğru Zahar elinde tepsiyle açtı odasının kapısını, her zaman olduğu gibi ayağıyla itti kapıyı ve her zaman olduğu gibi, gene ayağı boşa gitti, sendeledi, ama tepsiyi düşürmedi. Yılların deneyimiyle eli alışmıştı artık; ayrıca arkasından Anisya’nın da başını kapının aralığından uzatıp ona baktığını, bir şey düşürecek olursa hemen koşup ona sitem edeceğini biliyordu.</p>

  <p>Zahar, sakalı sıkı sıkı tuttuğu tepsinin içinde, kazasız belasız yatağın yanına kadar geldi, tam fincanları yatağın önündeki masaya koyacak, sonra da efendisini uyandıracaktı ki, baktı, yatak hiç bozulmamıştı, efendisi de yoktu!</p>

  <p>İrkildi, o anda elinden fincan düştü, arkasından şekerlik... Düşenleri havada yakalamak için atılınca tepsi sallandı, üzerinde ne var ne yok, hepsi döküldü. Tepside yalnızca bir kaşığı tutabilmişti.</p>

  <p>Zahar, yerden şekerleri, fincan kırıklarını, ekmekleri toplamaya çalışan Anisya’ya bakarken şöyle mırıldandı:</p>

  <p>“Bu da nedir şimdi böyle? Efendi nerede?”</p>

  <p>Koltukta oturuyordu efendisi. Yüzü çok değişmişti. Zahar, şaşkınlıktan ağzı açık, bakıyordu ona.</p>

  <p>“Bütün gece neden yatmadınız, koltukta oturdunuz, İlya İlyiç?” diye sordu.</p>

  <p>Oblomov başını ağır ağır çevirip Zahar’a, dökülen kahveye, halıya saçılan şekerlere baktı.</p>

  <p>“Neden düşürüp kırdın fincanı?” dedi.</p>

  <p>Sonra pencereye gitti. Dışarıda lapa lapa kar yağıyordu, yerler bembeyazdı. Avluya, sebze bahçesine, çiti kaplamış kara bir şey düşünmeden bakarak mırıldandı kendi kendine: “Kar, kar, kar! Her şeyi örtmüş kar!” Sonra geçip yatağa uzandı, kurşun gibi ağır, sıkıntılı bir uykuya daldı. Ev sahibesinin bölümüne açılan kapının gıcırtısıyla uyandığında öğlen olmuştu. Kapının aralığından ev sahibesinin çıplak kolu bir tabakla uzandı. Dumanı tüten bir parça börek vardı tabakta. Kadının yumuşak sesi duyuldu:</p>

  <p>“Bugün pazar, börek yaptık, ister miydiniz?”</p>

  <p>Ama karşılık vermedi Oblomov. Ateşler içinde yanıyordu.</p>
</body>
</html>
