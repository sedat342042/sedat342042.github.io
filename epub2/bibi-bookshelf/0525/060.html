<?xml version='1.0' encoding='utf-8'?>
<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="style.css" type="text/css"/>
</head>
<body>
<h1>Ama Yüz Altmış Dokuzuncu Gece Olunca</h1>
<p><i>Demiş ki:</i></p>
<p>Onun büyük bir hıçkırık kopararak yere düştüğünü gördük: ölmüştü.</p>
<p>Bunu görüce, yaşlı adam ile ben hıçkırıklara boğulduk ve sabaha kadar öylece kaldık; Ve ben, gözyaşları arasında, yaşlı adama, bu hazin öyküyü anlattım. Sonra, sabahleyin, ana babasına haber verip dönünceye kadar ölüyü gereğince saklamasını kendisinden rica ettim. Ve bu iyi yürekli adamdan izin alarak yola çıkan bir kervandan da yararlanarak bütün çabukluğumla Bağdat'a döndüm. Giysilerimi bile değiştirmeden doğruca İbn-i Bekkar'ın evine yöneldim; orada annesini görüp hüzünle barış dileğinde bulundum.</p>
<p>İbn-i Bekkar'ın annesi benim yalnız döndüğümü görünce ve kederli halime de bakınca, bir önseziyle titremeye başladı. Kendisine "Ey Ali'nin saygıdeğer annesi, Allah buyurur ve kulları boyun eğmekten başka bir şey yapamaz! Ve bir ruh üzre çağrı mektubu yazılmışsa, bu ruh, geciktirmeden, efendisinin önüne çıkmalıdır!" dedim.</p>
<p>Bu sözleri duyan Ali'nin annesi acı bir feryat kopardı ve yüzü koyun toprağa düşerek "Aman yarabbi! Oğlum öldü mü yoksa?" diye haykırdı.</p>
<p>Bunun üzerine, başımı eğdim ve başkaca bir şey söyleyemedim. Ve zavallı kadının hıçkırıklara boğularak bayıldığını gördüm. Ben de, yüreğimden kopan tüm gözyaşlarıyla ağladım; o sırada eve doluşan kadınlar korkunç çığlıklar atıyorlardı.</p>
<p>Sonunda Ali'nin annesi beni dinleyecek hale gelince, ona oğlunun ölümünün bütün ayrıntılarını anlattım ve ona "Ey Ali'nin annesi, Tanrı onurunun yüceliğini takdir etsin ve seni hayırları ve merhametiyle kuşatsın!" dedim. Bunun üzerine bana "Ama annesine duyurulmak üzere hiçbir vasiyeti olmadı mı?" diye sordu. Ona "Oldu tabii! Bana, son dilek olarak cesedinin Bağdat'a taşınmasını sağlamanı istediğini söyledi!" diyerek yanıt verdim. Bunu duyunca, giysilerini yırtarak yeniden gözyaşlarına boğuldu ve oğlunun cesedini taşıtmak üzere bir kervanla hemen vahaya gideceğini söyledi.</p>
<p>Ve gerçekten, birkaç dakika sonra, onun yol hazırlığına giriştiğini görerek, kendi kendime "Ey Ali İbn-i Bekkar, bahtsız âşık, gençliğinin en güzel çiçekleri açtığı bir sırada solmuş olması ne hazin! " diyerek evimin yolunu tuttum.</p>
<p>Ve böylece evime ulaştım ve elimi cebime atıp anahtarımı çıkarırken, birinin yavaşça koluma dokunduğunu duydum; dönüp bakınca, matem giysilerine bürünmüş olan Şems-ün-Nehar'ın sırdaş cariyesinin kederli yüzünün farkına vardım. Bunu görür görmez kaçmak istedim; ama beni durdurdu ve birlikte evime girmeye zorladı. O zaman ben, her şeye karşın, henüz hiçbir şey bilmediğim halde, onunla birlikte müthiş bir gözyaşı seline kapıldım. Sonra da ona "Kederli haberi öğrendin demek?" diye sordum. Bana "Hangisini ya Emin?" diye yanıt verdi. Ona "Ali İbn-i Bekkar'ın ölümünü!" dedim. Ve bu kez daha da çok ağladığını görünce, bundan henüz haberli olmadığını anladım. Ve kendisine, onunla birlikte uyumlu büyük iç çekişlerle olan biteni anlattım.</p>
<p>Öyküyü anlatıp bitirdim, o da kendi sırası gelince "Ve sen ya Emin, görüyorum ki sen de benim felaketimden haberli değilsin!" dedi. Ben de "Yoksa, Halife'nin buyruğuyla Şems-ün-Ne-har da mı öldürüldü?" diye haykırdım. Bana "Şems-ün-Nehar öldü, ama hiç de senin düşündüğün gibi değil! Ey efendim!" diyerek yanıt verdi. Ve biraz daha ağlamasını sürdürmek için sözlerine ara verdikten sonra, sonunda bana "Dinle bak, Emin!" dedi:</p>
<p>Yirmi hadımağasına eşlik ederek Şems-ün-Nehar, Halife'nin huzuruna ulaşınca, Halife bir işaretiyle onların hepsini uzaklaştırmış, sonra kendisi Şems-ün-Nehar'a yaklaşarak onu yanına oturtmuş ve hayranlık verici bir iyilik taşıyan sesiyle "Ey Şems-ün-Nehar, sarayımda senin düşmanların olduğunu biliyorum ve bu düşmanlar davranışlarını saptırarak, bana ve sana uygun olmayan bir görünüme sokup senin ruhundaki varlığına zarar vermek istiyorlar! Bil ki seni her zamandan daha çok seviyorum ve bunu tüm sarayın önünde kanıtlamak için, senin hizmetçilerinin, kölelerinin ve ev masraflarının arttırılmasını buyurdum! Senden de, beni de çok kederlendiren bu dertli halini üstünden atmanı rica ediyorum! Ve seni eğlendirmek için hemen sarayımın çalgıcılarını; meyve ve içeceklerle dolu tepsiler getirteceğim!" dedi.</p>
<p>Ve hemen çalgıcılar ve şarkıcılar geldiler; ve her şeyi içeren ağır tepsilerle köleler içeri girdiler. Ve her şey hazır olunca, Halife, bunca iyiliğe karşın gittikçe daha fazla bitkin görünen Şems-ün-Nehar'ın yanına oturarak şarkıcılara işe başlamalarını emretti. Bunun üzerine, bunlardan biri, arkadaşlarının eşlik ettiği utların sesine uyarak şu şarkıyı okumaya başladı:</p>
<p><i>Ey gözyaşları, siz benim ruhumun sırlarına ihanet ediyorsunuz ve sessizce içimde büyüttüğüm bir derdi kendi başıma saklamamı engelliyorsunuz!</i></p>
<p><i>Yüreğimin sevdiği dostumu yitirdim ben...</i></p>
<p>Ama birdenbire, okunan bu satır henüz sona ermemişken, Şems-ün-Nehar, hafif bir feryat kopardı ve sırt üstü yere düştü. Halife de, son derece üzülerek onun üzerine atılır gibi eğildi; onu sadece bayılmış sanıyordu; ama kollarında onun ölüsüyle ayağa kalktı!</p>
<p>Bunun üzerine elindeki bardağı fırlatıp attı ve tepsileri devirdi ve hepimiz feryada başladığımızdan, şenlik yerindeki çalgıcıları dışarı çıkardıktan sonra herkesi oradan uzaklaştırdı; salonda sadece ben kaldım. Bunun üzerine Şems-ün-Nehar'ı dizlerine aldı ve bütün gece onun uğrunda gözyaşı döktü; bana da salona kimseyi sokmamamı tembihledi.</p>
<p>Ertesi sabah, Halife, cesedi, yıkayıcılara ve matem tutuculara teslim etti; ve onlara, gözdesi için, nikâhlı karısına yapılması gereken merasimden de güzel bir merasim yapmalarını emretti. Sonra da gidip kendi dairesine kapandı. Bundan sonra hiç kimse onun Adalet Divanı'na geldiğini görmedi!</p>
<p>Anlatısının sonunda, genç kızla birlikte, iki âşığın ölümüne bir süre daha ağladıktan sonra, onunla birlikte Ali İbn-i Bekkar'ın Şems-ün-Nehar'ın yanına gömülmesi için anlaştık. Gidip anasının çölden getireceği cesedi bekledik ve ona güzel bir cenaze merasimi yaptık ve Şems-ün-Nehar'ın kabrinin yanına gömdür-meyi başardık! O zamandan beri ne ben ne de sonradan eşim olan genç kız, bir zamanlar bizim dostlarımız olan genç âşıkların mezarlarını ziyarette hiçbir zaman kusur etmedik! dedi.</p>
<p><i>Ve ”Ey bahtıgüzel şahım,” diye sözünü sürdürdü Şehrazat. "işte Halife Harun Reşit'in gözdesi Şems-ün-Nehar'ın öyküsü böyle-dir!"</i></p>
<p><i>O sırada, küçük Dünyazat artık kendini daha fazla tutamayarak bir hıçkırık koparmış ve başını halılara gömmüş. Şah Şehriyar da "Ey Şehrazat, bu öykü beni de çok kederlendirdi!" demiş.</i></p>
<p><i>Bunun üzerine Şehrazat "Evet, ey Şah! Ben de ötekilere benzemeyen bu öyküyü, sana, içerdiği güzel şarkı dizelerinden dolayı aktardım; ve de özellikle, eğer izin verirsen, şimdi aktaracağım öykünün neşesiyle seni teselli etmek isterim" demiş. Şah Şehri-yar da "Evet, ey Şehrazat, bana kederimi unutturacak vaadetti-ğin öykünün adını bağışla!" diye haykırmış. Şehrazat da "Bu öykü, TÜM AYLAR İÇİNDE EN GÜZEL AY SULTAN BU-DURUNPERİCELİK ÖYKÜSÜ'dür" demiş.</i></p>
<p><i>Küçük Dünyazat, başını yerden kaldırarak "Ey kızkardeşim Şehrazat, bir incelik gösterip bunu bize hemen anlatsana!" diye haykırmış. Ama Şehrazat "Tüm dost yüreğimle ve bu yüksek ruhlu ve erdemli şaha duyduğum saygıyla!" demiş. "Ama bu arzunu ancak gece olunca yerine getirebilirim!" diye eklemiş. Ve sabahın belirdiğini gören Şehrazat, yavaşça susmuş.</i></p>
<p><b><i>Dördüncü Cildin Sonu</i></b></p>
</body>
</html>