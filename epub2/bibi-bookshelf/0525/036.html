<?xml version='1.0' encoding='utf-8'?>
<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="style.css" type="text/css"/>
</head>
<body>
<h1>Ama Yüz Kırk Beşinci Gece Olunca</h1>
<p><i>Demiş ki:</i></p>
<p>Bunun üzerine iki hükümdar, mabeyinciye "Şimdi de bedeviyi getir!" demişler. Bedevi de getirilmiş. Ama haydudun başı daha kapıdan belirir belirmez Nüzhet Sultan "Beni bu iyi yürekli tacire satan bedevi budur!" diye haykırmış. Bunu duyan bedevi "Ben Hamit'im! Ve seni tanımıyorum!" demiş. Bunun üzerine Nüzhet gülmeye başlamış ve "Bu, gerçekten odur! Çünkü onun benzeri çılgın yoktur! Öyleyse bana dikkatle bak, ey bedevi Hamit! Ben, Kutsal Kent'in caddelerinden kaçırdığın ve o denli kötülük ettiğin kişi değil miyim?" diye haykırmış.</p>
<p>Bedevi Hamit, bu sözleri işitimce "Vallahi! Tâ kendisi! Sanırım ki, artık başım boynuma veda etmeli!" diye haykırmış. Nüzhet de yanında oturan tacire dönerek ona "Şimdi onu tanıdın mı, ey iyi yürekli babacığım?" diye sormuş. Tacir de "Evet, bu o alçaktır! Ve kendi başına dünyadaki tüm çılgınlardan daha çılgındır!" demiş. Ama Nüzhet "Bu bedevinin, tüm kabalıklarına karşın, iyi bir yanı vardır: güzel dizeleri ve güzel öyküleri sever!" demiş. Bunu duyan bedevi "Ey efendim, Allah için doğrusu budur! Kendi başımdan geçen son derece garip bir öykü biliyorum. Size bunu anlatır ve burada bulunan herkesi hoşnut kılarsam, beni affeder ve kanımı bağışlar mısınız?" diye haykırmış. Tatlı Nüzhet de gülerek ona "Öyle olsun! Anlat bize öykünü, ey bedevi!" demiş.</p>
<p>Bunun üzerine Hamit de anlatmaya başlamış:</p>
<h2 id="u998e4464-2b21-47dd-86eb-2021af193dce">Bedevi Hamit'in Öyküsü</h2>
<p>Gerçekten ben büyük bir haydut, tüm haydutların başına taç olabilecek bir haydudum! Tüm kentlerdeki ve çöllerdeki yaşamımın en şaşırtıcı olayı şu olmuştur:</p>
<p>Bir gece, atımın yanında, çölde, kum üzerinde yalnız başıma uzanmışken, düşmanım olan büyücülerin ağırlığı altında, ruhumun sıkıldığını hissettim. O gece, benim için, bütün gecelerimin en dehşetlisi oldu; çünkü bazen bir çakal gibi ürüyor, bazen bir arslan gibi kükrüyor, bazen de sessizce salyası akan bir deve gibi geviş getirircesine sızlanıp duruyordum! Ne geceydi o öyle! Ve ne tür titremelerle bitmesini ve sabahın belirmesini bekliyordum! Sonunda gök aydınlandı ve ruhum rahatladı; bu tutkulu düşlerin son dumanlarını da dağıtmak için çabucak kalktım, kılıcımı kuşandım, mızrağımı ele aldım ve atıma atlayarak bir ceylandan da uçarı dörtnal sürmeye başladım.</p>
<p>Böylesine at sürer dururken, ansızın tam karşımda, bana bakmakta olan bir devekuşu gördüm. Tam karşımda dikilmiş duruyor, öyleyken beni görmemişe benziyordu. Üzerine gidip mızrağımla onu vurmayı kararlaştırdığım anda, ayağını şiddetle yere vurup sırtını döndü ve gür kanatlarını alabildiğine açarak çölde bir ok gibi uçup gitti. Bunu görünce, durmaksızın ben de onu izledim; böylece sadece Tanrı'nın ve çıplak taşların bulunduğu korku dolu tenha bir yere ulaşıncaya kadar beni ardından sürükledi. Orada, çıngıraklı yılanların tıslamasından, hava ve kara ecinnilerinin yankılı çağrışmalarından ve av bekleyen gulyabani-lerin ulumalarından başka ses duyulmuyordu! Devekuşu da gözlerimin seçemediği bir deliğe ya da seçemediğim uzaklıktaki bir yerlere kaçıp kaybolmuştu! Etimin tüm zerreleriyle titriyordum;</p>
<p>atım da durmuş, ter içinde nefes nefese kalmıştı!</p>
<p>Bunun üzerine tam bir şaşkınlık ve büyük bir dehşet içine düştüm, atın başını çevirip eski yolumu tutmak istedim. Ama yorgun atımın boynundan terler sızarken ve öğle sıcağı beni kıpırdayamaz hale getirmişken nereye gidebilirdim? Ve de kahredici bir susuzluk boğazımı kavramıştı ve atımın karnı bir demirci körüğü gibi kabarıp iniyor, onu soluk soluğa bırakıyordu. İçimden "Ey Hamit! Sen burada öleceksin! Ve etin yavru gulyabanilerin ve korku saçan hayvanların beslenmesine yarayacak! İşte ölüm karşında, ey bedevi!" diye düşünüyordum.</p>
<p>İman tazeleyip kendimi ölüme terk edeceğim sırada, uzakta, dağınık hurma ağaçlarını fark edip ufukta bir umut çizgisinin belirdiğini gördüm; atım da kişneyip başını salladı ve kendiliğinden ileri atıldı! Ve bir süre dörtnal giderek o kayalık yörenin korku veren ve yakan dehşetinden kurtulduğumu anladım. Ve önümde, hurma ağaçlarının önünden akıp giden bir kaynağın yakınında, şahane bir çadırın kurulmuş olduğunu gördüm; yöresinde de bacakları birbirine bağlı iki üstün nitelikli tay, ıslak ve nefis çimenlerde otluyordu.</p>
<p>Bunun üzerine yere atlayıp burnu ateş saçan atımın susuzluğunu gidermek, kendim de bu duru ve son derece tatlı sudan içmek için acele ettim; heybemden uzunca bir urgan çıkardım ve bu çayırın yeşilliğinden istediği gibi yararlansın diye atımı bağladım. Sonra da bir merak beni işin ne olduğunu anlamak için, çadıra doğru iteledi. Ve orada şunu gördüm:</p>
<p>Beyaz bir hasırın üstünde, yüzü henüz tüylenmemiş, hilal halindeki bir ay kadar güzel bir genç, keyfince uzanmıştı; sağında da nefis, kaygısız, usul boylu, narin ve bir taze söğüt dalı kadar esnek bir genç kız, güzelliğinin tüm göz kamaştırıcılığı içinde uzanmış yatıyordu.</p>
<p>Bunun üzerine ben o saat ve o anda, tutkunun son kertesinde âşık oldum; ama bu aşkımın genç kıza karşı mı, yoksa genç oğlana karşı mı olduğunu tam olarak kestiremedim! Çünkü, Allah için! Dolunayın mı, hilalin mi daha güzel olduğunu bilemiyordum.</p>
<p>Bu görünüm karşısında, sesimi yükselterek onlara "Barış üzerinize olsun!" dedim. Genç kız hemen yüzünü örttü, genç adam da bana dönerek ayağa kalktı ve "Senin üzerine de barış olsun!" diye yanıtladı. Ona "Ben, Fırat boylarının ünlü bir kabilesinden Hamit bin El-Fezari'yim! Şöhretli bir savaşçı, korkunç bir atlı,</p>
<p>Araplar arasında cesaret ve gözüpeklikten yana beş yüz atlıya bedel değerde sayılan bir kişiyim! Bir devekuşunu izlerken, Baht beni buralara kadar sürükledi; sizden bir yudum su istemeye geldim!" dedim. Bunun üzerine genç adam, genç kıza döndü ve ona "Ona yiyecek, içecek bir şeyler getir!" dedi. Genç kız da ayağa kalktı ve yürüdü! Attığı her adım ayak bileklerindeki altın çıngırakların uyumlu sesiyle belirginleşiyordu; ardına dökülen uzun saçları sırtını tümüyle kaplıyor ve güzel bir ağırlıkla dökülüyordu. Ne denli ağırlığı yerinde bir genç kızdı, bilemezsiniz! Bu durumda ben, genç adamın bakışlarına karşın, genç kıza diktiğim gözlerimi bir türlü üzerinden alamıyordum. Biraz sonra kız, sağ elinin ayasında taze su dolu bir kap, sol elinin ayasında da hurma, yoğurt ve geyik eti bulunan bir tepsiyle geri geldi.</p>
<p>Ama ben, tutku beni âdeta tükettiğinden, ne elimi uzatabiliyor ne de bütün bu şeylere dokunabiliyordum, Sadece genç kıza bakıyor ve o anda aklıma gelen şu dizeleri söylemekten öte ne yapacağımı bilmiyordum:</p>
<p><i>Cildinin kar beyazlığı, ey genç kız, ah! Ve parmakların ve el ayalarında kınanın boyasının koyuluğu ve tazeliği!</i></p>
<p><i>Hayran gözlerimin önünde, ellerinin beyazlığı üzerine koyu tüylü parlak bir kuşun çizildiğini hatırlatıyor bana!</i></p>
<p>Genç adam benim bu dizelerimi duyunca ve bakışlarımdaki ateşin farkına varınca öylesine güldü ki, neredeyse bayılacaktı. Sonra bana "Gerçekten, senin eşsiz bir savaşçı ve olağandışı bir binici olduğunu görüyorum!" dedi. Kendisine "Öyle derler! Ama söyle bana sen kimsin?" diye yanıt verdim. Ve onu korkutmak ve kendimi saydırmak için sesimi yükselttim. Genç adam da bana "Ben, Beni Talaba Kabilesi'nden, İbat bin Tamim bin Talaba'yım. Bu genç kız da benim kızkardeşimdir" dedi. Bunu duyunca "Öyleyse çabuk kızkardeşini bana eş kıl, çünkü onu tutkuyla sevdim, ben de soylu bir ırktan gelmekdeyim!" dedim. Ama o bana "Bil ki, ne ben ne de kızkardeşim asla evlenmeyeceğiz. Çünkü çöl ortasındaki bu verimli toprağı seçmiş ve burada tüm yaşamımızı sessizlik içinde, kaygılardan uzak yaşamak istiyoruz!" diyerek yanıt verdi. Ona "Bana kız kardeşin eş olarak gerekli, yoksa şu anda bu kılıcın keskin ağzıyla ölüler arasında yerini alacaksın!" dedim.</p>
<p>Bu sözleri duyunca, çadırının en üst ucuna kadar sıçradı ve bana "Geri çekil, ey konukseverliği hiçe sayan vicdansız! Aramızdaki dövüş, yenileni boyun eğmeye zorlayacaktır!" dedi. Ben, atımın otlamakta olduğu yana fırlayıp üzerine sıçrayarak savaşa hazırlanırken, o da kınından kılıcını çıkarıp kalkanını eline aldı. Ve genç adam böylece silahlanarak o da atına atlayıp tam savaşa girişmek üzere iken, kızkardeşi şu dizeleri okuyarak onu kucakladı:</p>
<p><i>Ey kardeşim, narin kızkardeşini korumak için, kendini savaşa atıyor ve tanımadığın bir düşmanın darbelerine terk ediyorsun!</i></p>
<p><i>Bense, Zaferler Sağlayıcıdan senin utkunu dilemekten; böylece tüm kirlerden arınık, yüreğimin kanını sırf senin için saklamaktan başka ne yapabilirim?</i></p>
<p><i>Ama vahşi Baht seni ruhumdan uzaklaştırırsa, sanma ki, herhangi bir ülkede yaşar, barınabilirim! Dünyanın en güzel ülkesi de olsa, topraklarından ürünler taşsa bile!</i></p>
<p><i>Ve bir an bile, senden sonra bir an bile yaşayabileceğimi sanma; çünkü yaşamda olduğu gibi ölümde de mezar, birleşmiş bedenlerimizi içinde saklayacaktır!</i></p>
<p>Genç adam kızkardeşinin bu üzgün dizelerini işitince, gözleri yaşlarla doldu ve genç kıza eğilerek yüzünü örten örtüyü kaldırdı ve iki gözünün arasını öptü; bu bana ilk kez kızın yüzünün çizgilerini görme fırsatını verdi: tıpkı bulutlardan sıyrılan bir güneşin güzelliğindeydi! Sonra genç adam bir an için atının başını genç kızdan yana çevirerek ona şu dizeleri okudu:</p>
<p><i>Dur da, ey kızkardeşim, kolumun gücünün yaratacağı harikaları seyret!</i></p>
<p><i>Senin için, ey kardeşim, dövüşmezsem, silahlarım ve atım ne işe yarar?</i></p>
<p><i>Ve seni savunmak için savaşmazsam, yaşamın ne değeri kalır?</i></p>
<p><i>Ve senin güzelliğinin söz konusu olduğu yerde geri çekilirsem, bundan böyle bu, ruhsuz bir bedene alıcı kuşların üşüşmesi için bir işaret sayılmaz mı?</i></p>
<p><i>Şurada durmuş, ne denli korkunç bir savaşçı olduğunu söyleyen ve cesaretinin katılığıyla övünen kişiye gelince, senin gözlerinin önünde, bir vuruşta, yüreğini topuğundan çıkartacağım!</i></p>
<p>Sonra bana doğru döndü ve şu dizeleri okudu:</p>
<p><i>Sen ki, ölümümden sonra süreceğin sefayı düşünüyorsun; şimdi geleceğin kitaplarında yer alacak bir yenilgiyi tadacaksın!</i></p>
<p><i>Çünkü, bu dizeleri savaşçı bir edayla düzenleyen ben, sen daha nasıl olduğunu anlamadan, ruhunu bedeninden ayıracağım!</i></p>
<p>Sonra da atını benimkinin üzerine sürdü ve bir vuruşta, kılıcımı elimden uçurup uzaklara fırlattı ve kaçıp çöl yollarına düşmeme fırsat vermeden; beni boş bir çuval gibi atın eğeri üzerinden kaldırarak bir top gibi havaya fırlattı ve sol eliyle yeniden yakalayarak ehlileştirilmiş bir kuşu elinde tutar gibi tuttu. Bana gelince, bütün bunların kara bir rüya mı, yoksa bu tüysüz ve pembe yanaklı oğlanın, bir huriyle birlikte o çadırda yaşayan bir ecinni mi olduğunu artık bilemez olmuştum. Ve zaten sonradan başıma gelenler, bu ikinci düşüncemin daha doğru olduğunu kanıtlayacaktı.</p>
<p>Gerçekten, genç kız, kardeşinin zaferine tanıklık edince, ona doğru ilerleyip alnını öptü ve neşeyle atının boynuna asılı kalarak onu çadıra doğru götürdü. Orada genç adam, kolunun altında bir paket taşırcasına attan inerek beni yere bıraktı, beni ayakları altında ezecek yerde, ayağa dikerek ellerimden tutup çadıra soktu; sonra da kızkardeşine "Artık bu kişi, bizim korumamız altında bir konuktur; bundan dolayı kendisine saygı ve tatlılıkla davranacağız" dedi. Sonra beni sofraya oturttu; genç kız da iyice rahat edeyim diye arkama bir yastık dayadı, sonra kalkıp kardeşinin silahlarını yerlerine koymakla uğraştı; sonra da kokulu sular getirip elini yüzünü bununla yıkattı; ve ona beyaz bir urba giydirerek kendisine "Ey kardeşim, Tanrı seni, kabilemizin muzaffer yüzüne bir ben gibi yerleştirsin!" dedi; delikanlı da ona şu dizelerle cevap verdi:</p>
<p><i>Duru kanlı, Beni-Talaba ırkından kızkardeşim benim! Beni savaş alanında, gözlerinin uğrunda dövüşürken gördün!</i></p>
<p>Kız da yanıtladı:</p>
<p><i>Alnındaki saçlarının parlaklığı, başında taç oluşturuyor, ey kardeşim!</i></p>
<p>Oğlan yeniden söz alarak şunları söyledi:</p>
<p><i>işte sonsuz yalnızlıkların arslanları! Ey kızkardeşim, söyle onlara çekip gitsinler! Utançlarını toprağı ısırarak, kaldırdıkları toza bürümelerini istemem asla!</i></p>
<p>Kız şöyle cevap verdi:</p>
<p><i>Ey sizler, hepiniz, bu benim kardeşim İbat'tır! Tüm çölde yaşayanlar onu, yiğitliğiyle, gözüpek serüvenleriyle ve atalarından gelen soyluluğuyla tanır! Görüp irkilin! Ve sen, bedevi Hamit, sen de, sana ölümü, avı-</i></p>
<p><i>na saldırmaya hazır bir yılanın üzerine gelmesi gibi duyuran bir yiğit kişiye karşı dövüşmeye kalktın!</i></p>
<p>Bütün bunları görüp bu dizeleri duyan ben de, büyük bir şaşkınlığa kapıldım; ve kendime geldim ve kendi gözümde ne kadar küçüldüğümün ve de bu iki gencin güzelliği yanında ne denli çirkin olduğumun farkına vardım! Ama o sırada genç kızın bana, varlığı görmezden gelinmesi gereken bir köpekmişim gibi tek bir bakış bile fırlatmadan, kardeşine üzeri yiyecek ve meyvelerle dolu bir tepsi getirdiğini gördüm. Bununla birlikte, her şeye karşın, onu özellikle kardeşine yiyecek sunmaya koyulup sanki hiçbir şeye ihtiyacı yokmuşçasına kendisini savsaklayarak ona hizmet eder görünce, daha da harika bulmayı sürdürüyordum. Fakat, sonunda genç adam benden yana dönüp kendisiyle yemeği paylaşmamı istedi. Bunun üzerine rahat bir nefes aldım; çünkü o anda yaşamımı kurtardığıma güven duydum. Kendisi bana bir kâse yoğurt ve kokulu suda kaynatılmış bir tabak hurma uzattı. Başımı eğik tutarak yiyip içtim ve ona bundan böyle en sadık kölelerinden biri ve en gönülden bağlı kişi olacağım konusunda bin bir yemin ettim. Ama o, güldü ve yaptığı bir işaret üzerine kızkardeşi hemen ayağa kalkıp büyük bir sandık açtı ve içinden birer birer, hepsi birbirinden güzel on hayranlık uyandırıcı urba çıkardı; bunlardan dokuzunu bir bohçaya koyup beni bunları kabul etmeye zorladı; onuncusunu da sırtıma giydirmek için beni sıkıştırdı. İşte, şimdi sizler, o denli gösterişli olan bu onuncu urbayı üzerimde görüyorsunuz!</p>
<p>Bunun üzerine genç adam ikinci bir işaret daha yapınca, genç kız dışarı çıkıp derhal geri döndü; sonra ikisi birlikte, beni, üzerine yaşam için gerekli her türlü eşya ve bugüne kadar sakladığım değerli armağanlar yüklenmiş bir dişi deve vermek üzere çağırdılar. Böylece, bunlara layık olmak için hiçbir şey yapmadığım, hatta aksine davrandığım halde, beni onurlandırarak armağanlara boğdular ve istediğim kadar yanlarında konuk olarak kalabileceğimi söylediler. Ama onların davranışlarını daha fazla kötüye kullanmak istemediğimden, kendilerinden izin istedim ve önlerinde yedi kez yer öperek, al atıma binerek ve deveyi yularından tutarak geldiğim çöl yoluna yeniden dönmek için acele ettim.</p>
<p>Ve böylece, kabilemin en zengin adamı olarak kurduğum yollar kesen bir haydut çetesinin başına geçtim. Ve sonunda olan oldu! İşte size söylemeyi vaadettiğim ve hiç de ağırlığı azımsanama-yacak suçlarımın, hiç kuşku duymadan, bağışlanmasını sağlayacağını umduğum öykü budur! demiş.</p>
<p>Bedevi Hamit öyküsünü bitirince, Nüzhet, iki hükümdara ve vezire "Delilere saygı göstermek gerek, ama onları zarar vermeyecek hale de getirmeli! Bu bedevinin kafası onanlmaz derecede sakat; güzel dizelere duyarlığı ve şaşılası belleği dolayısıyla yaptığı kötülükleri bağışlayalım!" demiş. Bu sözleri duyan bedevinin yüreği öylesine rahatlamış ki, halının üzerine yığılıp kalmış. Hadımağaları onu kaldırıp götürmüşler.</p>
<p>Bedevi henüz gözden kaybolmuşken, bir ulak gelip hükümdarların önünde yere kapanmış ve "Felaketler Anası, kentin kapılarına yaklaşmış bulunuyor; ancak bir fersahlık yolu kaldı!" demiş.</p>
<p>Çoktandır bekledikleri bu haberi alınca, iki hükümdar ile vezir sevinçten kaplarına sığamaz olmuşlar ve ulağa haberin ayrıntılarını sormuşlar; o da kendilerine "Felaketler Anası kralımızın mektubunu açınca ve altında imzasını görünce, son derece sevindi; hemen o saat ve o anda, yol hazırlıklarına koyuldu ve kendisiyle birlikte yola çıkmak üzere Safiye Sultan'ı ve Kons-tantiniyye Rumları'nın en seçkinlerinden yüz savaşçı çağırdı.</p>
<p>Sonra gelişini haber vermek üzere benden öncülük etmemi istedi" demiş.</p>
<p>Bunun üzerine Vezir Dendan ayağa kalkmış ve hükümdara "İnançsız yaşlı kadının düzenleyebileceği tuzakları ve nankörlükleri bozmak yerinde olacaktır. Batılı Hristiyanlar'ın giysilerine bürünerek kılık değiştirdikten sonra onu karşılamaya gidelim; yanımıza da yine Kayseriyye'nin eski geleneklerine göre giyinmiş bin seçkin savaşçı alalım!" demiş. İki hükümdar işitip itaat ettiklerini söyleyerek onu yanıtlamışlar ve büyük vezirin kendilerine önerdiği yolda davranmışlar. Nüzhet onları bu tuhaf kılık içinde görünce "Gerçekten, sizleri daha önce tanımış olmasaydım, Frenk olduğunuza inanırdım!" demiş. Bunun üzerine saraydan çıkarıp bin savaşçının başına geçerek Felaketler Anası'nı karşılamaya gitmişler.</p>
<p>Ve bir süre sonra kadın belirmiş. Bunun üzerine Rumzan, Vezir Dendan ile Kânmekân'a "Yaşlı hainin önüne ilk kez benim çıkmama izin ver; çünkü beni zaten tanır ve benden sakınmaz!" demiş. Ve atını ileri sürmüş. Ve birkaç dakika sonra Felaketler A-nası'nın yanına ulaşmış.</p>
<p>Bunun üzerine Rumzan, hemen atından yere atlamış; yaşlı kadın da onu tanıyarak, atından aynı şekilde inip boynuna atılmış. Bunun üzerine Kral Rumzan onu kollarına almış, gözlerini gözlerine dikmiş; onu sarıp öylesine kuvvetle ve uzun süre sıkmış ki, kadın, tüm atları ürküten ve yoldaki taşları kaldırıp atlıların başlarına yağdıran müthiş bir yellenme koparmış!</p>
<p>Aynı anda, bin savaşçı, atlarını dörtnal sürerek daireyi sıklaştırmışlar ve yüz Hristiyan'a silahlarını yere atmalarını haykırmışlar; ve göz açıp kapayıncaya kadar kısa bir sürede, hepsini tutsak etmişler; Vezir Dendan da Safiye Sultan'a doğru ilerleyerek önünde saygı duruşunda bulunmuş; ve birkaç saniyede durumu kendisine açıklamış; bu sırada Felaketler Anası sımsıkı bağlanmış; sonunda mahvolduğunu anlamış ve uzun uzun giysilerine işemiş.</p>
<p>Sonra hepsi birden Kayseriyye'ye geri dönmüş; oradan da hemen Bağdat doğrultusunda yola çıkılmış; ve olaysız ve süratle oraya ulaşmışlar.</p>
<p>Bunun üzerine hükümdarlar tüm kenti ışıklandırıp süslemişler ve tellallar bağırtarak bütün halkı saray önünde toplanmaya çağırmışlar. Ve tüm meydanlar ve tüm sokaklar kadın erkek ve çoluk çocukla dolunca uyuz bir eşek, sırtında tersine bindirilmiş olarak bağlanmış Felaketler Anası olduğu halde, saray kapısından çıkmış. Başında üstüne dışkı yığılmış bir kızıl taç varmış. Önünde yürüyen bir tellal, Doğu ile Batı üzerindeki uğursuzlukların ilk nedeni olarak belirttiği alçak yaşlı kadının yaptığı başlıca kötülükleri yüksek sesle anlatıyormuş.</p>
<p>Tüm kadın, erkek ve çocuklar yüzüne tükürdükten sonra, onu ayaklarından Bağdat'ın büyük kapısına asmışlar! Ve kıçından çıkan iğrenç ruhunu İblis'e teslim eden felaket dolu pislik, efsanevi yellenmeleriyle ünlü, kurnaz, politikacı, sapık, inançsız Şava-hi Ümmül Devahi böylece can vermiş. Onun ihanetlerine karşılık Baht da ona ihanet etmiş ve onun ölümü, iman ehlinin Kons-tantiniyye'yi almasına ve gelecekte İslam'ın Doğu'daki kesin zaferine ve genişlik ve uzunluğu içinde Tanrı'nın topraklarında İslam'ın banş içinde yaşamasına yol açan olayların muştucusu olmuş!</p>
<p>Yüz Hristiyan savaşçı da kendi ülkelerine geri dönmek istemediklerinden, Müslümanlar'ın sade inançlarına kendi arzularıyla özgürce bağlanmışlar.</p>
<p>Ve hükümdarlar ile Vezir Dendan en usta kâtiplere, gelecek kuşaklara sağlam birer ibret oluştursun diye, tüm ayrıntılarıyla olayları yıllıklara geçirmeleri için emirler vermişler.</p>
<p><i>"Ve ey bahtıgüzel şah" diyerek Şehriyar'a seslenip sözünü sürdürmüş Şehrazat; "Ömer-ün-Neman'm ve iki harika oğlu Şar-kân ile Dav-ül-Mekân'ın; Ebrize Ece'nin, Sultan Talihin Kudre-ti'nin ve Sultan Nüzhet'in, Büyük Vezir Dendan'ın ve Rumzan ile Kânmekân'ın öyküleri böyleymiş!" demiş.</i></p>
<p><i>Bunun üzerine, ilk kez, Şah Şehriyar, masalları söyleyen Şehra-zat'a sevecenlikle bakarak ona "Ey Şehrazat, Allah için! Seni dinleyen şu küçük kızkardeşin, sözlerinin kulağa ne kadar hoş geldiğini ve tazelikleri içinde ne denli zevkli olduklarını söylediğinde ne kadar da haklıymış! Gerçekte, sen bana, bunca genç kızı öldürmekten dolayı pişmanlık duyurmaya başladın; ve sanırım sonunda, öbürleri gibi seni de öldürmek yolunda ettiğim yemini bana tümüyle unutturacaksın!" demiş.</i></p>
<p><i>Küçük Dünyazat da, sokulduğu halının üzerinden kalkarak "Ab-lacığım, bu öykün ne kadar hayranlık uyandırıcı idi. Nüzhet'i ve onun söylediği sözleri ve genç kızların söylediklerini ne kadar çok sevdim! Hele Felaketler Anası'nın ölümüne ne çok sevindim! Bunların hepsi harikaydı!"demiş.</i></p>
<p><i>Bunun üzerine Şehrazat, kızkardeşine bakıp gülümsemiş. Sonra da ona "Fakat, ya hayvanların ve kuşların sözlerini işitince ne diyeceksin bakalım?" demiş. Dünyazat da "Abla, sana rica ediyorum, hayvanlar ve kuşlar üzerine de bana biraz söz et! Her halde çok zevkli olacak, özellikle senin ağzından anlatılınca!" diye haykırmış. Ama Şehrazat "Tüm dostça yüreğimle! Ama efendimiz şahın buna izin vermesinden sonra ve de uykusuz kalmaya dayanabilirse!" demiş. Şah Şehriyar da, çok şaşırarak ona ”Ama hayvanlar ve kuşlar nasıl konuşabilirler? Sonra hangi dilde konuşurlar?” demiş. Şehrazat da "Sırf Arapça ve nesir ya da kafiyeli ve ölçülü olarak!” demiş. Bunu duyan Şah Şehri-yar ”Gerçekte, ey Şehrazat, senin bahtın üzerine bilmediğim bu şeyleri bana anlatmadan önce hiçbir kararda bulunmak istemiyorum. Çünkü ben bugüne kadar insan konuşmasından başkasına tanıklık etmedim; ve insanların çoğunun anlamadıkları varlıkların ne düşündüğünü öğrenmek de canımı sıkmaz!” demiş.</i></p>
<p><i>Bunun üzerine, gecenin akıp gitmekte olduğunu gören Şehrazat, Şah'a, ertesi güne kadar beklemesini rica etmiş. Şehriyar da, duymakta olduğu sabırsızlığa karşın buna uymayı yeğ tutmuş. Güzel Şehrazat'ı kollarına almış ve sabaha kadar sarmaşmışlar.</i></p>
</body>
</html>