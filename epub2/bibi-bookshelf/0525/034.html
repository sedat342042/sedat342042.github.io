<?xml version='1.0' encoding='utf-8'?>
<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="style.css" type="text/css"/>
</head>
<body>
<h1>Ama Yüz Kırk Üçüncü Gece Olunca</h1>
<p><i>Demiş ki:</i></p>
<p>Emir Kânmekân bu hiç beklenmedik haberi işitince, sadık yoldaşı Sabah'a dönmüş ve sakin bir sesle ona "Görüyor musun, ey Sabah, her şey saptanan zamanda yerine ulaşıyor. Haydi kalk bakalım! Bağdat'a gidiyoruz!" demiş.</p>
<p>Bu sözleri duyunca, ulak, yeni hükümdarının karşısında bulunduğunu anlamış ve hemen yere eğilerek Sabah ve zenci kadının yaptığı gibi önünde toprağı öpmüş. Kânmekân da, zenci kadına "Sen de benimle birlikte Bağdat'a geleceksin. Orada benim için bu çöl öyküsünü tamamlarsın!" demiş. Sabah da "Öyleyse, ey Şah'ım, bana izin ver de, senin gelişini Vezir Dendan'a ve Bağdat halkına bildirmek için ben önden gideyim!" demiş. Kânme-kân da, ona bu izni vermiş. Sonra, getirdiği iyi haberden dolayı ulağı ödüllendirmesi için, armağan olarak üç yıl boyunca savaşıp ele geçirdiği tüm çadırları, tüm hayvanları ve tüm köleleri ona terk etmiş. Sonra, bedevi Sabah önde, bir deveye tünemiş zenci kadın ardında olduğu halde, atı Kaatul'un tırıs bir gidişiyle Bağdat'a doğru yol almış.</p>
<p>Emir Kânmekân, sadık yoldaşı Sabah'ın kendinden bir gün önce Bağdat'a ulaşmasını sağlayacak şekilde geride kalmaya dikkat ettiğinden Sabah, kente ulaşınca verdiği haberler tüm Bağdat kentini birkaç saat içinde heyecana boğmuş. Kentte oturanların hepsi ve tüm ordu, Vezir Dendan başta olmak üzere, üç komutan: Rüstem, Türkeş ve Behrimen ile birlikte, kentin kapılarından dışan çıkarak sevdikleri ve artık görmekten umut kestikleri Kânmekân'ın gelişini görmek üzere beklemeye koyulmuşlar; ve Ömer-ün-Neman'ın neslinin refah ve utkusu için dileklerde bulunmuşlar.</p>
<p>Emir Kânmekân da atı Kaatul'un tırıs gidişiyle gelirken, görülür görülmez, hükümdarları olarak, ona alkış tutan binlerce kadın ve erkeğin sevinç ve yakarma çığlıkları tüm gökyüzüne yükselmiş. Vezir Dendan da, yaşlı olmasına karşın, çeviklikle yere atlamış ve birçok hükümdarın mirasçısı olan genç emiri karşılamak ve önünde sadakat yemini etmek üzere öne çıkmış. Sonra hep birlikte Bağdat'a girmişler; bu sırada hatırı sayılır bir kalabalığın çevrelediği devenin üzerinde zenci kadın sürekli öyküler anlatıyormuş.</p>
<p>Kânmekân'ın saraya ulaşınca yaptığı ilk iş, hükümdarlarının anısına en çok bağlı olan büyük Vezir Dendan'ı, sonra da Rüstem,</p>
<p>Türkeş ve Behrimen emirleri kucaklamak; ikinci işi de gidip sevinçten hıçkırıklara boğulmuş olan annesinin elini öpmek olmuş; üçüncü iş olarak da annesine "Anneciğim, söyle bana lütfen, benim sevgili yeğenim Talihin Kudreti ne haldedir?" demiş. Annesi de ona, "Yavrum, sana bu konuda cevap verecek durumda değilim; çünkü seni yitireliden beri, senin yokluğunun acısından başka bir şey düşünmedim!" diyerek yanıtlamış. Kânmekân da "Sana yalvarırım anneciğim, ondan ve halam Nüzhet'ten haberler getir bana!" demiş. Bunun üzerine annesi çıkıp Nüzhet'in ve kızı Talihin Kudreti'nin bulunmakta oldukları daireye gitmiş; ve onlarla birlikte Kânmekân'ın beklemekte olduğu salona gelmiş. Ve o anda büyük bir sevinç ortalığı kaplamış ve binlercesi arasında şunların da bulunduğu en güzel şiirler söylenmiş:</p>
<p><i>Ey sevgilinin dudakları üzerindeki incilenmiş gülüş, inciler üzerinde su gibi akan gülüş!</i></p>
<p><i>Sevgililerin yanakları! Tanımadığınız öpüşler mi kalmıştır, ipeksi duyuşlarla okşayışlar mı?</i></p>
<p><i>Sabahleyin dağınık saçların okşayışları, kıpırdayan bir dolu parmağın okşayışları!</i></p>
<p><i>Ve sen, ateşten çıkmış çelik gibi parlak kılıç, durmak bilmez kılıç, gecenin kılıcı...</i></p>
<p>Böylece, mutlulukları Tanrı'nın lütfuyla son sınırına ulaşınca, artık söylenecek bir şey kalmamış. Ve artık, Ömer-ün-Neman'ın ardıllarının yaşadığı yerlerden uzaklaşan felaket, tüm düşmanlarının başına üşüşmüş!</p>
<p>Gerçekten, Şah Kânmekân, bir kez, eşi olmuş bulunan Talihin Kudreti'nin kollarında uzun mutluluk ayları geçirdikten sonra, bir gün, büyük Vezir Dendan'ı, tüm emirlerini, birlik komutanlarını ve devletin ileri gelenlerini biraraya getirmiş; ve onlara "Babalarımızın kanının öcü henüz alınmadı ve artık bunun zamanı gelmiştir! İşittim ki, Afridonyos ölmüş, Kayseriyye hükümdarı Nardobyos ölmüş. Ama yaşlı Felaketler Anası henüz yaşamakta. Ve savaşçılarımızın dediklerine bakılırsa, tüm Rum ülkelerini yöneten ve bu ülkelerin işlerini düzenleyen oymuş. Kayseriy-ye'de de yeni kral, Rumzan adını taşıyan ve anası babası belirsiz biriymiş.</p>
<p>Dolayısıyla, ey siz hepiniz, benim savaşçılarım, inançsızlara karşı savaşımız yarından tezi yok başlayacaktır! Ve barış ve dua üzerine olası Peygamberimiz'in anısı üzerine yemin ederim ki, bu felaket saçan yaşlı kadının yaşamına son vermedikçe ve savaş alanlarında ölmüş bunca şehidimizin öcünü almadıkça, kentimiz Bağdat'a dönmeyeceğiz!" demiş.</p>
<p>Orada bulunanların hepsi, uygun görüş bildirmişler. Ve ertesi günden başlayarak ordu, Kayseriyye üzerine sefere çıkmış.</p>
<p>Düşman kentinin duvarları dibine geldiklerinde ve bu inançsız kentte her şeyi ateşe ve kana boğmaya hazır bir durumda bulundukları sırada; Şah'ın çadırına doğru bir kral oğlundan başkası olmadığını düşündürtecek kadar güzel bir delikanlının, ardında yüzü örtülü ve saygın tavırlı bir kadınla birlikte geldiğini görmüşler. Tam o sırada, Şah'ın çadırında Vezir Dendan ve iman ehlinin ordusuyla birlikte gelmiş bulunan ve yolculuğun yorgunluğuna alışık olan Kânmekân'ın halası Nüzhet Sultan toplanmış bulunuyormuş.</p>
<p>Genç adam ile kadın, huzura çıkmak istemişler, onlara hemen izin verilmiş. Ama henüz içeri girdikleri sırada Nüzhet, bir feryat koparmış ve bayılmış; kadın da büyük bir feryat koparmış ve o da bayılmış. Ve yeniden kendilerine geldiklerinde, birbirlerinin kollarına atılarak öpüşmüşler. Zira bu kadın, Ebrize Ece'nin eski kölesi sadık Mercane'den başkası değilmiş.</p>
<p>Sonra Mercane, Şah Kânmekân'a dönmüş ve ona "Ey Şah, görüyorum ki, boynunda parlak ve yuvarlak, değerli bir mücevher taşıyorsun; Nüzhet Sultan da benzeri bir mücevheri boynuna asmış. Biliyorsunuz ki, Ebrize Ece de bunların üçüncüsüne sahipti. İşte bu üçüncü mücevher burada!" demiş. Ve sadık Mercane, kendisiyle birlikte içeri giren genç adama dönerek onun boynunda asılı bulunan üçüncü mücevheri göstermiş; sonra gözleri neşeden şimşek gibi parlayarak "Ey Şah ve sen Nüzhet Sultanım, bu genç adam, benim bahtsız sultanım Ebrize Ece'nin oğludur. Ve doğduğundan beri onu ben yetiştirdim. Ve o, kendisi, beni dinleyen ey sizler, Kayseriyye'nin şimdiki kralı, Ömer-ün-Ne-man'ın oğlu Rumzan'dır. Dolayısiyle, ey Nüzhet Sultan, senin de kardeşindir ve ey Şah Kânmekân, senin de amcandır!" diye haykırmış.</p>
<p>Mercane'nin bu sözlerini duyan Şah Kânmekân ve Nüzhet ayağa kalkmışlar ve neşeden gözyaşları dökerek genç kral Rumzan'ı kucaklamışlar; Vezir Dendan da aynı şekilde, efendisi Tanrı'nın sonsuz rahmetine kavuşası Şah Ömer-ün-Neman'ın oğlunu kucaklamış. Sonra, Şah Kânmekân, Kayseriyye Kralı Rumzan'a "Söyle bana, ey babamın kardeşi, sen ki bir Hristiyan ülkesinin hükümdarısın; ve Hristiyanlar arasında yaşıyorsun! Sen de Nas-rani oldun mu?" diye sormuş. Ama Kral Rumzan elini uzatmış ve şahadet parmağını kaldırarak "Lâ İlahe ili'Allah ve Muham-meden Resul'ûllah!" diye haykırmış.</p>
<p>Bunun üzerine, Kânmekân'ın, Nüzhet'in, Vezir Dendan'ın sevinçleri sonsuz olmuş ve "Kendisini tanımış olanları biraraya getirdiğinden ötürü Tann'ya şükürler olsun!" diye haykırmışlar. Sonra Nüzhet "Ama sen, Tanrı'yı ve yalvacını<a id="footnote10" href="bookmark.html#bookmark10"><sup>10</sup></a> tanımayan bunca inançsız arasında nasıl oldu da doğruyu bulabildin?" diye sormuş. O da "Bizim inancımızın sade ve hayran olunacak ilkelerini bana öğreten, iyi yürekli Mercane'dir! Zira kendisi vaktiyle Bağdat'ta babamın sarayında kaldıkları sırada annem Ebrize ile birlikte Müslüman olmuştu. Böylece Mercane, doğduğum sırada beni alarak yetiştiren ve her bakımdan annelik eden kişi olmaktan öte, bahtı hükümdarların hükümdarı Tanrı'nın ellerinde bulunan gerçek bir Müslüman yapan kişi oldu!" demiş.</p>
<p>Bu sözleri işitince, Nüzhet, Mercane'yi, oturmakta olduğu halı üzerine, yanı başına oturtmuş ve bundan sonra onu bir hemşire saymış.</p>
<p>Kânmekân'a gelince, amcası Rumzan'a "Ey amcam, büyük oğu-lun hukukuna göre, İslam İmparatorluğu'nun tacı senin hakkın-dır. Şu andan başlayarak ben kendimi senin sadık uyruğun saymaktayım" demiş. Ama, Kayseriyye Kralı, "Ey yeğenim, Allah ne yaparsa güzel yapar! Tanrı'nın düzenlediği bir düzeni sarsabilecek bir öneriyi kabul etmeyi düşünmeye nasıl cesaret edebilirim?" demiş. O sırada araya giren büyük Vezir Dendan, "Ey şahlarım, en doğru fikir, ikiniz de şahlığınızı elde bulundurarak her birinizin bir gün, sırayla, hükmetmenizdir!" demiş. Onlar da "Senin fikrin harika, ey babamızın saygın veziri!" diye yanıt vermişler.</p>
<p><i>Anlatısının burasında, Şehrazat, günün belirdiğini görerek yavaşça susmuş.</i></p>
</body>
</html>