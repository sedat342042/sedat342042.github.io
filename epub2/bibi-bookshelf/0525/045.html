<?xml version='1.0' encoding='utf-8'?>
<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="style.css" type="text/css"/>
</head>
<body>
<h1>Ama Yüz Elli Dördüncü Gece Olunca</h1>
<p><i>Demiş ki:</i></p>
<p>Dudaklarını, dostunun dudaklarının bardakta dokunduğu yere değdirerek içmiş. O sırada, çalgının telleri, çalgıcıların parmaklarının dokunuşuyla titriyorlarmış. Şems-ün-Nehar da, biraz daha pesten<a id="footnote23" href="bookmark.html#bookmark23"><sup>23</sup></a> bir sesle bir şarkı daha söylenmesi için yine kızlardan birine işarette bulunmuş. Genç köle de, hafifçe şu şarkıyı mırıldanmış:</p>
<p><i>Evet... Yanaklarım durmadan gözlerimin sarhoşluğuyla kızarıyor.</i></p>
<p><i>Evet... Dudaklarımı ıslatan bardak, sakinin şarabından çok, gözyaşlarımla dolu.</i></p>
<p><i>Vallahi! Ey kalbim, sen yine de bu karışık içkiyle boğul! Sana, gözlerimden kaçan ruhumun artıklarını geri getirsin diye!<a id="footnote24" href="bookmark.html#bookmark24"><sup>24</sup></a></i></p>
<p>O anda, Şems-ün-Nehar, şarkıların dokunaklı notalarıyla başının döndüğünü duyumsamış ve ardında oturan kadınların birinden bir ut alarak ve gözlerini yarı yarıya kapatarak şu hayranlık verici dizeleri okumuş:</p>
<p><i>Ey gözlerinin ışığı! Ey bir genç dişi ceylanın güzelliği! Sen uzaklaşırsan eğer, ben ölürüm! Sen yaklaşırsan, sarhoş olurum! Böylece yanarak yaşarım ve duyarak sönerim.</i></p>
<p><i>Nefesinin soluğundan kokulu meltem doğar; çöl akşamları da ondan aldığı güzel kokularla dolar; neşeli hurmalar altındaki ılık akşamlar! Dikkat et! Ey ona dokunup sarhoş olan meltem! Dudaklarının gülüşünden ve yanaklarının gamzelerinden aldığın buseyi kıs-</i></p>
<p><i>kanıyorum! Çünkü senin okşayışın, tüm bedenini titreten bir zevktir!</i></p>
<p><i>İnce giysiler altındaki karnının kokulu yasemin cildi, bir aytaşı kadar sütümsü cildinin yasemini!</i></p>
<p><i>Tükürük! Ey ağzının sevdiğim tükürüğü ve ey pembe dudaklarının çiçek açmış goncaları!<a id="footnote25" href="bookmark.html#bookmark25"><sup>25</sup></a></i></p>
<p><i>Ey kalbim! Kıymetli taşlar kadar değerli bedeninin kıvrımlarında yolunu şaşırmışsın sen! Kolla kendini! Aşk oklarını sana doğru çevirmiş, yolunu gözlüyor!</i></p>
<p>Ali İbn-i Bekkar ve Ebül-Hasan İbn-i Tahir, Şems-ün-Nehar'ın bu şarkısını işitince, neredeyse kendilerinden geçip bayılacaklarmış; sonra zevkten titreyerek alışılmadık bir derinlik taşıyan bir feryatla "Allah!" diye haykırmışlar; sonra da gülüp ağlamışlar; ve Emir Ali, heyecanının doruğuna ulaşarak eline bir ut alıp Ebül-Hasan'a vermiş ve kendisi şarkı söylerken eşlik etmesini rica etmiş. Bunun üzerine gözlerini kapamış ve başını eğip eline yaslayarak ve alçak sesle, ülkesinin şu şarkısını söylemiş:</p>
<p><i>Dinle ey Sâki!</i></p>
<p><i>Sevdiceğim o denli güzeldir ki, tüm kentlerin sahibi olsam, düşman yanaklarının üzerindeki güzellik damlasına dudaklarımla sadece bir kez dokunmak için hepsini armağan ederdim!</i></p>
<p><i>Yüzü öylesine güzeldir ki, ben'i fazla geliyor! Çünkü bu yüz kendine özgü güzelliğiyle o denli güzeldir ki, ne güllerin ne de ayva tüylerinin ona yeni bir büyü katması mümkündür!</i></p>
<p>Ve bu şarkı Emir Ali İbn-i Bekkar tarafından duyulmadık güzellikteki bir sesle okunmuş. Ve tam bu şarkının biteceği sırada, Şems-ün-Nehar'ın gözde kölesi titreyerek ve şaşkın bir halde içeri girmiş ve Şems-ün-Nehar'a "Ey hanımım, Mesrur, Afif ve sarayın öteki hadımağaları kapıda bulunuyor ve seninle görüşmeyi diliyorlar!" demiş.</p>
<p>Bu sözleri işiten genç Ali ve Ebül-Hasan ve tüm esireler, çok heyecanlanıp hepsi yaşamları için korkuya düşmüş. Ama tek başına sakin kalmış olan Şems-ün-Nehar, rahat bir gülüşle gülmüş ve hepsine birden "Rahat olun ve işi bana bırakın!" demiş. Sonra da sadık cariyesine "Git Mesrur'u, Afifi ve diğerlerini, onları durumlarına uygun olarak ağırlamamız için hazırlanmak üzere zaman bağışlamalarını söyleyerek oyala!" demiş. Sonra da cari-yelerine salonun tüm kapılarını kapamalarını ve büyük perdeleri özenle çekmelerini buyurmuş. Bunlar yapılınca, Emir Ali ile Ebül-Hasan'ı salondan ayrılmamaya ve hiçbir şeyden korkmamaya çağırmış; sonra ardında bütün şarkıcılar olduğu halde, bahçeye açılan kapıdan geçerek salondan dışarı çıkmış; ve ardından kapıyı kapattırmış; sonra ağaçların altına doğru ilerleyerek oraya taşıtmaya özen gösterdiği bir tahta oturmuş. Orada bitkin ve yorgun bir edayla oturmuş, esire kızlardan birini çağırarak bacaklarını ovmasını, ötekilere de, oradan uzaklaşmalarını buyurmuş; sonra da genç bir zenci esireyi Mesrur'a ve öteki ha-dımağalarına kapıyı ivedi olarak açtırmaya yollamış.</p>
<p>Bunun üzerine Mesrur, Afif ve yirmi hadımağası, ellerinde yalın kılıçlar ve bellerinde geniş kemerlerle ilerlemişler ve yerlere kadar eğilip gözdeyi büyük saygı gösterileriyle selamlamışlar. Şems-ün-Nehar da "Ey Mesrur, Allah'tan hayırlı haberler getirmiş olmanı dilerim!" demiş. Mesrur da "İnşallah! Ey hanımım!" diyerek yanıt vermiş. Sonra gözdenin tahtının yanına yaklaşarak ona "Emir-ül-Müminin barış dileklerini yolladı ve seni görmeyi çok arzuladığını bildirdi! Ve bugünün onun için neşe dolu ve herkes için kutsanmış bir gün olduğunun kendisine bildirildiğini bilmeni istedi; ve bugünü, tümüyle hoş sonuçlanması için senin yanında bitirme arzusunu gösterdi. Ama ilkin bu konudaki düşüncelerini ve senin saraya gitmenin mi, yoksa kendisinin buraya gelmesinin mi uygun olacağı üstüne görüşlerini öğrenmek istedi!" demiş.</p>
<p>Bu sözleri duyan güzel Şems-ün-Nehar ayağa kalkmış ve yerlere kadar eğilmiş ve halifenin arzusunu bir emir saydığını göstermek için toprağı öpmüş ve "Ben Emir-ül-Müminin'in itaatkâr ve mutlu kölesiyim. Bundan dolayı senden rica ediyorum Mesrur, efendimize onu ağırlamaktan ne denli memnun olacağımı ve onun teşrifiyle bu sarayın ne denli aydınlanmış olacağını kendisine bildir!" demiş.</p>
<p>Bunun üzerine baş hadımağası ve maiyeti çekilmek için acele etmişler ve Şems-ün-Nehar, hemen salona koşarak orada sevgilisini bulmuş ve gözlerinde yaşlarla onu bağrına basmış ve tatlı bir edayla öpmüş; sonra da hiç istemediği halde ona veda etmek zorunda olduğu için ne denli üzüldüğünü bildirmiş. Ve ikisi de birbirlerinin kollarında ağlamaya başlamışlar. Emir Ali de sonunda sevdiceğine "Ey hanımım, lütfen! Bırak beni, bırak da seni sarayım, seni bağrıma basayım ve tapılası dokunuşunu duyayım; çünkü ayrılığın uğursuz saati gelip çattı! Senin bu sevgili dokunuşunu etimde saklayacağım, anısını da ruhumda! Uzakta iken bu benim için bir teselli ve mahzunluğumda bir tatlılık olacak!" demiş. Kız da "Ey Ali, Vallahi! Hüznün dokunacağı kişi sadece benim! Ben ki, bu sarayda, sadece senin hatıranla var olacağım! Sen ey Ali, oyalanmak için çarşılarda dolaşırsın ve sokaktaki küçük kızlar ve diğerleri senin içindir! Onların zarafeti ve çekik gözleri sana sevdiceğin üzüntülü Şems-ün-Nehar'ı unutturur; ve billur bileziklerinin tıkırtısı belki de görüntümü bile gözlerinden silecektir! Ey Ali! Artık bundan sonra acımın patlayışlarına nasıl dayanabilecek ve boğazımda haykırışları nasıl boğabileceğim ve onların yerine Emir-ül-Müminin'in buyuracağı şarkıları nasıl yerleştirebileceğim? Dilim nasıl olacak da uyumlu notaları söyleyecek, sönen ruhumu sadece sen canlandırabile-cekken, onları gülerek şarkıya dökeceğim? Yanımda oturduğun yere gözümü dikerek bakışlarımla seni nasıl arayıp duracağım, ey Ali! Ve özellikle, can vermeden, Emir-ül-Müminin'in bana sunacağı bardağı dudaklarıma götürüp onunla nasıl paylaşacağım? Kuşkusuz, onu içmekle, acımasız bir zehir kanıma karışacak! O zaman da, ölüm, bana çok yeğni<a id="footnote26" href="bookmark.html#bookmark26"><sup>26</sup></a> gelecek!" diyerek yanıtlamış.</p>
<p>Ebül-Hasan İbn-i Tahir, onlara sabır dileyerek teselli etmekte olduğu sırada, sırdaş esire koşup gelerek Halife'nin yaklaşmakta olduğunu hanımına bildirmiş.</p>
<p>Bunun üzerine Şems-ün-Nehar, âşığını son bir kez öpecek zamanı ancak bulmuş ve sırdaşına "Konuklarımızı çabucak bir yandan Dicle'ye, öte yandan bahçeye bakan geçide götür! Ortalık kararınca, nehir yakasından gizlice dışarı çıkarırsın!" demiş. Ve bu sözleri söyleyerek Şems-ün-Nehar, onu boğmak üzere olan hıçkırıklarını yutmuş ve öte yakadan gelmekte olan halifeyi karşılamak üzere koşmuş. Genç esire, Emir Ali ile Ebül-Hasan'ı söz konusu geçide götürmüş ve onlara güven verip arkalarından</p>
<p>kapıyı dikkatlice kapattıktan sonra oradan ayrılmış. İki genç orada koyu bir karanlık içinde kalmışlar; ama aradan biraz zaman geçince pencerenin kepenkleri arasından büyük bir ışığın parıldadığını görmüşler; yaklaştıkça bunun bir kafile oluşturan yüz genç siyah kölenin ellerinde taşıdığı meşalelerden geldiğini anlamışlar; bu yüz genç köleyi, saraydaki kadınların muhafızı olan yüz yaşlı hadımağası izliyor ve her biri de elinde birer yalın kılıç taşıyorlarmış; ve onların ardında da, yirmi adım geriden aya benzer yirmi genç beyaz cariyenin arasında Halife Harun Reşit varmış.</p>
<p>Halife, önünde Mesrur olduğu halde ilerlemiş; sağında baş hadımağası Afif, solunda ikinci hadımağası Vasıf varmış. Ve aslında, kendiliğinden son kertede görkemli ve yakışıklı olduğu kadar, kölelerin tuttuğu meşalelerin ışığı ve saraylı kadınların mücevherlerinden yansıyan parıltıyla büsbütün görkemli görünü-yormuş! Ve böylece, esirelerin birdenbire çalmaya koyulduğu çalgıların sesi duyulurken, Halife, kendisine saygı göstermek üzere yerlere kadar eğilmiş bulunan Şems-ün-Nehar'ın yanına gelmiş; ve çabucak elini uzatarak onu ayağa kaldırmış ve tuttuğu elini dudaklarına götürmüş; sonra da kendisini görmekten dolayı mutlu, ona "Ey Şems-ün-Nehar, saltanat kaygıları uzun zamandır gelip seni görmeme engel oldu! Ama Tanrı bu akşam, gözlerimin senin güzelliğinle mutlanması için bana firsat verdi!" demiş. Sonra gidip gümüş tahtın üzerine oturmuş, gözdesi de önünde oturarak yer almış; yirmi cariye de birileri diğerlerinden eşit aralıkla yerleşerek ikisinin yöresinde bir daire oluşturmuşlar. Çalgı çalanlara ve şarkı söyleyenlere gelince, gözdenin hemen yanında yer alarak bir başka topluluk oluşturmuşlar; yaşlı ve genç hadımağaları da, âdet olduğu üzere, uzaklaşıp yanar haldeki meşaleleri ellerinde tutarak ağaçların altında yer almışlar; böylece Halife'nin zevklerini daha rahatça doyurmasını sağlamışlar.</p>
<p>Hepsi birden oturup herkes kendi yerini aldıktan sonra, Halife şarkıcılara işaret etmiş ve hemen içlerinden biri, ötekilerin eşliğinde, Halife'nin kendisine okunan tüm gazeller içinde uyumunun güzelliği ve son bölümündeki zengin havasından ötürü yeğlediği ünlü bir gazeli okumaya başlamış:</p>
<p><i>Sabahın âşık şebnemleri yarı açık çiçekleri ıslatır ve güney rüzgârı saplarını iki yana sallar! Ama yavrum senin gözlerin...</i></p>
<p><i>Senin gözlerin, yavrucuğum, dudaklarımın kadehini doldurarak uzun uzadıya kandıran saydam kaynaktır. Ve ağzın... ey genç dost, ağzın: Arıları kıskandıran bir tükürüğü barındıran inciden kovandır!</i></p>
<p>Ve bu harika dizeler tutkulu bir sesle okunduktan sonra, şarkıcı susmuş. Bunun üzerine Şems-ün-Nehar, Emir Ali'ye olan aşkını bilen sırdaşı gözde cariyesine bir işaret yapmış; o da ayrı bir makam üzre Halife'nin gözdesinin Ali İbn-i Bekkar'a olan gönülden duygularına pek uyan şu dizeleri okumuş:</p>
<p><i>Genç bedevi kız, yolunda yakışıklı bir atlıya rastlayınca, yanakları kızarır! Tıpkı Arabistan'da yetişen defne çiçeği gibi...</i></p>
<p><i>Ey serüveni seven bedevi kızı, yanağına renk veren ateşi söndür! Ruhunu, onu yakıp bitirmek için doğan bir tutkudan sakın! Kendi çölünde kaygısız yaşa, çünkü aşkın acıları yakışıklı atlıların sunuşlarıdır!</i></p>
<p>Güzel Şems-ün-Nehar bu şarkıyı işitince, öylesine büyük bir heyecana kapılmış ki, oturduğu yerde sarsılmış ve hemen yardımına koşan cariyelerinin kollarında bayılmış. Bir pencereye sokulmuş, arkadaşı İbn-i Tahir ile birlikte içeriye bakarlarken, bu durumu gören Emir Ali de, içtenlikli bir acıyla öyle sarsılmış...</p>
<p><i>Anlatısının burasında Şehrazat, günün belirdiğini görmüş ve yavaşça susmuş.</i></p>
</body>
</html>