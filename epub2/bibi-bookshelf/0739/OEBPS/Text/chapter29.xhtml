<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter29">
  <div class="copy">
    <h1 class="calibre10">Yirmi dokuzuncu bölüm</h1>

    <p class="calibre11">Hiç dans etmeden de yaşanabilir. Birçok gencin, hiç dans etmeksizin uzun zaman yaşadıkları ve ne bedence ne de kafaca zarara uğradıkları görülmüş şeydir. Gelgelelim dansa bir kez başlandıktan sonra, müziğe uyarak hareket etmenin tadı bir kez alındıktan sonra, yine de dans etmek istemeyen gençler pek ağırcanlı, ağırkanlı gençler olsalar gerektir.</p>

    <p class="calibre11">Frank Churchill, Highbury’de bir kez dans etmişti ya, gene dans etmek için can atıyordu. Mr. Woodhouse’la Emma’nın Randalls Köşkü’nde yemek yedikleri bir akşam, genç erkek köyde bir balo vermek fikrini ortaya fırlattı. Emma böyle bir eğlenceye çoktan hazırdı. Miss Woodhouse’un ne güzel dans ettiğini herkese bir kez daha göstermek... Miss Woodhouse’la Mr. Frank Churchill’ in ne sevimli bir çift oluşturduklarını herkesin ağzından gene işitmek... Jane Fairfax’ten hiç değilse bir konuda geri kalmadığını göstermek... Hatta salt dans etmiş olmak için dans etmek... Bunlar çekici hayallerdi. Frank Churchill’le birlikte ilkin içinde bulundukları salonu, kaç kişi alabileceğini hesaplamak için adımladılar, sonra öbür salonun boyunu ölçtüler, çünkü Mr. Weston’ın, “İkisi de tam tamına aynı boydadır,” diye ısrar etmesine karşın, bunun birazcık daha büyük olmasını umuyorlardı.</p>

    <p class="calibre11">Genç Frank’in ilk önerisi: Colelarda başlayan dansın Randalls’ta bitmesi, aynı kişilerin çağrılması ve aynı çalgıcının tutulması fikri, hemencecik onayla karşılanmıştı. Mr. Weston öneriye keyifle katılmış, Mrs. Weston da, herkes dans etmek istediği sürece piyano çalmaya gönülden razı olmuştu. Bundan sonra sıra, gecede kimler bulunacağını tam olarak hesaplamaya gelmişti.</p>

    <p class="calibre11">Frank, “Sizle Miss Smith ve Miss Fairfax, üç, sonra iki Gilbert kardeşler eder beş,” diye sayıp duruyordu. “Genç Cox, babam ve ben, bir de Mr. Knightley. Evet, keyifli bir gece için bu kadarı yeterli. Siz, Miss Smith ve Miss Fairfax, üç; iki Miss Cox, eder beş. Beş çift için de burası geniş sayılır.”</p>

    <p class="calibre11">Gelgelelim çok geçmeden biri, “İyi, hoş ama gerçekten beş çift burda rahat edebilir mi?” diye sordu. “Hiç sanmıyorum.”</p>

    <p class="calibre11">Bir başkası, “Aslında beş çift için dans daveti vermeye değmez,” dedi. “Bir düşünürseniz, beş çiftçik nedir ki? Beş çift için <em class="calibre2">çağrı</em> çıkarılmaz. Ancak durduk yerde, kendiliğinden ortaya çıkan bir eğlence olarak düşünülebilir.”</p>

    <p class="calibre11">Birisi <em class="calibre2">Miss</em> Gilbert’in ağabeylerini ziyaret etmesinin beklendiğini, onun da ötekilerle birlikte çağrılması gerektiğini söyledi. Bir başkasına sorarsanız, geçen gece kaldıran olsaymış <em class="calibre2">Mrs.</em> Gilbert de seve seve dans edermiş! “Cox kardeşlerin ikincisini de çağıralım,” diyen oldu.</p>

    <p class="calibre11">En sonunda Mr. Weston, mutlaka çağrılması gereken bazı kuzenleriyle, çağrılmazsa ayıp olacak çok eski bir dostunu ileri sürünce ortada en az on çift olacağı kesinleşti ve bundan sonra bunca insanın nereye sığdırılabileceği sorunuyla ilgilenildi.</p>

    <p class="calibre11">Salon kapıları tam karşılıklıydı. Bunlar açılıp iki salon birden kullanılsa ve aradaki koridordan yararlanılsa olmaz mıydı? Şimdilik en iyi öneri buydu ama birçoğunun daha iyi bir çözüm istemesini önleyecek kadar kusursuz değildi. Emma bunun kullanışsız olacağını düşünüyor, Mrs. Weston yemek sorunu yüzünden kaygılanıyor, Mr. Woodhouse ise fikre sağlık sorunları açısından ciddilikle karşı çıkıyordu. Daha doğrusu bu onu öylesine üzüyordu ki vazgeçmek zorunda kaldılar.</p>

    <p class="calibre11">“Yok, hayır, hastalığa çağrı çıkarmak olur bu. Emma’nın böyle yerde dans etmesine izin veremem. Emma dayanıksızdır. İyice soğuk alır sonra. Zavallı Harrietçik de öyle. Hepiniz de öyle! Mrs. Weston, böyle bir çılgınlıktan söz edilmesine izin vermeyin. Hepiniz yatar kalırsınız, lütfen konuşturtmayın bu konuyu.” Sesini alçaltarak, “Bu genç adam çok düşüncesiz biri. Babasına söylemeyin ama bu çocukta pek iş yok, galiba. Kapıları açıp açıp duruyor, sonra da kapamayı akıl bile etmeden öyle, açık bırakıyor. Cereyan yapacağını hiç düşünmüyor. Niyetim onu sana kötülemek değil, ama gerçekten pek iş yok bu çocukta.”</p>

    <p class="calibre11">Mrs. Weston bu suçlamaya çok üzüldü. Bunun önemini bildiği için, kötü izlenimi gidermek için elinden geleni yaptı. Artık bütün kapılar kapatılmış, koridor fikrinden cayılmış, gene ilk tasarıya, yani yalnızca içinde bulundukları salonda dans etme fikrine dönülmüştü. Frank Churchill öylesine uyumlu ve iyi niyetliydi ki bir çeyrek saat önce beş çift için bile yetersiz sayılan yerin şimdi on çift için yetip de artacağını kanıtlamaya çalışıyordu.</p>

    <p class="calibre11">“Burnumuz pek büyümüştü, yer konusunu gereksiz abarttık. On çift de burada pekâlâ dans eder.”</p>

    <p class="calibre11">Emma buna tam katılmıyordu. “Sıkışık olur, fena halde sıkışık,” dedi. “Şöyle dönecek yer bile bulamadan dans etmekten daha tatsız ne olabilir?”</p>

    <p class="calibre11">Frank Churchill ciddilikle, “Çok doğru,” diye karşılık verdi. “Çok tatsız.” Gene de salonu arşınlamaktan ve “On çift buraya pekâlâ sığabilir,” sonucuna varmaktan vazgeçmiyordu.</p>

    <p class="calibre11">Emma, “Yok, yok, mantıksız konuşuyorsunuz,” dedi. “O kadar yakın yakına dans etmek korkunç olur. Kalabalıkta dans etmek kadar keyiften, eğlenceden uzak bir şey olamaz, hele küçük bir odaya sıkışmış bir kalabalık!”</p>

    <p class="calibre11">Frank Churchill, “Yadsımak olanaksız,” dedi. “Bütünüyle size katılıyorum. Küçük bir odaya sıkışmış bir kalabalık! Miss Woodhouse, birkaç sözcükle resim çizmek yeteneği var sizde. Nefis, cidden nefis! Şu var ki, planı buralara kadar getirmişken vazgeçmeye insanın içi razı olmuyor. Babam da düş kırıklığına uğrayacaktır. Yani kısacası, bilmem ama, on çift bu salonda rahatça dans eder gibime geliyor hâlâ.”</p>

    <p class="calibre11">Emma onun iltifatının biraz zorlama olduğunun, onun aslında kendisiyle dans etme zevkini kaçırmaktansa karşı çıkmayı yeğ tuttuğunun ayırdındaydı. Bu yüzden iltifatı benimseyip geri kalanı bağışladı. Onunla evlenmek niyetinde olsaydı biraz duralayıp onun bu tercihinin değerini ve mizacının niteliğini anlamaya çalışmak yararlı olabilirdi, ama yürüttükleri tanışlığın ölçüleri içinde genç adam yeterince hoş ve sevimli sayılırdı.</p>

    <p class="calibre11">Ertesi gün daha öğle olmadan Frank Churchill gene Hartfield’in kapısını çaldı. İçeri girerken öyle ağzı kulaklarındaydı ki dans tasarısının sürmekte olduğu belliydi. Genç adam daha iyi bir tasarıyı bildirmeye gelmişti.</p>

    <p class="calibre11">Hemencecik, “Sevgili Miss Woodhouse,” diye söze başladı. “Umarım dans etme hevesiniz babamın küçücük salonlarının dehşetinden ürküp kaçmamıştır. O konuda yeni bir öneri getiriyorum, babamın bir fikri... uygulanmaya konmak için yalnızca sizin onayınızı bekliyor. Randalls’ta değil de Crown Hanı’nda verilecek balonun ilk iki dansıyla beni onurlandırmanızı umabilir miyim?”</p>

    <p class="calibre11">“Crown Hanı mı?”</p>

    <p class="calibre11">“Evet. Siz ve babanız bir sakınca görmezseniz, ki görmezsiniz sanıyorum, babam, dostlarının nezaketine güvenerek, onları orada ağırlamasına izin vereceklerini umuyor. Onları orada daha rahat ettirteceğine ve tıpkı Randalls’taki kadar candan karşılayacağına söz veriyor. Babam akıl etti bunu. Sizin onaylamanız koşuluyla Mrs. Weston da hiçbir sakınca görmüyor. Hepimiz aynı düşüncedeyiz. Biliyor musunuz, siz çok ama çok haklıydınız. Randalls’ın hangi salonunda olursa olsun, on çift olarak dans etmek çekilmezdi, doğrusu. Resmen feci! Haklı olduğunuzu hep biliyordum, ama ne yapıp yapıp bir onay koparma derdindeydim işte. Bu plan eskisinden daha iyi değil mi şimdi? Onaylıyorsunuz... onaylıyorsunuz, değil mi?”</p>

    <p class="calibre11">“Mr. ve Mrs. Weston sakınca görmediklerine göre bu plana kimse karşı çıkamaz, sanırım. Bence çok yerinde bir plan, ben de şahsen sevinerek gelirim. Balomuz için tek çıkar yol bu olacaktır, diye düşünüyorum. Babacığım, sizce de eskisinden çok daha mükemmel bir plan değil mi bu?”</p>

    <p class="calibre11">Emma sözlerini karşısındakine anlaşılır kılmak için açmak ve yinelemek zorunda kaldı. Hayır, Mr. Woodhouse’a göre hiç de daha iyi bir fikir değildi bu. Çok kötü bir fikirdi, öbür plandan bin beter. Han odaları her zaman rutubetli ve tehlikeli olurlardı, havasız, insanların yaşaması için uygun olmayan yerler. İlle dans edeceklerse, Randalls Köşkü’nün bir salonunda dans etmeleri herhalde yeğdi. Mr. Woodhouse, Crown’daki balo salonunu ömründe görmemişti. Hanı işleten kimseleri de uzaktan bile görmüşlüğü yoktu. Çok yersiz bir fikirdi bu, çok kötü. Kim bilir ne kötü soğuk alacaklardı o handa.</p>

    <p class="calibre11">Frank Churchill, “Anlatayım, beyefendi,” dedi. “Bendeniz handaki salonu, tersine, kimse soğuk almaz diye yeğ tutuyorum. Çünkü salon çok geniş. Dans edenlerin terleyip bunalmalarına olanak yok. O zaman da pencere açan olmaz. Size söylememin gereği yok, efendim, ama insanı asıl üşüten şey, terli vücuda hava çarpmasıdır.”</p>

    <p class="calibre11">“Pencere açmak mı? Aman, Mr. Churchill, Randalls’ ta da olsa hiç kimse geceleyin pencere açacak kadar çılgınlık etmez sanırım, değil mi? Ömrümde böyle şey duymamıştım. Bence ne babanız ne de zavallı Miss Taylor –yani Mrs. Weston demek istiyorum– böyle bir şeye fırsat verirler.”</p>

    <p class="calibre11">“Öyle, efendim, ama bazı uçarı gençler sıcaktan bunalınca, gizlice perde arkasına geçip pencere açarlar. Kimselerin ruhu duymaz. Ben böyle olaylara çok tanık oldum, beyefendi.”</p>

    <p class="calibre11">“Ne diyorsunuz? Bir yaşıma daha girdim. Ne günlere kaldık, hey Tanrım! Ama benim dünyadan öylesine hiç haberim yok ki, duyduklarımın birçoğuna şaşıp kalıyorum. Gene de bu söylediğinizden sonra handa dans etmek düşüncesi bana daha iyi gibi gelmeye başladı. Düşünüp taşınmak gerek. Böyle işlere hop diye girişilmez.”</p>

    <p class="calibre11">“Elbette, babacığım. Düşünüp taşınacak çok zaman var önümüzde. Hiç acelemiz yok. Hem sonra balo handa verilirse atlar için de iyi olur. Uzun yol gitmemiş olurlar.”</p>

    <p class="calibre11">“Öyle, evladım, pek doğru söyledin. Salonun daha önceden havalandırılacağına inanabilsem. Hancı hanıma güvenebilir miyiz? Kuşkuluyum. Onu görmüşlüğüm bile yok.”</p>

    <p class="calibre11">“Güvenebilirsiniz, beyefendi. Çünkü bütün bu gibi işlerle uğraşmayı Mrs. Weston üzerine alıyor.”</p>

    <p class="calibre11">“Gördün mü, babacığım? Artık için rahat eder, sanırım. Bizim biricik Mrs. Weston’ımız kadar titiz, dikkatli kimse bulunamaz. Unuttun mu, hani ben küçükken kızamık olmuştum da, Mr. Perry, ‘Miss Taylor’ın bakımı ve dikkati onu hemen iyileştirecektir,’ demişti.”</p>

    <p class="calibre11">“Doğru, doğru. Mr. Perry tıpatıp öyle demişti. Hep anımsarım. Zavallı Emmacığım, çok da şiddetli dökmüştün kızamığı! Mr. Perry o hafta günde dört kez yoklamıştı. Isabellacığımın küçükleri de kızamık çıkardığı zaman umarım Perry’yi çağırırlar.”</p>

    <p class="calibre11">Frank, “Babamla Mrs. Weston şu anda handalar,” dedi. “Belki Miss Woodhouse da gelip fikir vermek iyiliğinde bulunur, diye umuyorlar. Sizsiz herhangi bir şey yapmak içlerine sinmiyor.”</p>

    <p class="calibre11">Emma bu çağrıyı sevinçle kabul etti. Mr. Woodhouse’u balonun düşüncesine dalmış bırakarak iki genç hemen yola çıktılar.</p>

    <p class="calibre11">Crown Hanı’nda karıkoca Westonlar işe dalmış, pek mutluydular. Mrs. Weston’ın kimi kaygıları vardı. Mr. Weston ise hiçbir şeyde kusur bulamıyordu.</p>

    <p class="calibre11">Mrs. Weston, “Şu duvar kâğıdı yer yer pek kirli, Emma,” diye içini çekti. “Pencere pervazlarının da sararmış, sefil bir hali var.”</p>

    <p class="calibre11">Kocası, “Hayatım, aşırı titizlik ediyorsun,” dedi. “Ne önemi var bütün bunların? Şamdan ışığında belli bile olmaz. Şamdan ışığında her şey Randalls’taki kadar temiz görünecektir. Buradaki kulüp toplantılarımızda bizler hiçbir şeyin farkına varmıyoruz.”</p>

    <p class="calibre11">Hanımlar herhalde, “Şu erkekler, temizlik işlerinden ne anlarlar?” dercesine bir bakışmışlardır. Erkekler de kendi içlerinden, “Kadın milleti işte, ille kılı kırka yarıp gereksiz titizlenecekler!” diye düşünmüş olabilirler.</p>

    <p class="calibre11">Gelgelelim, ortada erkeklerin de küçümseyemeyeceği bir sorun vardı ki bu, yemek odasıyla ilgiliydi. Handa balo salonu yapılırken yemek odası söz konusu olmamıştı, bu yüzden yan tarafta yalnızca küçük bir oyun odası vardı. Ne yapılabilirdi? Bu oda, iskambil oynamak isteyenler için gerekliydi. Şu dakikada dördü baş başa verip baloda oyunun gereği yok, diye kural koysalar bile bu oda rahat bir gece sofrası için pek küçük değil miydi? Yemek için kullanılabilecek başka bir oda varsa da buna ulaşmak için uzun bir koridordan geçmek gerekiyordu ki bu da bir sorundu. Mrs. Weston dans eden gençlerin koridorda esintilerden etkileneceğinden korkuyordu. Emma ile baba oğulsa gece yemeğinde sıkışık oturmasının düşüncesine dayanamıyorlardı.</p>

    <p class="calibre11">Mrs. Weston masa başında yemek yemeyip küçük oyun odasını büfe olarak kullanmayı, sandviç gibi yiyeceklerle idare etmeyi önerdiyse de bu, çok zavallı bir öneri olarak geri çevrildi. Baloya gidip de sofra başında bir yemeğe oturmamanın kadın ve erkek haklarının çirkin bir ihlali olduğu ileri sürüldü. Mrs. Weston lütfen bu konuyu bir daha açmamalıydı.</p>

    <p class="calibre11">Bunun üzerine Mrs. Weston başka bir çıkış yolu buldu. Küçük oyun odasına bakarak, “<em class="calibre2">Pek</em> de ufak sayılmaz, aslında,” dedi. “Çok kalabalık olmayacağız, biliyorsunuz.”</p>

    <p class="calibre11">Bu sırada o uzun adımlarıyla koridoru geçmekte olan Mr. Weston, “Hayatım, bu koridorun uzunluğundan dem vurup duruyorsun ama hiç de öyle değil,” diye seslendi. “Merdiven tarafında da hiç esinti yok.”</p>

    <p class="calibre11">Mrs. Weston, “Konuklarımızın hangi seçeneği yeğleyeceğini bilebilseydik!” dedi. “Amacımız çoğunluğu hoşnut bırakacak şeyi yapmak olmalıdır ya, bunun ne olduğunu bilebilseydik!”</p>

    <p class="calibre11">Frank, “Evet, doğru!” dedi. “Çok doğru. Komşularınızın fikrini almak istiyorsunuz. Bence son derece doğal bu. Başlıca komşuların düşüncesini öğrenebilsek... Colelar, örneğin, evleri uzak sayılmaz. Gidip göreyim mi onları? Ya da Miss Bates, o daha bile yakın. Bence Miss Bates çoğu komşuların görüşleri üzerinde pekâlâ fikir sahibi olabilir. Gerçekten de, daha geniş bir danışma kuruluna ihtiyacımız var. Haydi, ben gideyim de Miss Bates’ten rica edeyim, bize katılsın.”</p>

    <p class="calibre11">Mrs. Weston, biraz tutuk, “Zahmet olmazsa,” dedi. “Eğer bir yararı olacağından eminsen.”</p>

    <p class="calibre11">Emma, “Miss Bates’ten işe yarar bir şey öğrenemezsiniz,” dedi. “Çok sevinecektir, çok minnet duyacaktır ama hiçbir şey söylemeyecektir. Sorduğunuz soruları dinlemeyecektir bile. Ben ona danışmakta bir yarar görmüyorum.”</p>

    <p class="calibre11">“Ama onu dinlemek öyle eğlendirici oluyor ki, öyle eğlenceli! Ben bayılıyorum onun konuşmalarını dinlemeye! Zaten bütün aileyi getirecek değilim.”</p>

    <p class="calibre11">“Peki, tamam, Frank, git Miss Bates’i getir de şu konuyu artık karara bağlayalım.”</p>

    <p class="calibre11">Tam o sırada Mr. Weston da onlara katıldı ve yapılan öneriyi duyunca hemen onayladı.</p>

    <p class="calibre11">“Evet, öyle yap Frank; gidip Miss Bates’i getir de şu meseleyi bir an önce sonuçlandıralım. Eminim, bu planı o da beğenecektir; zorlukları aşmakta bize ondan daha iyi yol gösterecek kimseyi tanımıyorum. Biz biraz fazla ince eleyip sık dokur olduk. Miss Bates nasıl mutlu olunacağının canlı örneğidir. Ama ikisini birden getir. İkisini birden davet et.”</p>

    <p class="calibre11">“İkisini de mi efendim? Acaba yaşlı hanımefendi?..”</p>

    <p class="calibre11">“Yaşlı hanımefendi ha! Hayır, kesinlikle genç hanımefendi de gelmeli. Frank, teyzeyi yeğenini de almadan getirirsen aptallık etmiş olursun.”</p>

    <p class="calibre11">“Ah, özür dilerim efendim, bir anda kavrayamadım. Siz öyle diyorsanız, mutlaka ikisini de ikna etmeye çalışırım.” Frank bunu söyledikten sonra bir koşu gitti.</p>

    <p class="calibre11">Çok geçmeden yanında kısa boylu, narin, hareketli teyze ve zarif yeğeniyle birlikte geri döndü – Mrs. Weston, yumuşak başlı bir hanım ve iyi bir eş olarak koridoru yeniden incelemiş ve olumsuzlukların başlangıçta sandığından daha az, hatta yok denecek kadar az olduğunu görmüştü; böylece karar vermekte çekilen sıkıntı aşıldı. Geri kalan her şey, en azından fikir olarak aksaksız görünüyordu. Masa ve sandalyelerin, ışık ve müziğin, çay ve akşam yemeğinin düzenlenmesi gibi ikincil meseleler fazla önemli değildi ya da üzerinde fazlaca durulmadan gerektiği zaman halledilmek üzere Mrs. Weston ile Mrs. Stokes’un kararına bırakıldı. Davetlilerin hepsi gelecekti; Frank on beş günlük ziyaretini birkaç gün daha uzatması için şimdiden Enscombe’a yazmıştı, bu önerinin geri çevrilmesi de olanaksızdı. Çok keyifli bir parti olacaktı.</p>

    <p class="calibre11">Miss Bates geldiği zaman, partinin yapılmasının gerekliliği görüşüne bütün zarafetiyle katıldı. O bir danışman olarak değil, (çok daha sağlam bir konumda) onaylayıcı olarak çağrılmıştı. Onun hem genelde hem ayrıntılar konusundaki samimi onayı herkesi hoşnut etti ve partinin eğlenceli, coşkulu geçmesi için içlerinden kimi öneriler getirerek, kimi diğerlerine katılarak yarım saat daha odalar arasında gidip geldiler. Gecenin kahramanı, ilk iki dans için Emma’dan söz almadan grup dağılmadı; bu arada Emma, Mr. Weston’ın karısına fısıldadıklarına da kulak misafiri oldu: “Emma’ya teklifte bulundu canım. Öyle yapacağını biliyordum zaten.”</p>
  </div>
</body>
</html>
