<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter12">
  <div class="copy">
    <h1 class="calibre10">On ikinci bölüm</h1>

    <p class="calibre11">George Knightley o gece akşam yemeğine çağrılmıştı. Mr. Woodhouse, Isabella’yı daha ilk günden başkalarıyla paylaşmak istemediği için buna pek gönüllü değildi. Gelgelelim, Emma böyle bir çağrının uygun düşeceğini bildiğinden babasının karşı çıkmasını dinlememişti.</p>

    <p class="calibre11">Bu çağrının Mr. Knightley ile kendi arasındaki soğukluğu da gidereceğini umuyordu. Artık barışmanın zamanı gelmişti. Ne var ki aralarında barışmak diye bir şey olmazdı. Emma kendi yaptıklarının yanlış olmadığından emindi. Mr. Knightley ise haksızlık etmiş olduğunu hiçbir zaman kabul etmeyecekti. Böylece, hatır için bile olsa, özür dileyeceği umulamazdı. Yapılacak tek şey, olup biteni unutmak, hiçbir şey geçmemiş gibi davranmaktı. Genç kız çocukların varlığından çok şey umuyordu.</p>

    <p class="calibre11">Gerçekten de umduğu gibi oldu. Mr. Knightley içeri girdiği zaman Emma’nın çevresi çocuk doluydu. Kucağında da sekiz aylık bir kız olan en küçük yeğeni vardı. Mr. Knightley ilk geldiği zaman yüzü asık olduğu ve donuk donuk konuştuğu halde, çok geçmeden çocuklarla her zamanki gibi oynayıp şakalaşmaya başladı ve sonunda dostluklarının kanıtı olan bir yakınlıkla eğildi, hiçbir şey demeden Emma’nın kucağındaki bebeciği kendi kucağına aldı. Böylece Emma, aralarındaki soğukluğun geçmiş olduğuna inanarak derin bir soluk aldı. Gene de, biraz sonra, “Ne iyi! Hiç değilse yeğenlerimiz konusunda anlaşabiliyoruz,” diye söylenmekten kendini alamadı. “Yetişkin insanlarla ilgili görüşlerimiz bazen çatışıyor, ama bu çocuklara gelince hiçbir zaman çatışmadığımızın farkındayım.”</p>

    <p class="calibre11">“Sen bu çocukları, birtakım kaprislere, esintilere kapılmadan, doğal bir sevgiyle seviyorsun. Yetişkin kimseleri de bu biçim sevsen, her konuda anlaşabilirdik.”</p>

    <p class="calibre11">“Öyle ya, çatışmalarımızın bütün suçu bende. Her zaman ben haksızım, siz haklısınız.”</p>

    <p class="calibre11">Mr. Knightley gülümseyerek, “Öyle,” diye yanıtladı. “Nedeni de ortada: Sen dünyaya geldiğinde ben on altı yaşında bir delikanlıydım.”</p>

    <p class="calibre11">Emma, “Önemsiz bir fark,” diye karşılık verdi. “O çağda zekâ ve anlayış yönünden kuşkusuz benden çok üstündünüz. Ama aradan yirmi yıl geçmiş. Düşünme yeteneklerimiz birbirine bir hayli yaklaşmış sayılmaz mı?”</p>

    <p class="calibre11">“Öyle ya, bir hayli <em class="calibre2">yaklaşmış</em> sayılır.”</p>

    <p class="calibre11">“Yani, yaklaşmış ama yetişmemiş, öyle mi?”</p>

    <p class="calibre11">“Benim on altı yıllık bir deneyim üstünlüğüm var. Sonra, senin gibi güzel bir genç hanım ve şımarık bir çocuk olmayışım da benim için artı bir puandır. Hadi, dostum, artık barışalım, kapayalım bu lafı.” Sonra erkek, kucağındaki bebeciğe dönerek konuştu: “Küçük Emma, teyzene söyle, sana daha iyi örnek olsun. Eski kavgaları tazelemek doğru bir şey değildir. Teyzen eskiden haksız olmasa bile bu kez haksızdır.”</p>

    <p class="calibre11">Emma, “Doğru, çok doğru,” diye güldü. “Küçük Emma, sen büyü, teyzenden çok daha üstün bir kadın ol. Ondan çok daha akıllı ol, kendini çok daha az beğen. Mr. Knightley, bir çift daha sözüm var, ondan sonra artık bu konu kapanacak. Sizinle fikirlerimiz çatışmış olabilir. Gelgelelim <em class="calibre2">ikimizin</em> de iyi niyetle konuşup davrandığımız tartışılmaz, ki önemli olan da budur. Sonra benim iddialarımdan hiçbiri henüz yanlış çıkmış değil. Yalnızca Mr. Martin’e üzülüyorum. Umarım uğradığı düş kırıklığı yüzünden çok büyük bir acı çekmiyordur.”</p>

    <p class="calibre11">George Knightley kısa ve açık olarak, “Bir insan bundan daha büyük, daha derin bir acıya kapılamaz,” diye karşılık verdi.</p>

    <p class="calibre11">“Buna gerçekten üzüldüm. Ama, hadi verin bana elinizi.” Erkek büyük bir içtenlikle Emma’ya elini verdi. Tam o sırada da John Knightley içeri girdi.</p>

    <p class="calibre11">İki kardeş, “Merhaba, George, nasılsın?”, “Merhaba, John, iyiyim, sen nasılsın?” diye tam İngiliz usulü selamlaştılar. Aralarındaki derin sevgiyi, ilgisizliğe pek benzeyen bir serinkanlılık perdesi ardına gizleyebildiler.</p>

    <p class="calibre11">Mr. Woodhouse sevgili Isabella’sıyla rahat rahat konuşabilmek için iskambil masasını kurdurtmadı. Böylece akşam da çene çalmakla geçti. Bir köşede baba ile büyük kız, öbür köşede iki erkek kardeş baş başa vermişlerdi. Konuştukları konular birbirinden olabildiğince ayrıydı. Emma ise arada birinin, sonra öbürünün sözüne karışarak ortada dolaşıyordu.</p>

    <p class="calibre11">Kardeşler, kendi iş güçlerinden konuşuyorlardı, daha çok George Knightley konuşuyordu. Yaradılış olarak, kardeşinden daha konuşkan, daha girişkendi. Bir yönetici olarak her zaman John’a danışacak bir işi ya da anlatacağı meraklı bir olay olurdu. Sonra kardeşine çiftlik işleriyle ilgili bilgi vermesi gerekirdi. Ömrünün büyük bölümünü Donwell’de geçirmiş olan John, baba yuvasına hâlâ çok bağlıydı. Bir kanal tasarısı, parmaklıklardan birinin değiştirilmesi, bir ağacın kesilmesi, tarlalara neler ekileceği uzun uzun konuşulurdu. Çiftlik konusu açılınca John heyecanlanır, coşardı, sanki.</p>

    <p class="calibre11">Beri yandan Mr. Woodhouse ile büyük kızı da mutlu pişmanlıklar ve tatlı ürküntülerle dolu bir söylentiyi paylaşmaktaydılar.</p>

    <p class="calibre11">Mr. Woodhouse kızının elini almış, “Vah, benim zavallı Isabellacığım!” diye baş sallıyordu. “Buraya gelmeyeli kaç zaman oldu. Kim bilir yolculuk seni nasıl yormuştur. Erken yatman gerek, evladım. Yatmadan önce de az bir çorba içsen, derim. Seninle karşılıklı birer tas çorba içelim. Emma, hepimiz şöyle birer tas sıcak çorba içsek, ne dersin?”</p>

    <p class="calibre11">Emma, Knightley kardeşlerin de bu konuda kendisi gibi düşündüklerini bildiği için yalnızca iki tas çorba söyledi. Mr. Woodhouse yatmadan önce çorba içmek huyunu bir süre övüp salık verdikten sonra gene Isabella’ya döndü:</p>

    <p class="calibre11">“Yaz tatillerinizi burası yerine Southend’de geçirmeniz pek iyi olmadı, evladım. Deniz havasını eskiden beri pek tutmam, ben.”</p>

    <p class="calibre11">“Ama Mr. Wingfield özellikle salık verdi, babacığım. Yoksa gider miydik? Bütün çocuklara iyi gelir, dedi ya, hem deniz havasının hem de banyoların en çok küçük Bella’nın boğazına iyi geleceğini söyledi.”</p>

    <p class="calibre11">“Evet, ama bizim Perry boğaz hastalıklarına denizin iyi geleceğini pek sanmıyor. Ben zaten deniz havasının kimseye yaramayacağına eskiden beri inanırım. Hele bir seferinde az daha ölümüme neden oluyordu.”</p>

    <p class="calibre11">Lafın tehlikeli bir geçide girmiş olduğunu sezen Emma hemen atıldı: “Kuzum ne olur kesin şu deniz konusunu. Kıskançlıktan çatlıyorum, çünkü. Ben daha denizin yüzünü bile görmedim. Bundan böyle Southend konusunu izninizle yasaklıyorum. Isabellacığım, geldin geleli bir kez bile Mr. Perry’yi sormadın. O ise seni hiç unutmaz.”</p>

    <p class="calibre11">“Ah, iyi yürekli, akıllı Mr. Perry. İyidir ya umarım?”</p>

    <p class="calibre11">“Eh, kötü değil ama pek iyi de değil. Zavallı Perry safra kesesinden rahatsız. Kendisine bakacak vakti yok ki. Her derdi olan ona koşuyor. O kadar hatır sayan bir adam ki.”</p>

    <p class="calibre11">“Ya Mrs. Perry ile çocuklar nasıl? Yavrular büyüyordur, elbet. Ben Mr. Perry’yi eskiden beri severim. Umarım yakında gelir. O da benim çocuklarımı görmek ister, sanırım.”</p>

    <p class="calibre11">“Yarın geleceğini umuyorum. Kendi sağlığım konusunda sormak istediğim birkaç önemli sorum var, zaten. Geldiği zaman Bella’nın boğazına bir baksa iyi olur, evladım.”</p>

    <p class="calibre11">“Aaa, babacığım, Bella’nın boğazında hiçbir şey kalmadı, artık. Ya gerçekten deniz banyoları iyi geldi ya da Mr. Wingfield’in ilaçları.”</p>

    <p class="calibre11">“Deniz banyosunun bir yararı olacağını hiç sanmam. İlaca ihtiyacınız olduğunu bilseydim hemen...”</p>

    <p class="calibre11">Emma, “Mrs. Bates’le Miss Bates’i de unutuyorsunuz, Isabella,” diye araya girdi.</p>

    <p class="calibre11">“Ah, o sevimli ana kız! Gerçekten de onları sormadım. Ama mektuplarında onları öyle güzel anlatıyorsun ki görmüş gibi oluyorum, Emmacığım. Hemen yarın çocukları Mrs. Bates’e götüreyim. Çocuklarımı hem o hem de kızı pek severler. Miss Bates de öyle temiz bir insandır ki. İkisi de iyiler ya?”</p>

    <p class="calibre11">“Eh, kötü sayılmaz. Ama zavallı Mrs. Bates bundan bir ay önce çok yaman bir soğuk algınlığı geçirdi.”</p>

    <p class="calibre11">“Vah, vah! Zaten soğuk algınlığı bu güz salgın gibiydi. Mr. Wingfield böyle yaygın bir salgın durumunu hatırlayamadığını söylüyor.”</p>

    <p class="calibre11">“Gerçekten de bir hayli salgın vardı, ama senin dediğin kadar kötü değil. Benim anladığıma göre, Londra’nın havası pek kötü, yavrucuğum. Londra’da kimsenin sağlık durumu iyi değil. Senin orada oturmak zorunda oluşun ne acı. Hem çok uzak hem de havası çok kötü.”</p>

    <p class="calibre11">“Babacığım, <em class="calibre2">bizim</em> oturduğumuz yerin havası hiç de kötü değil. Brunswick Meydanı öyle aydınlık, öyle havadar ki... Londra’nın başka bir semtinde otur deseler pek içim razı olmaz ama bizim yerimiz, inan, çok havadar. Mr. Wingfield da yüzde yüz benim gibi düşünüyor.”</p>

    <p class="calibre11">“Ah, evladım, ne olsa Hartfield gibi olur mu? Hartfield’de bir hafta geçirince hepinizin rengi düzeliyor. Bak, işte şu anda hiçbirinizin rengini beğenmiyorum, diyebilirim.”</p>

    <p class="calibre11">“Ah babacığım, çok yazık! Ama inan bana, hepimiz iyiyiz. Beni biliyorsunuz, nereye gitsem ufak tefek asabi baş ağrılarıyla hafif çarpıntılardan kurtulamam. Ama başkaca bir şeyim yok. Çocuklara gelince; benizleri biraz solgunsa yol yorgunluğundan, heyecandandır. Umarım yarın sabah onları daha iyi göreceksin, babacığım. Mr. Wingfield hepsinin de sapasağlam olduklarını yeminle söyledi. Yoksa yola çıkmazdım.” Sonra Isabella sevgi dolu gözlerle kocasına bakarak, “Babacığım, umarım damadının benzini soluk bulmuyorsun ya?” diye sordu.</p>

    <p class="calibre11">“Eh, şöyle böyle, güzelim. Ama doğrusunu istersen damadımın da rengi tam yerindedir, diyemem.”</p>

    <p class="calibre11">John Knightley kendinden konuşulduğunu anlayarak, “Efendim, babacığım, bir şey mi dediniz?” diye sordu.</p>

    <p class="calibre11">“Sevgilim, babam senin rengini pek beğenmemiş. Yol yorgunluğundandır. Ama keşke gelmeden önce Wingfield’e bir görünseydin. Senden rica da etmiştim.”</p>

    <p class="calibre11">John Knightley, “Isabellacığım, sen benim rengimi tasa etme,” diye karşılık verdi. “Bırak senin doktorun sana, çocuklarına baksın. Ben kendi rengimle kendim uğraşırım.”</p>

    <p class="calibre11">Emma gene aceleyle araya girdi: “Enişteciğim, demin ağabeyinize bir şey söylüyordunuz, pek anlayamadım. Mr. Graham, İskoçya’dan kâhya mı getirtecekmiş? Ama acaba işçiler bir İskoç’un başa gelmesini isterler mi?”</p>

    <p class="calibre11">Böylece Emma konuşmayı bu yöne çevirdi, uzun uzun sorular sorarak tehlikeli konuyu herkese unutturdu. Sonunda Mr. Graham’la kâhyaları konusunda sorulup söylenecek bir şey kalmayınca genç kız gene ablasıyla babasına kulak verdi. Neyse, bu kez tehlikesiz bir laf açmışlardı: Jane Fairfax’ten konuşuyorlardı. Emma, gerçi Jane Fairfax’i pek sevmezdi, gene de şu anda onu seve seve övdü.</p>

    <p class="calibre11">Isabella, “Ne tatlı, ne iyi kızdır, Jane,” dedi. “Görüşmeyeli çok oluyor, ama kentte, şurada burada, birkaç kez rastlaştık. Buraya geldiği zaman ninesi Mrs. Bates’le teyzesi Miss Bates kim bilir nasıl bayram ediyorlardır. Keşke Jane Fairfax hep Highbury’de otursaydı. Bizim Emma’ya arkadaş olurdu. Ne var ki Albay Campbell’la karısı onu kendi kızlarıyla bir tutuyorlar. Bir türlü ayrılmak istemiyorlar. Hele şimdi kendi kızları evlenip gittikten sonra, Jane’e büsbütün düştüler. Yazık! Oysa Jane, Emma’ya ne iyi arkadaşlık ederdi.”</p>

    <p class="calibre11">Mr. Woodhouse buna hak vermekle birlikte, “Küçük dostumuz Harriet Smith da çok iyi bir kızcağız,” dedi. “Harriet’i sen de seveceksin, Isabella. Emma için ondan iyi arkadaş olamaz.”</p>

    <p class="calibre11">“Çok sevindim, doğrusu. Ama, Jane Fairfax çok üstün yetenekleri olan, zeki bir kız. Tam da Emma’yla yaşıt.”</p>

    <p class="calibre11">Bu konuyu ve daha başka konuları tatlı tatlı konuştular.</p>

    <p class="calibre11">Gelgelelim tehlikeli konuların yeniden deşilmemesine olanak yoktu. Çorbalar geldi ve baba, büyük kızını uzun uzun konuşturdu. Isabella’nın üzüntülerinden biri meğer Southend’e gittiklerinde tuttukları aşçı kadınmış. Bu kadın pirinç çorbasını Isabella’nın istediği gibi, ne pek koyu ne de pek duru, şöyle tam kıvamında yapmasını bir türlü beceremezmiş. Isabellacık çorbayı pek sevdiği için sık sık yaptırırmış, ama hiçbir zaman doğru dürüst olamazmış. Mr. Woodhouse, Isabella’ya bakarak tasalı tasalı başını salladı.</p>

    <p class="calibre11">“Bu yaz tatilleriniz için buraya gelmeyip deniz kıyısına gitmenizi hiç içime sindiremiyorum,” diye mırıldandı.</p>

    <p class="calibre11">“Ama babacığım, içe sinmeyecek ne var ki bunda? Çocuklara çok yaradı... İnanın bana.”</p>

    <p class="calibre11">“Deniz kıyısı bir yere gidecektiniz bari, Southend’e gitmeseydiniz. Southend’e gittiğinizi duyunca Perry doğrusu pek şaştı. Oranın havası hiç iyi değildir.”</p>

    <p class="calibre11">“Birçoklarının böyle sandığını biliyorum, babacığım; ama inanın, öyle değil. Mr. Wingfield oranın havasını pek beğeniyor. Kendi çoluğu çocuğu bütün tatillerini orada geçiriyorlar.”</p>

    <p class="calibre11">“Cromer’a gitseydiniz, keşke. Bizim Perry bir yaz Cromer’da bir hafta geçirmiş. Deniz kıyısındaki sayfiyelerin en iyisiymiş. Perry’ye danışsaymışsınız iyi olacakmış.”</p>

    <p class="calibre11">“Ama, arada uzaklık yönünden çok fark var. Altmış kilometre yerine belki de yüz elli kilometre.”</p>

    <p class="calibre11">“Yavrucuğum, insan, sağlığı için her şeye katlanmalıdır. Bir kez yola çıktıktan sonra ha altmış, ha yüz altmış, bu kadarcık kilometre farkından ne çıkar? Altmış kilometre yol gidip kötü havalı bir yere varmaktansa, Londra’da kalmak daha iyi. Perry böyle derdi. Perry yaptığınızı pek doğru bulmadı.”</p>

    <p class="calibre11">Emma’nın babasını susturmak için bütün çırpınmaları boş çıkmıştı. Bu kez de eniştesi daha fazla dayanamayarak patladı doğallıkla. Son derece hoşnutsuz bir sesle, “Mr. Perry kendi fikirlerini kendine saklasa daha iyi olur,” diye söylendi. “Benim işim onu neden ilgilendiriyor, sanki? Çoluğumu çocuğumu canım nereye isterse oraya götürürüm. Beş çocuklu bir ailenin altmış kilometre yerine hemen hemen iki yüz kilometrelik yola gitmesinde, hem rahatlık hem de harcama yönünden fark olacağını Mr. Perry nasıl akıl edememiş, acaba?”</p>

    <p class="calibre11">George Knightley, “Doğru, hakkın var,” diye çabucak atıldı. “Uzaklıkla masrafı da düşünmek gerek. John, sana şu otlakların arasından geçen yolu değiştirmek tasarısını soruyordum. Hoş, çiftliğin haritasına bakmadan hiçbir şey söylemezsin ya. Yarın sabah seni Abbey’ye bekliyorum. O zaman haritaya bakar, konuşuruz.”</p>

    <p class="calibre11">Kendisi de pek ayırdına varmadan kendi fikrini Mr. Perry’ye yüklemiş olan Mr. Woodhouse, sevgili doktorundan böyle hoyrat bir dille söz edilmesine üzülmüştü. Ama kızların candan sevgisi onu avuttu. George Knightley tam zamanında sözü değiştirerek durumu kurtarmıştı. John Knightley de bundan böyle dilini tuttu ve gece başkaca tatsızlık olmadan sona erdi.</p>
  </div>
</body>
</html>
