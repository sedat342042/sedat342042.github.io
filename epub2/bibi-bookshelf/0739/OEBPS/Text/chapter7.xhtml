<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter7">
  <div class="copy">
    <h1 class="calibre10">Yedinci bölüm</h1>

    <p class="calibre11">Tam Mr. Elton’ın Londra’ya gideceği gün, Emma arkadaşına yeni bir iyilik yapmak fırsatıyla karşılaştı. Harriet her zamanki gibi kahvaltıyı Hartfield’de etmiş, sonra biraz okula uğrayarak öğle yemeği için gene konağa dönmüştü. Kararlaştırılan saatten daha erken ve telaş içinde döndü. Son derece önemli bir şey olduğunu söyleyip duruyordu. Sonunda durumu anlattı.</p>

    <p class="calibre11">Okula gidince Mrs. Goddard’dan, bir saat kadar önce Mr. Martin’in gelmiş olduğunu öğrenmiş. Mr. Martin, Harriet’i bulamayıp ne zaman geleceğinin de belli olmadığını öğrenince, kız kardeşlerinin gönderdiğini söyleyerek bir küçük paket bırakmış ve gitmiş.</p>

    <p class="calibre11">Harriet paketi açınca Elizabeth’in gönderdiği iki şarkıyla birlikte Mr. Martin’den bir mektup bulmuş. Bu mektupta Mr. Martin, Harriet’e doğrudan doğruya evlenme öneriyormuş. Çok güzel bir mektupmuş doğrusu; yani Harriet güzel bulmuş. Mr. Martin onu gerçekten çok sever gibi yazıyormuş... Ama kim bilir... İşte böyle, Harriet hemen koşmuş, bir an önce Miss Woodhouse’a akıl danışmaya gelmiş.</p>

    <p class="calibre11">Arkadaşının bu öneriye böylesine sevinmesi ve böyle heyecanlanabilmesi karşısında, Emma adeta onun hesabına utanç duydu.</p>

    <p class="calibre11">“Vay canına, bu delikanlı besbelli çekinmek nedir bilmiyor,” diye söylendi. “İsteyen bir arsız, vermeyen iki arsız, diye düşünüyor, anlaşılan. Kendinden daha yüksek tabakadan kız alarak sosyal durumunu yükseltmek istediği anlaşılıyor.”</p>

    <p class="calibre11">Harriet heyecanla, “Kuzum n’olur, mektubunu bir okur musunuz?” diye yalvardı. “N’olur okuyun, istiyorum.”</p>

    <p class="calibre11">Onun bu isteği Emma’nın canına minnetti. Mektubu okudu ve doğrusu pek şaştı. Genç çiftçinin üslubu doğrusu onun umduğundan çok üstündü. Yalnızca hiç dilbilgisi yanlışı yapmamakla kalmamış, kompozisyon bakımından handiyse centilmenlere layık bir mektup yazmıştı. Kullandığı dil yalın olmakla birlikte yapmacıktan uzak, güçlü ve etkileyiciydi. Belirttiği duygular da ince bir ruh sahibi olduğunu gösteriyordu. Kısa bir mektuptu bu, gene de yazarının aklı başında, duygulu, şefkatli, anlayışlı, terbiyeli ve hatta incelikli bir insan olduğunu ortaya vuruyordu.</p>

    <p class="calibre11">Emma mektubu okurken Harriet heyecanla ona bakmaktaydı. Ama Miss Woodhouse’un, şöyle bir “Şu işe bak hele!” demekten başka bir şey söylemediğini görünce dayanamayarak, “Güzel sayılır mı bu mektup?” diye sordu. “Yoksa çok mu kısa?”</p>

    <p class="calibre11">Emma ağır ağır, “Yok; ne yalan söyleyeyim, kusursuz bir mektup doğrusu,” diye yanıtladı. “Canım Harriet, öyle düzgün bir mektup ki, ben, herhalde kız kardeşlerinden biri onun bunu yazmasına yardım etmiştir, diyeceğim. Geçen gün rastladığımız gencin böyle bir ifade sahibi olacağını doğrusu aklım almıyor. Beri yandan bu dil bir kadın dili de değil. İyice erkeksi ve aydınlık. Besbelli aklı başında bir adam. Doğuştan da yetenekli olsa gerek, düşünceleri güvençli ve açık; eline kalemi aldığı zaman da sözcükler kendiliğinden akıveriyor, sanki. Böyle kimseler vardır. Evet, Harriet. Bu, benim umduğundan çok daha iyi yazılmış bir mektup.”</p>

    <p class="calibre11">Emma mektubu arkadaşına geri verdi. Harriet’in hâlâ bekler bir duruşu vardı.</p>

    <p class="calibre11">“Eee... yani şey... yani... ne yapayım şimdi ben?”</p>

    <p class="calibre11">“Ne mi yapacaksın? Ne konuda? Yani bu mektup konusunda mı?”</p>

    <p class="calibre11">“Evet.”</p>

    <p class="calibre11">“Nasıl sorabilirsin? Yapılacak tek bir şey var. Karşılık vereceksin, hem de şu dakika.”</p>

    <p class="calibre11">“Evet, ama ne diyeceğim? Kuzum Miss Woodhouse, bir akıl öğretin bana.”</p>

    <p class="calibre11">“Yok yok, bu mektubu ancak sen, kendin yazabilirsin. Bunu da çok iyi başaracağından eminim. Bu biçim bir mektupta ilk koşul açık yazmaktır ki, okunur okunmaz amacın ne olduğu hemen anlaşılsın. Sonra bir parça özür dilersin, ‘Sana acı verdiğimden ötürü beni bağışla,’ dersin, filan falan. Bütün bunları <em class="calibre2">sana</em> anlatmanın gereği bile yok.”</p>

    <p class="calibre11">Harriet önüne bakarak, “Yani onu geri çevireyim, öyle mi?” diye mırıldandı.</p>

    <p class="calibre11">“Harrietçiğim, ne demek istiyorsun? Bu konuda bir kuşkun mu var yoksa? Bense öyle san... ama kusura bakma, belki de yanıldım. Ne karşılık vereceğini daha tam olarak bilemiyorsan, seni gerçekten yanlış anladım demektir. Ben yalnızca mektubun dili konusunda bana danıştığını sanıyordum.”</p>

    <p class="calibre11">Harriet sesini çıkarmıyordu. Emma daha çekingen bir tavırla, “Anladığıma göre olumlu yanıt vermek istiyorsun, öyle mi?” diye sordu.</p>

    <p class="calibre11">“Yok, öyle değil. Yani demek istediğim... Ne yapayım, Miss Woodhouse? Siz ne öğüt veriyorsunuz? Ne olur, ne olur söyleyin bana, ne yapayım?”</p>

    <p class="calibre11">“Yok, sana akıl verecek değilim, Harriet. Bu işe karışmaya hiç niyetim yok. Bu sorun için sen ancak kendi gönlüne danışabilirsin.”</p>

    <p class="calibre11">Harriet mektuba gene göz atarak, “Beni bu derece sevdiğini hiç sanmazdım,” dedi.</p>

    <p class="calibre11">Emma biraz sessiz durdu. Gelgelelim arkadaşının bu aşk mektubunun büyüsüne kapılıvereceğinden korkarak, sonunda azıcık fikir yürütmeye karar verdi:</p>

    <p class="calibre11">“Sevgili Harriet, benim bir inancım var. Eğer bir kız kendine evlenme öneren erkeğe evet mi, hayır mı diyeceğini bilmiyorsa, hayır, demelidir. Öyle ya, dünya evine böyle bocalama, <em class="calibre2">kuşku</em> içinde girilmez. İnsan hiç düşünmeden kabul edebileceği erkeği beklemelidir. Kendimi senin ablan yerine koyduğum için bu kadarını söylemeyi görev bildim. Yalnız sanma ki senin işine burnumu sokmak istiyorum.”</p>

    <p class="calibre11">“Yok, ne demek, siz öyle iyi yüreklisiniz ki, böyle bir şey... Ama bana azıcık bir akıl verseniz... yok, öyle demek istemiyorum. Sizin dediğiniz gibi, insan zamanı gelince gözünü bile kırpmamalı... Çok ciddi bir konu bu. Öyleyse olumsuz yanıt vermek belki daha yerinde bir şey olur. Sizce ona hayır mı desem, acaba?”</p>

    <p class="calibre11">Emma lütufkâr bir gülümseyişle, “Dünyada evet ya da hayır de, diyemem sana,” dedi. “Kendi gönlünü en iyi sen bilirsin. Mr. Martin’i başka her erkekten üstün görüyorsan, tanıdığın bütün erkeklerin arasında en çok o hoşuna gidiyorsa ne duruyorsun? Ne o, Harriet, kızardın? Yoksa gözünün önüne bir başkası mı geliyor? Harriet, canım, sakın kendi kendini aldatma. Kimi düşünüyorsun şu anda?”</p>

    <p class="calibre11">Bu konuşmanın sonucu olumlu oldu. Harriet kıpkırmızı kesilerek başını çevirdi ve gidip ocağın önünde durdu. Elindeki mektubu şimdi büküp duruyordu. Sonunda biraz duraksayarak konuştu:</p>

    <p class="calibre11">“Miss Woodhouse, mademki siz bana öğüt vermiyorsunuz, kendi başıma karar vermek zorundayım. Zaten yarıdan fazla kararlıydım. Mr. Martin’i geri çevireceğim. Sizce doğru mu bu yaptığım?”</p>

    <p class="calibre11">“Hem de pek doğru güzelim. Çok yerinde davranıyorsun. Sen karar veremedikçe ben kendi görüşlerimi gerçi senden sakladım. Ama, artık tam kararlısın madem, hiç çekinmeden seni kutlayabilirim. Bu kararın beni, hem senin hesabına hem de kendi hesabıma sevindirdi. Mrs. Robert Martin olduğun gün, ben de bir arkadaş yitirmiş olacaktım. Çünkü Abbey-Mill Çiftliği’nin gelini Harriet Martin’le ben dünyada arkadaşlık edemezdim. Ama, şimdi artık sen gene benimsin.”</p>

    <p class="calibre11">Harrietçik nasıl bir tehlikeyle karşı karşıya bulunduğunu hiç bilmemişti! Ama şimdi dehşet içinde afallayarak, “Arkadaşlık edemez miydiniz?” diye söylendi. “Öyle ya, elbette. Bakın bu hiç aklıma gelmemişti. Ama ne kötü olurdu. Neyse, atlattım bu tehlikeyi. Sevgili Miss Woodhouse, sizin dostluğunuzu ben dünyada hiçbir şeye değişmem.”</p>

    <p class="calibre11">“Harrietçiğim, seni yitirmek benim için de çok acı olurdu, ama başka türlü yapamazdım ki!”</p>

    <p class="calibre11">“Aman Tanrım, sonra nasıl dayanabilirdim ben böyle bir şeye? Bir daha Hartfield’e hiç gelememek beni öldürürdü.”</p>

    <p class="calibre11">“Ah benim sevgili, güzel gönüllü Harrietçiğim. Sen mi Abbey-Mill Çiftliği’ne kapanıp kalacaktın? Sen mi cahil, yontulmamış kimselerin arasında ömür çürütecektin? Tanrı göstermesin! O delikanlı sana böyle bir öneride bulunmak cesaretini nereden bulmuş, şaşarım doğrusu. Pek kendini beğenmiş biri olsa gerek.”</p>

    <p class="calibre11">Bu suçlamayı yanıtsız bırakmaya Harriet’in vicdanı razı olmamıştı.</p>

    <p class="calibre11">“Yok, bence hiç de kendini beğenmiş değildir,” dedi. “Yani, çok iyi bir insandır. Onu her zaman minnetle anacağım, saygıyla... ama, bu bambaşka bir şey... sonra ille o beni çok seviyor diye benim de onu... yani, çok doğru, sizinle arkadaş oldum olalı öyle kimselerle tanıştım ki, insan onları düşünecek olursa... hem görünüş hem kibarlık yönünden... doğrusu kıyas bile edilemez. Hele içlerinden birisi öyle yakışıklı ve hoş ki! Her neyse, Mr. Martin gerçekten çok iyi bir adam. Onu çok beğeniyorum. Hele beni bu derece sevmesi, böyle güzel bir mektup yazması... ama sizden ayrılmaya gelince... bunu dünyada göze alamam.”</p>

    <p class="calibre11">“Teşekkür ederim, tatlı dostum benim. Hayır, ayrılmayacağız. Bir genç kız, salt kendini istedi diye, kendini seviyor ve hoş mektup yazıyor diye, rasgele bir erkekle evlenmemelidir.”</p>

    <p class="calibre11">“Aa, elbette! Hem zaten yazdığı mektup da hoş ama pek kısacık.”</p>

    <p class="calibre11">Emma arkadaşının keyifsizliğini hissetti ve bunu geçiştirmeye çalıştı: “Yaptığı soytarıca hareketlerden her gün her saat gücenmesindense, kocasının iyi bir mektup yazabileceğini düşünmek onun için iyi bir teselli olabilir.”</p>

    <p class="calibre11">“Evet. Kimse mektupları önemsemez, önemli olan arkadaşlarla iyi vakit geçirebilmek. Onu reddetmek konusunda oldukça kararlıyım. Ama nasıl yapmalıyım? Ne demeliyim?”</p>

    <p class="calibre11">Emma arkadaşının bu sözlerini çiğ ve görgüsüz bulmakla birlikte üzerinde durmadı. Şimdi sıra yanıtı yazmaya gelmişti. Gerçi Emma, Harriet’in bu yanıtı hiç yardımsız yazabileceğini söyleyip duruyordu ama gene de her cümlenin kurulmasında ona yardım etti. Yanıt yazmak amacıyla Mr. Martin’in mektubunu yeniden okumak zorunda kaldılar. Harriet’in yüreği yeni baştan sızlar gibi oldu. Genç hayranına acı çektirmek düşüncesi, Mrs. Martin’le kızlarının ne diyecekleri, öyle uzun uzun, neredeyse diz dövülerek konuşuldu ki, Mr. Martin o sırada çıkıp gelse, Harriet sanırız ona hemen, evet, deyiverirdi.</p>

    <p class="calibre11">Neyse ki sonunda olumsuz yanıt yazıldı, mühürlendi ve yollandı. Böylece bu konu kapanmış ve Harriet tehlikeden kurtulmuş oldu. Gerçi epeyce keyfi kaçmıştı, ama onun bu kadarcık üzülmesine Emma’nın bir diyeceği yoktu. Hatta kendi sevgisinden dem vurup Mr. Elton’dan söz açarak arkadaşının gamını dağıtmaya çalıştı durdu.</p>

    <p class="calibre11">Harriet bir ara son derece tasalı bir sesle, “Beni artık Abbey-Mill Çiftliği’ne bir daha hiç çağırmazlar,” diye mırıldandı.</p>

    <p class="calibre11">Emma, “Zaten çağırsalar da ben seni bırakmam ki,” diye atıldı. “Sen Hartfield’deki dostların için öylesine değerlisin ki, seni Abbey-Mill’e göndermeye dayanamazlar.”</p>

    <p class="calibre11">“Doğrusunu isterseniz ben de istemem gitmeyi. Çünkü ben artık Hartfield’den başka hiçbir yerde mutlu olamıyorum.”</p>

    <p class="calibre11">Ama bir süre sonra Harriet’in kafası gene o konuya takıldı: “Bu olup biteni bilse, Mrs. Goddard kim bilir ne şaşar.”</p>

    <p class="calibre11">“Şu son zamanlarda senin daha ne seçkin kişilerin dikkatini çektiğini bilmiyor da ondan. Adını söylemek gereksiz olan bazı kimselerin bakış ve sözlerindeki gizli anlamı şimdilik senle benden başka kimse görmedi, sanıyorum.”</p>

    <p class="calibre11">Harriet pespembe kesilerek gülümsedi. İnsanların çok nazik olduğuna ilişkin bir şeyler geveledi. Mr. Elton’ ın düşüncesi besbelli onun sıkıntısını dağıtıyordu.</p>

    <p class="calibre11">Ama bir süre sonra gene zavallı Mr. Martin’i düşünerek tasalanmaya başladı. Yavaş sesle, “Benim mektubu almıştır artık,” diyordu. “Şu anda neler yapıyorlardır kim bilir? Acaba kızlar biliyor mu? Mr. Martin çok üzülürse onlara da dert olur. Umarım pek o kadar üzülmemiştir.”</p>

    <p class="calibre11">Emma, “Hadi, artık başka kimseleri, yeni dostlarını düşünelim,” dedi. “Belki şu anda Mr. Elton senin portreni kendi annesiyle kız kardeşlerine gösteriyordur da, onlara aslının ne denli güzel olduğunu söylüyordur. Düşün Harriet, Mr. Elton senin portreni bir hazine gibi kolunun altında taşıyor belki. Bu portre yoluyla belki seni ailesine, dostlarına tanıştırmış, içinden geçenleri onlara açmıştır. Şu anda hepsinin aklı fikri neşeli bir merakla dolu olarak, senin üzerindedir.”</p>

    <p class="calibre11">Böylece, Harriet gene neşelendi ve çok geçmeden ağzı kulaklarına vararak gülmeye başladı.</p>
  </div>
</body>
</html>
