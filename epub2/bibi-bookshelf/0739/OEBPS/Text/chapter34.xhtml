<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter34">
  <div class="copy">
    <h1 class="calibre10">Otuz dördüncü bölüm</h1>

    <p class="calibre11">Mr. Elton’la bekârlığında dostluk etmiş olan bütün aileler, şimdi onun evlenmesinin ve karısının onuruna toplantılar, yemekler vermekte birbirleriyle yarış ediyorlardı, sanki.</p>

    <p class="calibre11">Mrs. Elton, “Kasabanızda nasıl bir yaşam süreceğim artık belli oldu,” diye zevkle, kurumla gülüyordu. “Boş bir tek günümüz, gecemiz olmayacak galiba. Eğer sakin kır hayatı dediğiniz buysa, Tanrı yardımcım olsun, bitkin düşeceğim, inan olsun! Bu köyün neresi sessiz? Benim kadar iç zenginliği <em class="calibre2">olmayanların</em> bile canı sıkılmaz burada.”</p>

    <p class="calibre11">Genç kadın hiçbir çağrıyı geri çevirmiyordu. Zaten Bath’ta geçirdiği günler onu gece hayatına alıştırmıştı. Yalnız, birçok evin tek salonlu oluşu, sonra bir de iskambil toplantılarında konuklara dondurma sunulmayışı karşısında uğradığı şaşkınlığı gizleyemiyordu. Miss Bates, Mrs. Perry, Mrs. Goddard ve öteki hanımların, salon hayatının inceliklerinden habersiz oldukları ortadaydı. Ama, ne zarar. Augusta Elton çok geçmeden onlara her şeyi öğretir, gösterirdi. Baharda, herkesin çağrısına karşılık kendisi büyük bir yemek verecek ve masaları en şık biçimde kurup çok sayıda garson tutarak bütün bu çevreye örnek olacaktı.</p>

    <p class="calibre11">Bu arada Emma da Hartfield’de Eltonlar onuruna bir yemek vermek zorundaydı. Köyün diğer kişilerinden geri kalırsa şüphelere ve dedikoduya yol açmış olurdu.</p>

    <p class="calibre11">Böyle bir yemeğe çağrılacakların listesini hazırlamak güç bir iş değildi. Yeni evlilerden başka, Westonlarla Mr. Knightley ve çaresiz, Harriet çağrılacaktı. Neyse ki Harrietçik özür dileyerek çağrıyı geri çevirdi de Emma onun yerine Jane Fairfax’i çağırdı: Harriet ondan olabildiğince uzak olmak istiyor, onu ve güzel karısını birlikte görmeye henüz dayanamadığını söylüyordu. Zaten yemekte dört çifti tamamlamak için Harriet yerine Jane’i çağırmayı daha ilk baştan istemişti ya, Harriet’i kırmaktan çekinmişti. Mrs. Weston ve Mr. Knightley’yle arasında geçen konuşmadan beri, Emma, Jane konusunda vicdan azabı çekip duruyordu. Mr. Knightley, Jane’e Mrs. Elton’dan başka kimsenin yakınlık göstermediğini, ne büyük bir sitemle söylemişti.</p>

    <p class="calibre11">Genç kız, “Bu yüzden beni paylamakta hakkı var,” diye düşünüyordu. “Jane ile yaşıtız; birlikte büyüdük, ona karşı daha arkadaşça davranmam gerekirdi. Oysa ben onu eskiden beri savsadım. Artık bu saatten sonra bana belki hiç ısınamaz ama ben bundan sonra onunla çok daha yakından ilgileneceğim.”</p>

    <p class="calibre11">Emma’nın çağırdıklarının hepsi olumlu yanıt yolladılar.</p>

    <p class="calibre11">Ne var ki daha yemek gecesi gelip çatmadan, terslik sayılabilecek bir şey oldu. John Knightley tam o gün, en büyük iki çocuğunu alarak bir geceliğine Hartfield’e geleceğini bildirdi. İşi başından aşkın bir insan olduğu için ziyaretini başka güne bırakması söylenemezdi. Gelgelelim Mr. Woodhouse da yemekli toplantılarda sekiz kişiden fazlasına dayanamazdı.</p>

    <p class="calibre11">Emma, “Gerçi dokuz kişi olacak ama John Knightley pek az konuştuğundan gürültüyü çoğaltmaz,” diyerek babasını yatıştırmaya çalıştı.</p>

    <p class="calibre11">Gelgelelim en son dakika Mr. Weston’ın birdenbire Londra’ya gitmesi gerekti. Erkenden dönmeye çalışacaktı, ama ne olsa yemeğe yetişemezdi. Böylece konukların sayısı gene sekize indi de Mr. Woodhouse’un içi rahat etti. Emma’nın da üstünden bir yük kalkmış gibi oldu. Gene de, hazır kırk yılın başı bir yemek vermişken, az konuşan ciddi John Knightley’nin yerine insan canlısı, şen Mr. Weston’ın hazır bulunmasını, bir ev sahibesi olarak doğrusu yeğ tutardı.</p>

    <p class="calibre11">Beklenen gün geldi, konuklar toplandı. John Knightley o gece daha ilk baştan neşeli olmaya karar vermiş gibiydi. Her zaman ağabeyi George’u bir pencere başına çekip çiftlik işlerinden konuşmaya daldığı halde, bu gece konukların hepsiyle ayrı ayrı ilgilenmeye çalıştı. Mrs. Elton, dantel ve incilerin bir kadını zarifleştirebileceği kadar zarifleşmişti. John Knightley ona hiçbir şey söylemeden, Isabella’ya vereceği rapora yetecek kadar şöyle bir baktı. Jane’i eskiden tanır, sessiz sedasız bir kız olduğu için de pek beğenirdi. Onunla konuşmaya başladı.</p>

    <p class="calibre11">Sabahleyin erkenden iki oğluyla birlikte bir yürüyüşe çıkmış ve dönerken Jane’e rastlamışlardı.</p>

    <p class="calibre11">“Umarım bu sabah pek uzağa gitmemişsinizdir, Miss Fairfax,” dedi. “Çünkü hemen yağmur başladı. Acaba ıslandınız mı diye merak ettim. Biz eve zor yetiştik.”</p>

    <p class="calibre11">Jane, “Postaneye kadar gidiyordum, uzak değil,” diye yanıtladı. “Yağmur ben eve döndükten sonra boşandı. Bu benim her sabah yaptığım bir iştir. Gidip bize gelen mektupları alırım. Hem bir işimiz yapılmış olur hem de bana gezinti fırsatı çıkar. Özellikle kahvaltıdan önce yürüyüş yapmak bana çok iyi gelir.”</p>

    <p class="calibre11">“Ama, yağmurda değil, umarım?”</p>

    <p class="calibre11">“Ben sokağa çıktığım zaman yağmur yağmıyordu.”</p>

    <p class="calibre11">John gülümsedi: “Yani siz yağmurun farkına varmamaya kararlıydınız. Ah, gençlik! Bir zamanlar postane bizim için de böyle çekiciydi. Benim yaşıma gelince siz de göreceksiniz: Mektuplar için yağmurun altında yol gitmeye değmez.”</p>

    <p class="calibre11">Jane hafifçe pembeleşti, sonra karşılık verdi:</p>

    <p class="calibre11">“Ama unutuyorsunuz ki en sevdiklerimle ömür boyu bir arada yaşamak bana hiçbir zaman nasip olmayacak. İşte bu yüzden beş on yaş büyümek de hiçbir zaman benim mektuplara karşı olan ilgimi azaltamayacak.”</p>

    <p class="calibre11">“Azaltmak mı? Ne münasebet! Ben hiçbir zaman büyüdükçe mektuplara karşı ilginiz azalacak, demek istemedim. Yalnız mektupların nasıl bir baş belası olduklarını göreceksiniz.”</p>

    <p class="calibre11">“Siz iş mektuplarından söz ediyorsunuz. Bense aile ve arkadaşlık mektuplarından.”</p>

    <p class="calibre11">John Knightley serinkanlılıkla, “Çok zaman onların daha bile kötü olduğunu düşünürüm,” dedi. “İş dediğin kişiye hiç değilse bazen para getirebilir, ama arkadaşlık hiçbir şey getirmez.”</p>

    <p class="calibre11">“Ciddi değilsiniz. Ben, Mr. John Knightley’yi yakından tanırım. Dostluğun değerini onun da herkes kadar anladığından eminim. Mektupların, sizin gözünüzde benimkinden çok daha az önem taşıdığına inanabilirim ama bu farkı yaratan sizin benden on yaş büyük olmanız değildir. Konu yaş değil, durum; siz, dünyada en çok sevdiklerinizle her gün bir aradasınız, oysa ben sevdiklerimden temelli ayrılacak olabilirim. Bu yüzden, içimdeki tüm sevgiler zamanla külleninceye kadar, sanırım, postaneler beni her zaman kendilerine çekeceklerdir, bundan daha kötü havalarda bile.”</p>

    <p class="calibre11">John Knightley, “Ben de insanın zamanla, yıllar geçtikçe değişmesinden konuşurken, illa yaştan değil, bu yılların çoğunlukla getirdiği durum değişikliklerinden söz ediyordum,” diye yanıtladı. “Bence bu ikisi iç içedir. Zaman, kaçınılmaz olarak, her gün gördüklerimiz dışında tüm ilişkileri küllendirir, gelgelelim ben sizin değişeceğinizi söylerken bu tür bir değişimi kastetmedim. Eski bir dostunuz olarak şunu dile getirmeme izin verin: Miss Fairfax, bundan on yıl sonra sizin çevrenizin de benimki gibi sevdiklerinizle dolu olacağını umuyorum.”</p>

    <p class="calibre11">Dostlukla söylenmiş, alınganlık yaratması düşünülemeyecek sözlerdi bunlar. Güler yüzlü bir “teşekkür ederim”le, konuşmanın tatlıya bağlanıp kapanması amaçlanmış gibiydi. Ne var ki yüzüne yayılan renk, dudağının titremesi, gözündeki yaş, Jane Fairfax’in gülemeyecek kadar duygulanmış olduğunu gösteriyordu. Şimdi de dikkatini Mr. Woodhouse’a vermesi gerekiyordu. Çünkü ev sahibi, böyle durumlarda âdeti olduğu üzere konuklarını birer birer dolaşıp ilgilenir, genç hanımlara özellikle tatlı iltifatlar dağıtırdı. Şimdi sırada Jane vardı. Mr. Woodhouse o her zamanki yumuşak nezaketiyle, “Miss Fairfax, bu sabah yağmura yakalandığınızı duyunca çok üzüldüm,” dedi. “Genç hanımlar kendilerine çok iyi bakmalıdırlar. Genç hanımlar narin bitkilerdir. Sağlıklarına, ciltlerine özen göstermelidirler. Evladım, hemen çoraplarınızı değiştirdiniz mi bari?”</p>

    <p class="calibre11">“Evet, efendim, hemen değiştirdim. Bu nazik ilginize de çok teşekkür ediyorum, beyefendi.”</p>

    <p class="calibre11">“Sevgili Miss Fairfax, genç hanımların el üstünde tutulmaları gerekir. Değerli büyükannenizle teyzeniz de iyidirler ya, umarım? En eski dostlarımdandırlar kendileri. Keşke sağlık durumum elverseydi de daha iyi komşuluk yapabilseydim. Bugün gelmekle bize büyük onur verdiniz, inanın bana. Gösterdiğiniz bu yakınlık kızım için de, benim için de çok değerlidir. Sizi Hartfield’de görmek bizi çok sevindiriyor.”</p>

    <p class="calibre11">İyi yürekli, kibar yaşlı adam bundan sonra artık oturabilir, görevini yaptığından, tüm hanımları rahatlatıp hoşnut ettiğinden emin olabilirdi.</p>

    <p class="calibre11">Bu arada yağmurdaki yürüyüş konusu Mrs. Elton’ın kulağına ulaşmıştı. O da, “Sevgili Jane, nedir bu duyduğum?” diye azar bombardımanına girişti. “Yağmurda postaneye mi yürümüşsün? Bir daha olmasın sakın. Seni kaka kız, nasıl yapabilirsin böyle bir şeyi? Ben yanında olup sana bakmayınca böyle oluyor demek.”</p>

    <p class="calibre11">Jane büyük sabırla, üşütmediğine yeminler etti.</p>

    <p class="calibre11">“Yok, söyleme bunları bana. Çok kaka çocuksun sen, kendine bakmasını hiç bilmiyorsun. Postaneye gitmiş küçükhanım! Mrs. Weston, hiç böyle şey duydunuz mu kuzum? Sizle ben biraz baskı yapmalıyız bu kıza.”</p>

    <p class="calibre11">Mrs. Weston sevecen, içten ama ciddi bir ifadeyle, “Evet, ben de ister istemez öğüt vermek gereğini duyuyorum,” diye konuştu. “Miss Fairfax, daha ihtiyatlı olmalısınız. Çok çabuk ve şiddetli soğuk aldığınıza göre havaya özellikle dikkat etmelisiniz, hele yılın bu mevsiminde. Ben bahar mevsiminin olağan zamanlardan daha çok dikkat gerektirdiğine inanırım. O öksürüğünüzü yeniden depreştirmektense mektuplarınızı birkaç saat, hatta yarım gün daha geç alıverin. Bu kadar laftan sonra gidip gideceğinize sanırım siz de pişman oldunuz. Evet, böyle bir şeye bir daha kalkışmayacak kadar sağduyulu olduğunuza inanıyorum.”</p>

    <p class="calibre11">Mrs. Elton hemen heyecanla, “Yok, elbette kalkışmayacak!” diye araya girdi. “Biz ona izin vermeyeceğiz.” Anlamlı bir baş sallayışıyla, “Bir gereğine bakmalıyız bunun, bir şeyler yapmalıyız. Ben Mr. E. ile bir konuşayım. Sabahları bizim mektuplarımızı getiren adam (bizim uşaklardan biri ya, adı aklıma gelmiyor) sizin mektupları da sorup kapınıza getirir. Böylece tüm pürüzler giderilmiş olur. Bizden gelecek böyle bir desteği kabul etmekte hiçbir sakınca görmezsin gibime geliyor, sevgili Jane.”</p>

    <p class="calibre11">“Çok iyisiniz ama sabah yürüyüşümden vazgeçemem. Doktorlar her fırsatta temiz havaya çıkmamı salık veriyorlar. Nasılsa bir yere doğru yürüyeceğime göre postaneye yürürüm. Zaten bu sabahtan önce de hiç kötü havaya çatmadım, doğrusu.”</p>

    <p class="calibre11">“Canım Jane, bu konu burada kapanmıştır. Yani karar verilmiştir.” Yapmacık bir gülüşle, “Bizim haşmetli efendi hazretlerine danışmadan verilebileceği kadar, elbet. Mrs. Weston, siz ve ben kullandığımız sözlere dikkat etmek zorundayız. Ama ne olsa, sevgili Jane, kendimi övmek gibi olmasın ama, kocamın üzerinde henüz bu kadarcık hatırım vardır, sanırım. Yani, çekilmez zorluklarla karşılaşmadığım sürece o işi olmuş bitmiş sayabilirsin.”</p>

    <p class="calibre11">Jane ciddi bir tavırla, “Özür dilerim,” dedi. “Böyle bir plana razı olmama olanak yok. Sizin adamınızı da boş yere gereksiz zahmetlere sokmanın gereği yok. Yürüyüşten zevk almasaydım yürümezdim; postaneye gitmek işini de, ben burada yokken her zaman yaptığı gibi gene, büyükannemin hiz...”</p>

    <p class="calibre11">“Ama hayatım, Patty’nin işi başından aşkın. Zaten bizim uşaklara iş vermekle bize iyilik etmiş olursun.”</p>

    <p class="calibre11">Jane yenik düşmeye hiç niyeti yokmuş gibi duruyordu ama yanıt vereceği yerde gene John Knightley’yle konuşmaya başladı.</p>

    <p class="calibre11">“Şu postane denilen şey, olağanüstü bir kurum,” dedi. “Ne kadar düzenli, nasıl hızlı! Neler yapmak zorunda olduğunu, neler yapmayı başardığını düşününce insan şaşıyor, doğrusu.”</p>

    <p class="calibre11">“Gerçekten de düzeni çok iyi kurulmuş.”</p>

    <p class="calibre11">“Yanlışlara, ihmalciliklere öylesine az rastlanıyor ki! Memleket içinde oradan oraya gidip gelen binlerce mektuptan biri bile yanlış yere gitmiyor; kaybolanınsa milyonda bir bile olmadığını sanırım. Hele okunup anlaşılması gerek çeşit çeşit elyazılarını, hem de kötü yazıları düşünecek olursak şaşkınlığımız daha da artar.”</p>

    <p class="calibre11">“Çalışanlar zamanla alışıp uzmanlaşıyorlar. Herhalde çalışmaya başladıklarında da zaten eline çabuk, zeki kişilermiştir ama, zamanla daha ustalaşacaklardır, elbette.” John Knightley gülümseyerek, “Daha iyi bir açıklama istiyorsan, düşün ki bu işi yapmak için para alıyorlar,” dedi. “Birçok yeteneğin gizi budur. Kamu, vergi ödediğine göre hizmetinin iyi görülmesini bekler.”</p>

    <p class="calibre11">Biraz daha elyazılarının çeşitliliğini konuştular.</p>

    <p class="calibre11">John Knightley, “Aynı aileden gelenlerin elyazıları çok zaman benzeşir, diyenler var,” dedi. “Aynı hocadan ders alınıyorsa, doğaldır. İşte bu yüzden ben, bu benzerliğin daha çok dişiler arasında yaygın olması gerektiğine inanıyorum, çünkü oğlan çocuklar bir yaştan sonra yazı dersi almazlar, ellerinden geldiği kadar yazıp geçerler ama genç kızlara daha uzun süre bu tür ince hünerler öğretilir. Örnekse Isabella’yla Emma’nın yazıları birbirine çok benziyor, bence. Birbirinden her zaman ayırt edemiyorum.”</p>

    <p class="calibre11">George Knightley biraz duraksayarak, “Evet, bir benzerlik var,” dedi. “Dediğini anlıyorum ama Emma’nın çizgileri daha güçlü.”</p>

    <p class="calibre11">Mr. Woodhouse, “Kızların ikisinin de yazıları pek güzeldir,” dedi. “Eskiden beri.” Yarım bir iş çekişi ve Mrs. Weston’a yöneltilen bir yarım gülümseyişle, “Zavallı Mrs. Weston’ın yazısı da çok güzeldir.”</p>

    <p class="calibre11">Emma da Mrs. Weston’dan yana bakarak, “Benim gördüğüm erkek yazılarının arasında,” diye söze başladı, sonra onun başka biriyle konuştuğunu fark ederek sustu ve bu kısacık duralayış ona düşünme fırsatı verdi.</p>

    <p class="calibre11">“Haydi bakalım, şimdi nasıl söyleyeceğim Onun adını, böyle herkes içinde, yüksek sesle? Bütün bu insanların arasında adını açıkça anmaya yüreğim yok mu? Lafı dolandırmam mı gerekiyor acaba? Çok kötü durumda olsaydım şimdi Mrs. Weston’a, ‘Yorkshire’lı arkadaşınız’ ya da, ‘Yorkshire’daki yazıştığınız kişi’ falan diyebilirdim ama yok, Onun adını en ufak bir çarpıntı duymadan söyleyebilirim. Gerçekten gitgide iyileşiyorum artık. Haydi bakalım, konuş!”</p>

    <p class="calibre11">Mrs. Weston serbest kalmıştı, Emma gene konuştu: “Bence Mr. Frank Churchill’in yazısı gördüğüm en mükemmel erkek yazılarından biridir.”</p>

    <p class="calibre11">Mr. Knightley, “Ben beğenmiyorum,” dedi. “Çok küçük, yeterince güçlü değil. Kadın yazısına benziyor.”</p>

    <p class="calibre11">Hanımların ikisi de bu sava karşı çıktılar. Frank Churchill’in yazısını bu hain iftiraya karşı savunmaya geçtiler: Yok, hayır, pekâlâ güçlüydü işte! Harfleri küçük olabilirdi ama çok açık ve elbette güçlüydü. Mrs. Weston’ın yanında, çıkarıp gösterebileceği bir mektup yok muydu? Hayır, yoktu; gerçi ondan daha çok yakında mektup almıştı ama yanıtladıktan sonra kaldırmıştı...</p>

    <p class="calibre11">Emma, “Öbür salonda olsak yazı masamda bir örnek bulabilirdim sanıyorum,” dedi. “Bende kendisinin bir notu var da. Mrs. Weston, aklınızda mı, bu notu bana yazmakla onu siz görevlendirmiştiniz hani bir gün?”</p>

    <p class="calibre11">“Onun da meşgul olduğunu söylemek işine gelmişti.”</p>

    <p class="calibre11">“Her neyse. O not bende duruyor. Yemekten sonra göstereyim de Mr. Knightley yanıldığına inansın.”</p>

    <p class="calibre11">Mr. Knightley hafif bir alaycılıkla, “Canım, Mr. Frank Churchill gibi şövalye ruhlu bir genç erkek, Miss Woodhouse gibi güzel bir genç kadına yazarken elbet en iyi yazısını döktürmeye gayret edecektir.”</p>

    <p class="calibre11">Yemek sofraya gelmişti. Mrs. Elton, daha kimsenin bir şey söylemesine fırsat kalmadan ayağa kalkmış, hazırdı. Mr. Woodhouse daha yanına varıp da yemek salonuna kadar ona eşlik etmek ricasında bulunamadan Mrs. Elton, “Aa, ille en önce ben mi gideceğim?” diyordu. “Böyle her seferinde herkesin önünden gitmekten utanıyorum artık.”</p>

    <p class="calibre11">Jane’in mektuplarını postaneden kendi gidip almak konusundaki ısrarı Emma’nın gözünden kaçmamıştı. Her şeyi duymuş, anlamıştı! “Acaba Jane bu sabah, yağmur altındaki yürüyüşünde de bir mektup bulmuş muydu?” Herhalde bulmuş olmalıydı. Çok sevgili birinden haber almak beklenilmiyorsa böyle bir yürüyüşe çıkılmazdı ki! Hem bu çaba boşa çıkmamış olmalıydı çünkü Jane’in üzerinde her zamankinden daha mutlu bir hava vardı, benliğini hem içten hem dıştan aydınlatan bir ışıma.</p>

    <p class="calibre11">Emma bir ara, bu yürüyüş ve İrlanda postalarının fiyatı üstüne bir şeyler sormayı düşündü, sonra, sözcükler dilinin ucuna kadar bile gelmişken, vazgeçti. Jane’i incitebilecek tek bir söz söylememeye kararlıydı. Böylece iki kız kol kola, ikisinin de güzellikleriyle zarifliklerine pek yakışan bir yakınlıkla, öteki hanımların arkasından yemek salonuna girdiler.</p>
  </div>
</body>
</html>
