<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter28">
  <div class="copy">
    <h1 class="calibre10">Yirmi sekizinci bölüm</h1>

    <p class="calibre11">İçeri girdiklerinde küçük oturma odasının görünümü dinginliğin ta kendisiydi. Uğraşı elinden alınmış olan Mrs. Bates ateşin bir yanında şekerleme yaparken, yakınındaki bir masa başında Frank Churchill onun gözlüğü üstünde çalışıyor, arkası onlara dönük duran Jane Fairfax piyanosunu gözden geçiriyordu.</p>

    <p class="calibre11">Frank Churchill, elinde işi olmakla birlikte Emma’ yı iyice mutlu bir yüzle karşılaşmaktan geri kalmadı.</p>

    <p class="calibre11">Biraz alçakça bir sesle, “Bu ne mutluluk!” dedi. “Hem de hesabımdan en az on dakika önce geldiniz. Gördüğünüz gibi işe yaramaya çalışıyorum. Söyler misiniz, başarabilecek miyim acaba?”</p>

    <p class="calibre11">Mrs. Weston, “Ne! Daha bitirmedin mi?” dedi. “Oğlum, sen kuyumcu olsan, bu tempoyla ekmek paranı zor çıkartırsın.”</p>

    <p class="calibre11">Genç adam, “Biraz da ara verdim,” dedi. “Piyano ayaklarının doğru durması için Miss Fairfax’e yardım ettim. Dengeli durmuyorlardı da. Bakın, ayaklardan birinin altına kâğıt sıkıştırdık. Bizi kırmayıp gelmeniz büyük nezaket, doğrusu. Hemen eve dönersiniz diye korkmuştum.”</p>

    <p class="calibre11">Genç adam bir kolayını bulup Emma’yı yanına oturttu, fırında elmaların en iyisini seçmek ve kendi elindeki işi gösterip akıl danışmak için de epey oyalandı. Bunlar, Jane Fairfax’in yeniden piyano başına oturuşuna kadar sürdü. Jane’in, piyano çalmaya önceden hazır olmayışını Emma, onun sinirlerinin durumuna yormayı seçti. Piyano daha yeni olduğundan Jane henüz heyecanını yenememişti demek. Çalmak için herhalde kendini zorlaması gerekecekti. Bu duyarlılık, kaynağı ne olursa olsun, Emma’nın içini sızlattı. Jane’in bu ince duygularını Frank’in yanında bir daha asla söz konusu etmeyecekti.</p>

    <p class="calibre11">Sonunda Jane çalmaya başladı. Piyanonun sesi önce biraz cılız çıktıysa da zamanla açılarak gücünün doruğuna erişti. Mrs. Weston piyanoya zaten sevinmişti, şimdi bir kez daha sevindi, Emma da onun bütün övgülerine katıldı ve piyanonun, akla gelebilecek her bakımdan kusursuz olduğu konusunda herkes görüş birliğine vardı.</p>

    <p class="calibre11">Frank Churchill, Emma’ya bakıp gülümseyerek, “Albay Campbell bu işi kime emanet etti bilmem, ama seçtiği kişi hiç de kötü bir seçim yapmamış,” dedi. “Weymouth’tayken Albay Campbell’ın ince zevkinin övgüsünü çok duymuştum. Özellikle de şu yüksek notaların yumuşaklığı sanırım kendisini ve çevresini çok tatmin edecektir. Miss Fairfax, ya sayın albay arkadaşına bu enstrüman için en ayrıntılı biçimde talimat vermiş ya da yapımcı Broadwood müessesesine kendisi yazmış olmalıdır, sizce de öyle değil mi?”</p>

    <p class="calibre11">Jane arkasına dönmedi. Söylenenleri duymak zorunda değildi, çünkü o sırada Mrs. Weston ona bir şeyler söylemekteydi.</p>

    <p class="calibre11">Emma fısıldayarak, “Haksızlık ediyorsunuz,” dedi. “Benimki rasgele bir tahminden ibaretti. Üzmeyin onu.”</p>

    <p class="calibre11">Genç adam gülümseyerek, hayır, gibilerden başını salladı. Şüpheden ve merhametten tamamen yoksun görünüyordu. Bir an sonra gene konuşmaya başladı:</p>

    <p class="calibre11">“Miss Fairfax, İrlanda’daki dostlarınız sizin şu andaki mutluluğunuza ne kadar seviniyorlardır kim bilir. Eminim sık sık sizi düşünüyor ve piyanonun elinize tam hangi günde, hangi saatte geçeceğini merak ediyorlardır. Sizce Albay Campbell bunun tam şu sırada gerçekleştiğini biliyor mu acaba? Ne dersiniz, kendisi enstrümanı ısmarlarken kesin tarih belirtmiş midir, yoksa gönderileceği tarihi, uygun gördükleri gibi seçmeyi onlara mı bırakmıştır?”</p>

    <p class="calibre11">Jane bu kez duymazlık ve duyunca da yanıtlamazlık edemezdi. Zoraki bir sakinlikle, “Albay Campbell’dan mektup alıncaya kadar hiçbir şeyden kesin olarak konuşamam. Her düşünce, her söz tahminden başka bir şey değildir,” dedi.</p>

    <p class="calibre11">“Tahmin, ah, evet! Tahmin denilen şey bazen doğru, bazen de yanlış çıkar. Şu çiviyi ne zaman sağlamlayabileceğimi tahmin edebilmek isterdim. İnsan canla başla çalışırken konuşmaya kalkarsa nasıl da saçmalıyor, değil mi, Miss Woodhouse? Gerçek işçi iş yaparken dilini tutar, herhalde, oysa biz amatör işçiler, bir sözcük yakalamayagörelim... Miss Fairfax, tahmin etmekle ilgili bir şey söylemişti ya... İşte, oldu.” Mrs. Bates’e, “Hanımefendi gözlüğünüzü size sevinerek takdim ediyorum. Şimdilik iyileşmiş durumda.”</p>

    <p class="calibre11">Anne de kız da ona yürekten teşekkür ettiler. Frank bundan biraz kaçmak için piyanonun yanına gitti ve bir parça daha çalması için Miss Fairfax’e yalvardı.</p>

    <p class="calibre11">“Çok büyük bir lütuf yapmak isterseniz, dün geceki valslerden birini seçersiniz,” dedi. “Onları yeniden yaşamak istiyorum. Gerçi siz onlardan benim kadar zevk almadınız, hep yorgun gibi bir haliniz vardı. Yanılmıyorsam sonunda oturduğumuza sevindiniz, oysa ben yarım saatçik daha dans edebilmek için dünyaları verirdim... insanın verebileceği bütün dünyaları.”</p>

    <p class="calibre11">Jane Fairfax çalmaya başladı.</p>

    <p class="calibre11">“İnsanı mutlu etmiş olan bir besteyi yeniden duymak ne büyük kıvanç! Yanılmıyorsam Weymouth’ta çalınan dans ezgilerinden biri bu.”</p>

    <p class="calibre11">Jane Fairfax bir an gözlerini kaldırıp genç adama baktı, kızardı, sonra gene çalmayı sürdürdü. Frank piyanonun yanındaki bir sandalyenin üstünden birkaç müzik sayfası aldı, Emma’ya dönerek, “Bu hiç bilmediğim bir parça,” dedi. “Siz biliyor musunuz? Cramer’den. Şu da yepyeni bir İrlanda ezgileri seti. Bunların hepsi piyanoyla birlikte gelmiş. Albay Campbell ne kadar ince düşünceli, değil mi? Miss Fairfax’in buralarda yeni müzik bulamayacağını biliyordu. Düşüncesinin bu bölümünü özellikle alkışlıyorum; armağanın tamamen içten gelerek verilmiş olduğunu belli ediyor. Acelece, yarım yamalak yapılmış hiçbir şey yok. Ancak gerçek sevgiye yorulabilecek bir davranış.”</p>

    <p class="calibre11">Kinayesini keşke bu kadar ortaya vurmasaydı! Gene de Emma durumu eğlenceli bulmaktan kendini alamadı. Piyanoya doğru bakınca Jane’in dudaklarında bir gülümseyişin ucunu yakaladı. Onun utançtan kızarmasına karşın gizli bir kıvançla gülümsemiş olduğunu anlayınca içindeki, bu konuyla ilgili suçluluk duygusu hafifledi. Bu ağırbaşlılık, dürüstlük timsali, kusursuz Jane Fairfax besbelli bağrında çok sakıncalı duygular beslemekteydi.</p>

    <p class="calibre11">Frank Churchill nota albümlerini Emma’ya getirdi, bunları birlikte gözden geçirdiler. Emma bu fırsattan yararlanarak, “Çok açık konuşuyorsunuz, anlayacak,” diye fısıldadı.</p>

    <p class="calibre11">“Anlar umarım. Anlasın istiyorum zaten. Sözlerimden zerrece utanmıyorum.”</p>

    <p class="calibre11">“Oysa ben biraz utandım, doğrusu. Keşke bu konuya hiç takılmasaydım.”</p>

    <p class="calibre11">“İyi ki takıldınız ve bana da açıldınız. Şimdi onun tüm tuhaf hallerinin şifresi elimde. Bence siz utanmayı ona bırakın. Yanlış bir şey yaptıysa bunu bilmeli.”</p>

    <p class="calibre11">“Zaten utanıyor, sanırım.”</p>

    <p class="calibre11">“Ben öyle bir belirti göremiyorum. Şu anda <em class="calibre2">Robin Adair</em>’i çalıyor... Onun en sevdiği şarkı.”</p>

    <p class="calibre11">Tam o sırada Miss Bates sokaktan at üstünde Mr. Knightley’nin geçmekte olduğunu görmüştü. Hemen yandaki odaya geçti, pencereyi kaldırıp seslendi. Konuşulanların hepsini dış odadakiler açıkça duyabiliyorlardı.</p>

    <p class="calibre11">“Nasılsınız, dostum, iyi misiniz?”</p>

    <p class="calibre11">“Sağ olun, iyiyim.”</p>

    <p class="calibre11">“Dün gece arabanızla bizi utandırdınız. Tam zamanında dönmüşüz. Annem oyunu daha yeni bırakmış, bizi bekliyormuş. Gelsenize, Mr. Knightley. Birçok dostlarınız var içeride.”</p>

    <p class="calibre11">Mr. Knightley de yüksek sesle, “Yeğeniniz hanım nasıllar bu sabah, Miss Bates?” diye sordu. “Umarım hepiniz iyisinizdir, ama Miss Fairfax’i çok merak ediyorum. Dün gece fazla yorulmadı, soğuk filan almadı ya?”</p>

    <p class="calibre11">Miss Bates bağıra bağıra Jane’in sağlığına ilişkin ayrıntılı bir rapor verdi. Öbür odadakiler ellerinde olmadan gülümsüyorlardı. Mrs. Weston, Emma’dan yana bakarak anlamlı anlamlı kaşlarını kaldırdı. Ama genç kız gene inanmazlıkla başını sarstı.</p>

    <p class="calibre11">Miss Bates gene araba için teşekkür etmeye başlamıştı.</p>

    <p class="calibre11">Mr. Knightley, onun sözünü keserek, “Kingston’a gidiyorum,” dedi. “Bir emriniz var mı?”</p>

    <p class="calibre11">“Aman, efendim, ne demek! Kingston ha? Geçen gün Mrs. Cole, Kingston’dan bir şey istediğini söylüyordu.”</p>

    <p class="calibre11">“Mrs. Cole’un uşakları var. Gönderip aldırır. <em class="calibre2">Sizin</em> bir istediğiniz var mı?”</p>

    <p class="calibre11">“Eksik olmayın, hiçbir şey yok. Ama, biraz buyurmayacak mısınız? Miss Woodhouse’la Miss Smith de buradalar. Piyanomuzu görmek için gelmek inceliğini gösterdiler. Hadi, dostum, atınızı hana bırakın da gelin.”</p>

    <p class="calibre11">Mr. Knightley, “Bilmem ki...” diye duraksadı.</p>

    <p class="calibre11">“Hem Mrs. Weston’la Mr. Frank de buradalar. Tanrı dostlarımızdan razı olsun. Bizi hiç yalnız bırakmazlar.”</p>

    <p class="calibre11">Knightley, “Bu kez beni bağışlayın, girmesem daha iyi olacak,” dedi. “Oturmamla kalkmam nasıl olsa bir olacağı için bir an önce yola koyulayım. Kingston’da çok işim var.”</p>

    <p class="calibre11">“Kuzum buyurun. Hepimizi sevindirmiş olacaksınız.”</p>

    <p class="calibre11">“Yok yok, başka gün gelirim.”</p>

    <p class="calibre11">“Yazık! Ah, Mr. Knightley dün gece ne güzel geçti, değil mi? Ya o valsler? Miss Woodhouse ne güzel dans ediyor, değil mi?”</p>

    <p class="calibre11">“Son derece güzel! Başka ne diyebilirim ki? Miss Woodhouse içeride olduğuna göre her sözümüzü duyuyor demektir.”</p>

    <p class="calibre11">Sonra Mr. Knightley sesini yükselterek, “Ama, Miss Fairfax’in de hakkını vermek gerek,” diye ekledi. “Yeğeniniz deseniz vals çalmanın ustası! İngiltere’de bir eşi daha olduğunu sanmıyorum. Şimdi, Miss Bates, içerideki dostlarınızın biraz etiket bilgisi varsa, onlar da yüksek sesle beni överler. Yalnız ne yazık ki kalıp dinleyecek zamanım yok.”</p>

    <p class="calibre11">“Bir dakika, Mr. Knightley, bir dakika. Önemli bir sözüm var... öyle üzüldük ki! Jane’le ben perişan olduk.”</p>

    <p class="calibre11">“Şimdi ne oldu?”</p>

    <p class="calibre11">“Elinizdeki kompostoluk elmaları, bütün fırınlık elmalarınızı bize göndermeniz doğru muydu? Elimde çok var diyordunuz ama şimdi hiç kalmadı. Mrs. Hodges ne kadar kızsa yeridir. Mr. Larkins söylemişti. Çok utandırdınız bizi. Yapmamalıydınız... gerçekten yapmamalıydınız... gitti bile! Yüce ruhlu adam! Teşekkür edildi mi hemen kaçar.”</p>

    <p class="calibre11">Miss Bates konuklarıyla annesinin yanına dönerek, “Çok işi varmış, alıkoyamadım,” dedi. “Girmedi. Kingston’a gidiyormuş. Bir emriniz var mı diye sordu, ben de...”</p>

    <p class="calibre11">Jane, “Duyduk, teyzeciğim, hepsini duyduk,” diye onun sözünü kesti.</p>

    <p class="calibre11">“Öyle ya, pencere de açıktı, kapı da açıktı. Mr. Knightley’nin de sesi gürdür. Her şeyi duymuşsunuzdur, doğallıkla. ‘Sizin için Kinston’da yapabileceğim bir şey var mı?’ dedi, ben de... aaa, kalktınız mı, Miss Woodhouse? Daha şimdi geldiniz!”</p>

    <p class="calibre11">Ne var ki Emma kalkıp gitmekte direndi. Saat ilerlemişti. Mrs. Weston’la Frank de ayağa kalktılar, Emma’yla Harriet’i Hartfield’e kadar geçirdikten sonra, içeri girmeyip Randalls’a döndüler.</p>
  </div>
</body>
</html>
