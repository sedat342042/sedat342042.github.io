<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter8">
  <div class="copy">
    <h1 class="calibre10">Sekizinci bölüm</h1>

    <p class="calibre11">Harriet o geceyi Hartfield’de geçirdi. Haftalardır vaktinin yarısından çoğunu konakta geçirdiği için, artık ona bir yatak odası ayırır olmuşlardı. Emma şu sıralarda onu elinden geldiğince yakında tutmanın her bakımdan iyi, güvenli ve arkadaşça bir şey olduğuna inanıyordu. Harriet ertesi sabah birkaç saat için Mrs. Goddard’ın yanına dönmek zorundaydı. Ondan sonra gene konağa gelip bu kez üç dört gün kalacaktı.</p>

    <p class="calibre11">Harriet yokken Mr. Knightley geldi. Mr. Woodhouse’un bahçede dolaşma saatiydi. Emma babasına gezintisini geciktirmemesini söyledi. Mr. Woodhouse’un konuğundan uzun uzun özür dileyişiyle, aşırı törenden hiç hoşlanmayan Mr. Knightley’nin kısa ve yalın yanıtları gülünç bir zıtlık sergiliyordu.</p>

    <p class="calibre11">“Sevgili Mr. Knightley, eğer kusuruma bakmazsanız, kabalığımı bağışlarsınız, Emma’nın sözünü tutup beş on dakika bahçeye çıkacağım. Hazır güneş parlarken yararlanmak gerek, çünkü. Ne yaparsanız, Mr. Knightley, biz hastalıklı ihtiyarlar kendimize bir sürü olağanüstü haklar tanırız.”</p>

    <p class="calibre11">“Rica ederim, beyefendiciğim, beni yabancı yerine koymayın.”</p>

    <p class="calibre11">“Benim yerimi Emmacığım fazlasıyla doldurur. Sizinle konuşmayı çok sever, eskiden beri. Ben de özür dileyerek gezintime çıkayım bari. Kış mevsiminde güneş çıkmışken kaçırmamak gerek.”</p>

    <p class="calibre11">“Pek doğru, efendim.”</p>

    <p class="calibre11">“Bu gezinti sırasında bana onur vermenizi rica ederdim, Mr. Knightley. Ne var ki bendeniz pek ağır yürürüm de... Benim yanım sıra gelmek sanırım sizin canınızı sıkar. Hem zaten siz Donwell-Abbey’ye kadar da uzun yol yürüyeceksiniz. Onun için yormayayım.”</p>

    <p class="calibre11">“Eksik olmayın, efendim. Zaten ben de hemen gideceğim. Gezintinize bir an önce başlarsanız iyi olur. İzninizle paltonuzu getirip bahçe kapısını açayım.”</p>

    <p class="calibre11">Mr. Woodhouse en sonunda dışarı çıktı. Mr. Knightley’yse hemen gideceği yerde geldi, Emma’nın yanına oturdu. Konuşmak ister gibiydi. Hemen Harriet’ten söz açtı. Onunla ilgili düşünceleri bir hayli yumuşamış gibiydi.</p>

    <p class="calibre11">“Gerçi Harriet’i ben senin kadar güzel bulmuyorum, ama ne olsa cici, şirin bir kız. Huyu, karakteri de iyi. Gerçi birlikte bulunduğu kimselerin çok etkisi altında kalıyor. Ama, demek ki iyi bir çevreye düşerse topluma yararlı bir genç hanım olup çıkabilecek.”</p>

    <p class="calibre11">“Böyle düşünmenize sevindim. Sözünü ettiğiniz iyi çevreler de pek uzakta değildir, umarım.”</p>

    <p class="calibre11">Erkek, “Hadi, hadi,” diye güldü. “Kompliman bekliyorsun. Peki, öyleyse, Harriet’in üzerinde olumlu bir etkin olduğunu itiraf edeyim. Okul çocukları gibi kıkır kıkır bir gülüşü vardı ki, ondan vazgeçirdin. Kendinle övünebilirsin.”</p>

    <p class="calibre11">“Sağ olun. Siz her zaman bana hakkımı vermezsiniz ama...”</p>

    <p class="calibre11">“Harriet birazdan gelecek mi demiştin?”</p>

    <p class="calibre11">“Neredeyse gelir. Hatta şimdiye kadar gelmiş olması gerekirdi.”</p>

    <p class="calibre11">“Belki konuklar filan bastırmıştır.”</p>

    <p class="calibre11">“Ah şu kasaba konukları... İnsanı sıkıntıdan patlatırlar, yani.”</p>

    <p class="calibre11">“Senin sıkıcı bulduğun bazı kimseler Harriet’in hoşuna gidebilir.”</p>

    <p class="calibre11">Emma bu sözlerin çok doğru olduğunu bildiği için yadsımaya kalkışmadı. Mr. Knightley gülümseyerek sözünü sürdürdü:</p>

    <p class="calibre11">“Gerçi ben senin gibi falcı değilim, gene de sevimli arkadaşının çok yakında iyi bir haber alacağını sanıyorum.”</p>

    <p class="calibre11">“Sahi mi? Ne haberi? Nasıl haber?”</p>

    <p class="calibre11">Mr. Knightley gülümseyerek, “Çok önemli bir şey,” diye karşılık verdi.</p>

    <p class="calibre11">“Çok önemli ha! Olsa olsa tek bir şey olabilir. Kimdir Harriet’e gönül vermiş olan? Kimden duydunuz bunu?”</p>

    <p class="calibre11">Emma, Mr. Elton’ın bu konuda bir şeyler filan çıtlattığını sanarak umutlanmıştı. Mr. Knightley herkesin sevdiği, akıl danıştığı bir kimseydi. Mr. Elton’ın da ona çok saygı beslediğini Emma iyi bilirdi.</p>

    <p class="calibre11">Mr. Knightley, “Duyduğuma göre senin Harriet çok yakında bir evlenme önerisi alacak,” dedi. “Hem de son derece iyi bir yerden. Kısacası Robert Martin’den. Bu yaz Harriet Abbey-Mill Çiftliği’ni ziyaret ettiği sırada genç dostumuzu yakmış, tutuşturmuş. Robert Martin deli gibi âşık. Harriet’le evlenmeye karar vermiş.”</p>

    <p class="calibre11">Emma, “Eksik olmasın, pek lütuf buyurmuş,” diye dudak büktü. “Ama Harriet’in kendisiyle evleneceğine gerçekten inanıyor muymuş?”</p>

    <p class="calibre11">“Peki, senin dediğin olsun. Robert Martin, Harriet’e evlenme önermeye karar vermiş. Şimdi oldu mu? Önceki gece bana bu konuda akıl danışmak üzere Donwell Abbey’ye geldi. Kendisini ve bütün ailesini ne denli sevdiğimi, hepsine nasıl değer verdiğimi bildiği için, o da beni en iyi dostlarından biri sayar. Evlenmek için, belki de kendi yaşının, Harriet’in yaşının çok genç olduğunu düşünmüş, bana bunu sormaya gelmiş. Harriet <em class="calibre2">seninle</em> bu kadar yakınlaştıktan sonra belki onu hor görür diye bir kaygıya kapıldığını sanıyorum. Kısacası gencin bu konuda konuşmasını, fikirlerini pek beğendim. Zaten eskiden beri Robert Martin tanıdığım en aklı başında kimselerden biridir. Az ama öz konuşur, dürüsttür ve çok zekidir. Özel yaşamında vefalı ve şefkatlidir. Bana para durumunu da açınca evlenmekten hiç çekinmemesini söyledim. Sevdiği kızı da övdüm. Böylece çocukcağız etekleri zil çalarak gitti. Belki de şu anda Mrs. Goddard’dadır. Belki de senin Harriet böylece, hiç de canını sıkmayan bir konuğun baskınına uğradığı için gecikmiştir.”</p>

    <p class="calibre11">Emma bu sözleri gülümseyerek dinlemişti.</p>

    <p class="calibre11">“Sevgili Mr. Knightley,” dedi. “Konuşmak sırası şimdi bende. Mr. Robert Martin bugüne dek sabredemeyerek dün Harriet’e evlenme önerdi, yani bu anlamda bir mektup gönderdi ve Harriet tarafından o saat geri çevrildi.”</p>

    <p class="calibre11">Emma bu sözlere Mr. Knightley’yi inandırabilmek için birkaç kez yinelemek zorunda kaldı. Ve Mr. Knightley sonunda duyduklarına inanınca şaşkınlık ve hoşnutsuzluğundan kıpkırmızı kesilerek hışımla ayağa kalktı.</p>

    <p class="calibre11">“Öyleyse Harriet Smith benim sandığımdan çok daha aptalmış. Bu kız aklını mı kaçırmış ne?”</p>

    <p class="calibre11">Emma da kızarak söylendi: “Elbette, bir kadının herhangi bir evlenme önerisini geri çevirebilecek kadar gözüpek olabileceğini erkeklerin aklı hiç almaz, öyle değil mi? Siz erkeklere göre her kadın, kendini istemek büyüklüğünde bulunan bir erkeğe hemen varmalıdır.”</p>

    <p class="calibre11">“Boş laf! Erkekler hiç de böyle düşünmezler. Ama Harriet Smith kalksın da Robert Martin’i geri çevirsin! Olamaz bu. Ancak delilik belirtisidir. Umarım yanılmışsındır, Emma.”</p>

    <p class="calibre11">“Mektup benim gözümün önünde yazıldı.”</p>

    <p class="calibre11">“Senin gözünün önünde ha! Öyleyse sen kendin yazdın, demektir. Emma, bu senin işin. Onu geri çevirsin diye sen Harriet’e baskı yaptın.”</p>

    <p class="calibre11">“Bu suçlamayı üstüme almıyorum. Ama baskı yapsam bile yanlış bir iş yapmış olmazdım ki! Mr. Martin dürüst, aklı başında bir genç olabilir, ama Harriet’in ayarı değil. Hatta bu işteki cüretine şaşıyorum, doğrusu. Sizin dediğinize bakılırsa kimi çekindiği şeyler varmış. Bunların üzerinde durulsaymış daha iyi olurmuş.”</p>

    <p class="calibre11">Mr. Knightley öfkeyle, “Harriet’in ayarı değil mi?” diye haykırdı. Sonra kendini tuttu. Bir an sonra da, sakin ama hâlâ sert ve soğuk bir sesle, “Evet, Robert Martin gerçekten Harriet Smith’in ayarı değildir, çünkü hem zekâ hem de mevki bakımından ondan çok daha üstündür,” diye sözünü sürdürdü. “Emma, bu kıza karşı duyduğun sevgi senin gözünü bağlamış. Harriet’in nesi var, kuzum? Kim olduğu belirsiz bir adamın nikâh dışı çocuğu. Doğru dürüst bir geliri bile olmadığı gibi, görünürde hısım akrabası da yok. Orta halli bir okulda pansiyoner olarak kalıyor. Yaşı küçük, duygu yönünden bir hayli basit. Zekâ ve duygu bakımından bu derece sığ olan bir kızın yaşı ilerledikçe de pek fazla olgunlaşması beklenemez. Görüp geçirdiğinden yararlanıp gelişecek yetenekte değil, çünkü. Bir güzelliği var, bir de iyi huyluluğu; hepsi bu. Ben bu işi duyunca salt Robert Martin adına biraz duraladım. Harriet’i ona layık görmediğim için. Ama baktım ki çocuk iyice tutkun, yerinde öğütlere kulak asacak durumda değil. Sonra Harriet de zararsız, uysal, iyi bir kız. Robert gibi bir gencin karısı olursa onun kalıbına girer, diye düşündüm. Kızın başına devlet kuşu kondu, dedim kendi kendime. Herkesin, hatta senin bile böyle düşüneceğinden o kadar emindim ki, Emma!”</p>

    <p class="calibre11">“Demek ki beni hiç tanımıyormuşsunuz, Mr. Knightley. Ne kadar aklı başında, zeki, değerli olursa olsun, Mr. Martin’in olup olacağı basit bir çiftçi değil mi? Arkadaşıma böyle birini uygun bulacağımı nasıl düşünebildiniz? Hem sonra Harriet’e karşı da haksızlık ediyorsunuz. Bu kız ne olsa seçkin çevrelere girmiş bulunuyor. Bir çiftçiye varmakla kendini alçaltmış olur.”</p>

    <p class="calibre11">“Yani çiftçi olmak, nikâh dışı olmaktan, gelişmemiş ve akılsız olmaktan daha mı alçaktır?”</p>

    <p class="calibre11">“Nikâh dışı deyip duruyorsunuz. Ana babasının işlediği günahın cezasını neden bu masum kız çeksin? Neden hiç suçu yokken, bu yüzden hor görülsün? Sonra Harriet’in soylu bir kandan geldiği o kadar belirgin ki. Bilinmeyen babasının sağladığı aylık bir hayli kabarık olmalı. Her türlü konforu var. Onun bir centilmen kızı olduğundan benim kuşkum yok. Centilmen kızlarıyla dostluk ettiğini siz de görmezlikten gelemezsiniz. Demek ki Harriet, Robert Martin’den üstündür.”</p>

    <p class="calibre11">“Ana babası kimdir, bilemem. Ama onun yüksek sosyeteye girmesini istemiş ya da uygun görmüş olsalardı, sanırım başka bir okula gönderir, başka bir ailenin yanına verirlerdi. Oysaki onlar Harriet’i Mrs. Goddard’ın çevresine uygun görmüşler. Harriet de seninle böyle içli dışlı oluncaya dek çevresinden hoşnuttu. Gözü yükseklerde değildi. Bu yaz Martinlerin çiftliğinde çok mutlu günler geçirdi. Eğer şimdi onları hor görüyorsa, bunu senden kapmıştır, Emma. Yazıklar olsun sana, senin arkadaşlığın bu mu? Bu yaz birliktelerken Robert Martin kızın kendisinden hoşlandığına inanmış olmalı ki evlenme öneriyor. Yoksa ben onu bilirim; aklına eseni yapan bir insan olmadığı gibi, kendini beğenmiş de değildir. Harriet’ten yüz bulmuş olduğuna eminim.”</p>

    <p class="calibre11">Emma bu sözlere karşılık vermemeyi daha uygun buldu ve biraz önceki konuya döndü:</p>

    <p class="calibre11">“Mr. Martin’i candan savunuyorsunuz ama dediğim gibi, Harriet’e haksızlık ediyorsunuz. Harriet hiç de o kadar sığ ve boş bir kız sayılmaz. Evet, gerçi çok zeki değil, ama sizin sandığınızdan daha aklı başında, daha anlayışlı. Hatta, bir an için güzelliğinden ve iyi huyundan başka hiçbir şeyi olmadığını kabul etsek bile, böylesine bir güzellik ve böylesine bir iyilik yabana atılacak erdemler midir? Erkeklerin çoğunluğu bilgili ve zeki kızların değil de güzel kızların peşinde koşmazlar mı? Karşısındakine tam anlamıyla boyun eğen, karşısındakini her zaman yüksek gören bir huy da, siz erkeklerin eşlerinizde aradığınız başlıca erdemlerden biri değil midir? Hem çok güzel hem de çok yumuşak başlı bir kadın için koca kıtlığı diye bir şey olabilir mi? Elini sallasa ellisi...”</p>

    <p class="calibre11">“İnan Emma, senin şu Tanrı vergisi zekânı nasıl boşa harcadığını gördükçe, son sözlerine benim bile hak vereceğim geliyor. Bir kadın aklını böyle yanlış yere kullanacağına, hiç akılsız olsun daha iyi.”</p>

    <p class="calibre11">Emma neşeyle, “Elbette, bütün erkeklerin <em class="calibre2">bu</em> düşüncede olduğunu bilmez miyim?” diye güldü. “Harriet tam, her erkeği mutlu edebilecek tipte bir kızdır: erkeğin hem gözünü hem gururunu okşayan bir varlık. Sözgelişi siz bile bir gün gelip evlenecek olsanız, Harriet’ten daha uygununu bulamazsınız. Böyle bir kız, daha on yedi yaşında, hayata yeni atılır, daha yeni yeni tanınmaya başlarken, karşısına ilk çıkana varmadı diye şaşılır mı? Yok, yok, bırakın kızcağız şöyle çevresine bakınsın biraz.”</p>

    <p class="calibre11">Mr. Knightley biraz sessiz kaldı. Sonra, “Aranızdaki yakınlığı oldum olası hiç onaylamadım zaten,” dedi. “Şimdi bu durumdan Harriet’in ne kadar zarar göreceğini çok iyi anlıyorum. Onun öyle bir burnunu büyüteceksin ki, kızcağız çok geçmeden kimseleri beğenmez olacak. Zaten zekâdan yoksun olduğu için gözünü iyice yükseklere dikecek. Oysa, bütün güzelliğine karşın, elini sallayınca ellisi çıkmayabilir. Aklı başında erkekler onun akılsızlığına takılacaktır. Seçkin aileden olanlar nikâh dışı oluşu yüzünden cayacaklardır. Ama daha on yedi yaşındayken hazır karşısına bir Robert Martin çıkmışken evlenseydi, ömrünün sonuna dek rahat, güven dolu, sıcak bir yuvaya kavuşmuş olurdu. Eğer burnu büyürse, karşısına çıkanların hiçbirini beğenmeyip evde kalacaktır.”</p>

    <p class="calibre11">“Mr. Knightley, bu konudaki düşüncelerimiz birbirine öylesine zıt ki, üzerinde durmanın bir anlamı yok. Birbirimizi kızdırmaktan başka bir şey elde edemeyiz. Zaten artık konuşmanın bir anlamı da yok. Çünkü Harriet arkadaşınızın önerisini geri çevirmiş bulunuyor. Ona biraz öğüt verdiğimi saklayacak değilim, ama inanın bana, o zaten kendisi kararını vermişti. Mr. Martin’in davranışları gerçek incelikten o kadar uzak ki, Harriet bir zamanlar onu az buçuk beğenmişse bile artık hiç beğenmiyor. Seçkin kimselerin arasına katılmadan önce bir Robert Martin’in yakınlığına katlanmış olabilir. Ne de olsa arkadaşlarının ağabeyiymiş. Harriet’e kendini beğendirmek için de besbelli çok çırpınmış. Ama o sayfa artık kapandı. Harriet gerçek centilmenlerle dostluk etmenin tadını aldı. Bundan böyle ancak tam bir centilmen Harriet’in gönlünü çelebilir. “</p>

    <p class="calibre11">Mr. Knightley, “Saçma bu laflar, resmen deli saçması,” diye homurdandı. “Robert Martin, zeki, terbiyeli, candan, iyi yürekli bir genç. Ruhunda da doğuştan öyle bir soyluluk var ki Harriet anlayamaz bile.”</p>

    <p class="calibre11">Emma karşılık vermedi. Neşeli, kaygısız, umursamaz görünmeye çalışıyordu ya, aslında içi rahat değildi ve konuğunun kalkıp gitmesini çok istiyordu. Yaptığına pişman olmuş falan değildi. Kadınların hakları ve duyguları üstünde konuşmaya kendisi daha yetkili sayılırdı. Gene de Mr. Knightley’nin düşünce ve görüşlerine genel olarak öyle güvenirdi ki böyle önemli bir konuda onun kendisine böylesine şiddetle karşı çıkması ağırına gitmişti. Onun böyle yanı başında, böylesi bir öfke içinde oturması da çok rahatsız ediciydi. Tatsız bir sessizlik içinde birkaç dakika geçti. Emma bir ara havadan söz açmak istediyse de Mr. Knightley karşılık vermedi. Düşünceye dalmıştı. Sonunda şöyle konuştu:</p>

    <p class="calibre11">“Robert Martin aslında çok bir şey yitirmiş sayılmaz. Umarım çok geçmeden aşırı tutkunluğundan kurtulur da bu olumsuz yanıtın hiç de o kadar büyük bir felaket olmadığını anlar. Harriet’in geleceği konusunda kurduğun planları da sen bilirsin. Ancak, çöpçatanlık merakını saklamadığına göre o yönde birtakım fikir ve tasarıların olduğu tahmin edilebilir. Bir aile dostu olarak senin birazcık kulağını bükmek isterim. Eğer düşündüğün kişi Elton’sa kendini boş yere yoruyorsun.”</p>

    <p class="calibre11">Emma gülerek, “Yok canım,” gibilerden bir şey söyledi. Mr. Knightley sözünü sürdürdü:</p>

    <p class="calibre11">“İnan bana, Elton’dan size yarar yok. Mr. Elton namuslu bir adam, Highbury kasabası için kusursuz bir papaz olabilir ama öyle, duygularına kapılarak evlenmek ona göre değildir. Paranın değerini o da herkes gibi bilir, belki daha bile çok. Duygularından dem vurup dursa da her zaman kafasını kullanır. Senin Harriet’e değer biçtiğin gibi o da kendi kafasında, kendi değerini pek iyi tartıp hesaplamıştır. Çok yakışıklı olduğunu, her gittiği yerde sevildiğini bilmez değildir. Erkek erkeğe konuştuğumuz sıralarda söylediği kimi sözlerden benim çıkardığım sonuçlara göre Mr. Elton iyice hesaplı kitaplı bir evlilik yapmak niyetindedir. Kendi kız kardeşinin yakın arkadaşı olan beş kız kardeşten büyük bir hararetle söz ettiğini duydum. Kızların her birinin ağırlığı yirmi bin sterlinmiş.”</p>

    <p class="calibre11">Emma gene gülerek, “Size çok teşekkür ederim,” dedi. “Mr. Elton’ın Harriet’le evlenmesini aklıma koymuş olsaydım uyarınızla gözümü açarak büyük iyilik etmiş olurdunuz ama şu sırada Harriet’i kimseye vermeye niyetim yok. Zaten çöpçatanlıktan da vazgeçtim artık. Randalls’taki başarı düzeyime bir daha ulaşamam nasılsa. Bu yüzden hazır başarılıyken bu işi bırakacağım.”</p>

    <p class="calibre11">Mr. Knightley, “İyi günler, Emma,” diyerek birdenbire ayağa kalktı ve çabucak yürüdü, gitti. Çok kızmış, çok canı sıkılmıştı. Genç dostu, çiftçi Robert Martin’in nasıl bir düş kırıklığına uğradığını tahmin ederek üzülmekle kalmıyor, onun kurduğu evlilik hayallerini destekleyerek bir bakıma bu üzüntüde kendinin de payı olduğunu düşünerek kahroluyordu. Hele Emma’nın bu olayda oynadığı rol onu çileden çıkarıyordu.</p>

    <p class="calibre11">Emma’nın da canı çok sıkılmıştı ama sıkıntısının nedenlerini o, Mr. Knightley gibi kesin olarak bilemiyordu. Hiçbir zaman Mr. Knightley gibi, kendi düşünce ve davranışları yüzde yüz haklıyken karşısındakinin yüzde yüz haksız olduğuna inanabilmesinin olanağı yoktu. Mr. Knightley giderken sanki tüm haklılığı kendi üstüne almış, Emma’nın payına pek az bırakmıştı. Gerçi Emma pek o kadar yıkılmış da değildi. Aradan biraz zaman geçmesi ve Harriet’in geri gelmesi canının sıkıntısını ona unutturdu. Harriet’in bu kadar geç kalmasından kaygılanmaya başlamıştı. Genç çiftçinin o gün gene Mrs. Goddardlara gidip Harriet’le yüz yüze gelmesi ve yalvarıp yakararak genç kızın aklını çelmesi olmayacak şey değildi ve bu olasılık Emma’yı ürkütüyordu. Bunca çabadan sonra böyle bir yenilgiye uğramak korkusu şimdi her şeyden baskındı. Öyle ki sonunda Harriet şen şakrak çıkıp gelince ve gecikmesinin korkulacak bir nedeni olmadığı anlaşılınca Emma’nın da içi rahat etti ve neşesi yerine geldi. Mr. Knightley ne düşünürse düşünsün, ne derse desin, Emma en doğruyu yapmış, çok yerinde kadınca duygularının ve kadın dostluğunun etkisiyle davranmıştı.</p>

    <p class="calibre11">Mr. Knightley onu Mr. Elton konusunda azıcık korkutmamış değildi. Ne var ki düşünüyordu da, Mr. Knightley genç papazı kendisi kadar yakından incelemiş olamazdı, çünkü bir kez, bu konuyla kendisi kadar ilgili değildi. Bir de, ne yalan söylemeli, Mr. Knightley’nin tüm karşı çıkmasına karşın, övünmek gibi olmasın ama, bu konuda kendisinin ondan daha iyi bir gözlemci olması da doğaldı. Kısacası, adam öfkeyle, ayaküstü konuşmuş ve hiçbir şey bilmediği bir konuda, kendi içinden geçenleri söyleyip garezini ortaya vurmuştu. Evet, o Mr. Elton’ın samimi konuşmalarını Emma’dan daha çok dinlemiş olabilirdi; Mr. Elton para konularında savruk, hesapsız biri olmayabilirdi. Bu konuların üzerinde durması doğaldı. Ne var ki Mr. Knightley, ateşli bir aşkın tüm maddi ve çıkarcı konulara savaş açabileceğini yeterince dikkate almıyordu. Mr. Knightley bu aşkın ayırdında olmadığı için bırakabileceği etkileri düşünmüyordu bile. Oysa Emma bu aşkı tüm şiddetiyle gözlemlediği için, olağan düzeyde bir mantık hesabının, (başlangıçta var olsa bile) böyle bir şiddete karşı koyamayacağından hiç kuşkusu yoktu. Daha ileri düzeyde bir hesaplılık ve maddiliğinse Mr. Elton’da bulunmadığından çok emindi.</p>

    <p class="calibre11">Harriet’in üstündeki neşe Emma’nın da keyfini yerine getirdi. Harriet şu anda Mr. Martin’i düşünmek değil, Mr. Elton’dan konuşmak istiyordu. Öğretmen Miss Nash’ten duymuş olduğu bir şeyi hemen sevinçle anlatmaya girişti. Hekim Mr. Perry hasta bir çocuğa bakmak için okula gelmişmiş. Miss Nash onunla görüşmüş, o da bir gün önce Clayton Park’tan dönerken Mr. Elton’la karşılaştığını ve onun Londra’ya gitmekte olduğunu, yarına kadar da dönmeyeceğini öğrenince çok şaşırdığını anlatmış. Çünkü o gece iskambil geceleriymiş ve bu zamana dek genç papazın bir tek oyunu bile kaçırdığı görülmüş şey değilmiş. Mr. Perry, en iyi oyuncularından yoksun kalacakları için ona sitem etmiş, gidişini bir tek güncük ertelemesi için yalvarmış ama boşuna. Mr. Elton gitmekte ısrarlıymış. Hatta, tuhaf bir biçimde üstünde durarak, dünyaları verseler geri bırakamayacağı bir iş için gittiğini söylemiş. Gıpta edilecek bir bekçilik, kutsal emanet gibi bir şeyler eklemiş. Tabii Mr. Perry bunlardan hiçbir şey anlamamış ama işin içinde bir <em class="calibre2">hanım</em> olduğu kanısına varmış, bunu da adamın yüzüne söylemiş. Mr. Elton da anlamlı anlamlı gülümsemiş, kızarıp bozararak büyük bir keyifle atını sürüp gitmiş. Bütün bunları Harriet’e Miss Nash anlatmış, sonra ona iyice anlamlı bir bakışla bakarak, “İşinin ne olacağını tahmin bile edemem tabii,” demiş. “Benim bildiğim tek bir şey var: Mr. Elton’ın beğendiği kadın dünyanın en şanslı kadınıdır çünkü yakışıklılıkta da, sevimlilikte de Mr. Elton’ın şu koca dünyada bir eşi daha yoktur.”</p>
  </div>
</body>
</html>
