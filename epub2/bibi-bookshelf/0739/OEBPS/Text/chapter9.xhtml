<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter9">
  <div class="copy">
    <h1 class="calibre10">Dokuzuncu bölüm</h1>

    <p class="calibre11">Mr. Knightley, Emma’yı haksız görebilirdi ama Emma kendini haklı buluyordu. Mr. Knightley’nin hoşnutsuzluğu öyle büyüktü ki Hartfield Konağı’nın semtine uzun zaman uğramadı. Sonunda karşılaştıkları zaman da Emma henüz bağışlanmadığını onun aşırı ciddi yüzünden anladı. Üzüldü ama pişmanlık duymadı. Tersine, her geçen gün kendi düşünce ve davranışlarını biraz daha haklı çıkarır gibiydi. Hele bundan sonraki günlerde olup bitenler genç kızın kendi kendisini daha da haklı görmesini sağladı.</p>

    <p class="calibre11">Portre, Mr. Elton’ın Londra’dan dönüşünden az sonra çok zarif ve şık bir çerçeve içinde konağa geldi, gündelik oturma solunundaki şöminenin üstüne asıldı. Mr. Elton yerinden kalkıp tabloya bakarak, tam kendinden beklendiği gibi iç çekip kırık dökük cümleler mırıldanarak hayranlığını belirtiyordu. Harriet’e gelince; onun duygularının da hızla, yaşının ve toyluğunun elverdiği ölçüde güçlü ve dayanıklı bir bağlılık oluşturmaya başladığı açıktı. Çok geçmeden Emma, onun Mr. Martin’i artık yalnızca, Mr. Elton’la karşılaştırmak için aklına getirdiğinden ve bu kıyaslamalarda da Mr. Elton’ın kesin üstünlük kazandığından iyice emin oldu.</p>

    <p class="calibre11">Genç arkadaşını kafaca geliştirmek için bol bol yararlı kitap okuyup yararlı konularda konuşmak konusundaki niyeti henüz, birkaç kitabın başlangıcından birkaç bölüm okuyup, “Kalanına yarın devam ederiz,” demek aşamasından öteye geçmiş değildi. Hoşbeş etmek, ciddi kitapları ciddi biçimde okumaktan daha kolaydı; Harriet’in mutlu geleceğiyle ilgili hayaller kurmak da onun kavram yeteneğini güçlendirmekten, zihnine gerçekler aşılamaya çalışmaktan çok daha keyifli... Harriet’in şu sıradaki tek edebiyat uğraşı, ömrünün akşam yılları için yaptığı tek zihinsel ve ruhsal yığınak, bulup işittiği her türlü bilmeceyi, Emma’nın hazırlayıp çeşitli motifler ve şifrelerle süslediği ince bir albüme çekmekten ibaretti.</p>

    <p class="calibre11">Şu edebiyat düşkünü çağımızda, bu türden, hem de adamakıllı büyük çapta koleksiyonlara oldukça sık rastlamak olasıydı. Mrs. Goddard’ın okulundaki başöğretmen Miss Nash tam üç yüz bilmece biriktirmişti. Ondan esinlenmiş olan Harriet de Emma’nın yardımıyla, bu sayıyı geride bırakmayı umuyordu. Emma bilmecelerin aranıp bulunması ve seçilmesinde arkadaşına yardım ediyordu. Harriet’in yazısı da inci gibi olduğundan, ortaya hem sayı hem de düzen yönünden birinci sınıf bir yapıt çıkacağı söylenebilirdi.</p>

    <p class="calibre11">Mr. Woodhouse da konuyla hemen hemen kızlar kadar ilgiliydi ve çok zaman albüme konmaya değer bir şeyler anımsamaya çalışıyordu. Gençliğinde ne çok, ne usta bilmeceler vardı! Ne tuhaf, acaba neden şimdi hiçbiri aklına gelmiyordu ama elbet zamanla gelirdi. Ne var ki bu çabalar her zaman, “Kitty, güzel ama donuk bir kız,” diye bir bilmecenin ilk satırıyla sona eriyordu.</p>

    <p class="calibre11">Bu konuda konuşmuş olduğu iyi dostu Perry de şimdilik bilmece türünden bir şey anımsayamıyordu ama Mr. Woodhouse ona, kulağını açık tutmasını sıkılamıştı; Mr. Perry çok yer dolaşıp çok insanla görüştüğüne göre o yönden bir şeyler umulabilirdi.</p>

    <p class="calibre11">Emma, cümle kasaba zekâlarının topluca bu işe adanmasından yana hiç değildi. Onun yardımını dilediği tek kişi Mr. Elton’dı. Genç adama, aklına gelebilecek tüm bilmece, bulmaca, kelime oyununa dayanan şiir ve dilden kaydırmacaları onlara getirmesi rica edildi ve Emma onun bu konuya önemle eğildiğini görerek sevindi. Genç adam bir yandan da, getirdiği bilmecelerde kadınlığı alaya alan kaba ve kırıcı ya da açık saçık tek bir sözcük bulunmamasına son derece dikkat ediyordu. Her sözü kadınlığı göklere çıkarmalıydı! Kızlar, albümdeki en kibar iki üç bilmeceyi ona borçluydular.</p>

    <p class="calibre11">Bir süre sonra Mr. Elton çok tanınmış, oyuncaklı bir şiir bilmeceyi anımsayıp pek duygusal bir edayla okuduğu zaman Emma, bunu bildiklerini ve üç beş sayfa önce albüme geçirmiş olduklarını ona üzülerek bildirdi:</p>

    <div class="letter">
      <p class="calibre11">İlk hecem kahır belirtir,</p>

      <p class="calibre11">İkincim de duyar bunu;</p>

      <p class="calibre11">Bütünümse bu acıyı</p>

      <p class="calibre11">Hafifleten ve silendir.<a class="si-noteref" href="#f2" id="ref_f2">2</a></p>
    </div>

    <p class="after-bq">“Mr. Elton, bizim için siz neden bir bilmece yazmıyorsunuz?” diye sordu. “Tanınmamış olmasının tek yolu budur. Sizin için de hiç zor olmasa gerek.”</p>

    <p class="calibre11">Mr. Elton, “Yok yok, ben ömrümde hiç şiir yazmadım, desem yeridir,” dedi. “Ne yaparsınız, kalın kafalılık işte! Korkarım ki Miss Woodhouse bile...” Genç adam bir an durakladı. “Hatta ne de Miss Smith, benim tembel esin perimi harekete geçiremez.”</p>

    <p class="calibre11">Gene de hemen ertesi gün elinde, esin perisinin harekete geçmiş olduğunu gösteren bir sayfa kâğıtla çıkıp geldi. Hemen bir dakikalığına uğradığını söylüyordu. Bu kâğıt parçasının da bir arkadaşının, beğendiği bir genç hanım için yazdığı bilmeceli bir şiir olduğunu söylüyordu ama davranışından, bunun aslında onun yapıtı olduğunu Emma hemen anladı.</p>

    <p class="calibre11">Genç adam, “Miss Smith’in koleksiyonuna girsin diye getirmiş değilim,” dedi. “Arkadaşımın çalışması olduğu için bunu göz önüne sermeye gerçi hakkım yok, ama belki bir göz gezdirmeyi istersiniz.”</p>

    <p class="calibre11">Harriet’ten çok, Emma’yla konuşuyordu ki Emma bunu anlayabiliyordu. Besbelli Mr. Elton’ın duyguları öyle ayaklanmıştı ki sevdiği kızla göz göze gelmekten korkuyordu. Zaten bir dakika sonra da yanlarından ayrıldı.</p>

    <p class="calibre11">Bir anlık bir duraklamadan sonra Emma kâğıdı arkadaşından yana itti.</p>

    <p class="calibre11">Gülümseyerek, “Al, cancağızım, al,” dedi. “Senin için yazılmış. Senin bu.”</p>

    <p class="calibre11">Gelgelelim Harriet’in öyle bir eli ayağı titremişti ki kâğıda dokunamadı bile. Böylece, herhangi bir konuda “ilk” olmayı oldum olası seven Emma kâğıdı kendisi gözden geçirmek durumunda kaldı.</p>

    <div class="letter">
      <p class="calibre11">Sayın Bayan....</p>

      <p class="after-bq">BİR BİLMECE</p>

      <p class="after-bq">İlk sözümde görülür krallar saltanatı,</p>

      <p class="calibre11">Debdebe, şatafat, taht, taç hep tamam.</p>

      <p class="calibre11">İkincimde dalga dalga bir ortam,</p>

      <p class="calibre11">Denizler hâkimi bu kez sahnede.</p>

      <p class="after-bq">Lakin bir gün bir araya gelince bu ikisi,</p>

      <p class="calibre11">Aramayın boş yere ne şan ne buyurganlık.</p>

      <p class="calibre11">Karada da denizde de sözü geçmiyor artık,</p>

      <p class="calibre11">O şimdi bir köledir, Kadın’dır asıl sultan.</p>

      <p class="after-bq">Bulmacamı çözecektir keskin görüşün,</p>

      <p class="calibre11">Benden yana olsun tatlı bakışın.<a class="si-noteref" href="#f3" id="ref_f3">3</a></p>
    </div>

    <p class="after-bq">Emma şiiri okudu, anlamını hemen çıkardı, emin olmak için bir kez daha okudu, sonra Harriet’e verdi. Harriet şiirin anlamını umudun ve cahilliğin verdiği büyük bir şaşkınlıkla çıkartmaya çalışırken Emma hafifçe gülümseyerek, “Pek güzel, Mr. Elton,” diye içinden geçirdi, “gerçekten pek güzel olmuş. Çok daha kötü kelime oyunları görmüşümdür ben. ‘<em class="calibre2">Courtship</em>...’ çok yerinde bir ima. Bravo, doğrusu. Yol açmaya çalışıyorsun kendine. Açıkça diyorsun ki: ‘Lütfen, Miss Smith, size kur yapmama izin verin. Bilmecemle aşkımı aynı anda onaylayın!’ ‘Benden yana olsun tatlı bakışın.’ Aynıyla Harriet işte. Onun bakışlarını tarif etmek için bundan uygun sıfat olamaz. ‘Bulmacamı çözecektir keskin görüşün.’ Hmmm... Harriet’in keskin görüşü ha! Ama daha iyi ya. Böyle yazmak için adamın sırsıklam âşık olması gerekir. Ey, Mr. Knightley! Bunu keşke sen de göreydin; sanırım bu senin bile aklını yatırırdı. Ömründe bir kez olsun, yanılmış olduğunu kabul etmek zorunda kalırdın. Mükemmel bir bilmece, doğrusu, hem de bir taşla iki kuş vurmacasına. İşler artık yakında düğüm noktasına ulaşacak demektir bence.”</p>

    <p class="calibre11">Bıraksa adamakıllı uzayabilecek olan bu tatlı düşünceleri Harriet’in heyecan ve şaşkınlık dolu soruları kesti:</p>

    <p class="calibre11">“Ne demek istiyor acaba, Miss Woodhouse, ne anlama geliyor bu? Hiç ama hiç bilemiyorum, şu kadarcık bile! Ne olabilir acaba? Kuzum Miss Woodhouse, çözmeye çalışın şunu, yardım edin bana. Hiç bu kadar çetin bilmece görmedimdi. Krallık olabilir mi? Mr. Elton’ın arkadaşı kimdi acaba, ya sevdiği hanım? İyi bir bilmece mi bu sizce? Kadın, demek mi istiyor ki? ‘Kadındır artık sultan,’ diyor ya. Neptün olabilir mi? Madem denizlerin de kralı? Yoksa deniz perisi mi? Köpekbalığı olmasın? Ama yok, köpekbalığı da olamaz artık. Çok usta işi bilmece olsa gerek, yoksa Mr. Elton alıp getirmezdi. Ah, Miss Woodhouse, çözebilecek miyiz dersiniz?”</p>

    <p class="calibre11">“Deniz perisiymiş, köpekbalığıymış, laf! Nerden çıkardın bunları Tanrı aşkına? Bir dostunun deniz perileriyle köpekbalıkları üstüne yazdığı şiirli bilmeceyi adam bize ne demeye getirsin ki? Ver şu kâğıdı bana da dinle. Hani ‘Sayın Bayan...’ diyor ya, o noktaların yerine Smith’i koy. ‘İlk sözümde görülür krallar saltanatı / Debdebe, şatafat, taht, taç hep tamam.’ Bu, <em class="calibre2">saray,</em> oluyor.</p>

    <p class="calibre11">“Sonra, ‘İkincimde dalga dalga bir ortam / Denizler kralı bu kez sahnede.’ Bu da, <em class="calibre2">gemi,</em> oluyor. Bundan daha basit olamazdı. Şimdi geliyoruz kaymaklı bölüme. ‘Lakin bir gün bir araya gelince bu ikisi (yani <em class="calibre2">kur yapmak,</em> anlarsın ya) / Aramayın boş yere ne şan ne buyurganlık /Karada da denizde de sözü geçmiyor artık / O şimdi bir köledir, <em class="calibre2">kadındır</em> asıl sultan.’ Çok şık bir kompliman, sevgili Harriet. Bunu izleyen seslenişi ise, çözümlemekte hiç güçlük çekeceğini sanmıyorum. Al da içinden, rahat rahat oku. Bunun senin için, sana yazılmış olduğu hiç kuşku kaldırmayacak kadar kesin.”</p>

    <p class="calibre11">Harriet’in bu tatlı sözlere boyun eğmesi uzun sürmedi. Şiirin son iki satırını okuyunca mutluluktan çarpıntılar içinde kaldı. Konuşamadı. Ne var ki onun konuşması gerekmiyordu. Duygulanması yeterliydi. Onun yerine Emma konuştu:</p>

    <p class="calibre11">“Bu övgü sözlerinde öyle apaçık, öyle özel bir anlam var ki bence Mr. Elton’ın niyeti konusunda hiçbir kuşkuya yer bırakmıyor. O seni istiyor, Harriet; yakın zamanda da bunu tam olarak kanıtlayacak. Öyle gelmişti zaten bana. Aldanmış olamam, diye düşünüyordum ama şimdi her şey ortada. Benim bu konudaki dileklerim seni tanıdığımdan bu yana ne denli kesindiyse onun ruhsal durumu da o denli kesin. Evet, Harriet, bu olan şeyin olmasını ta o zamandan beri istemekteyim ben. Mr. Elton’la senin aranda bir aşk doğmasının çok mu akla uygun, yoksa çok mu doğal olduğuna bir türlü karar veremiyordum. İki şık birbirine eşitmiş gibime geliyordu. Çok mutluyum. Canım Harrietçiğim, seni bütün kalbimle kutluyorum. Böyle bir sevgiyi uyandırmış olmakla hangi kadın olsa gurur duyar. Her yönden hayırlı bir bağ bu. İstediğin her şeyi verecektir sana: saygınlık, bağımsızlık, özel bir yuva, hem de tüm dostlarının orta yerinde. Hartfield’le benim yakınımda olduğu için bizim sonsuza dek candan dost kalmamızı sağlayacak.”</p>

    <p class="calibre11">Başlangıçta Harriet, “Sevgili Miss Woodhouse!”tan öte bir şey söyleyemedi, sevgi dolu kucaklaşmaların arasında, “Biricik Miss Woodhouse!..” Sonunda, söyleşiye benzer bir düzeye eriştiklerinde Emma onun duygu, düşünce ve anılarının tam gerektiği kıvamda olduğunu gördü. Mr. Elton’ın üstün kişiliği bol bol övülüyordu.</p>

    <p class="calibre11">“Siz ne derseniz her zaman doğrudur. Bu yüzden bu dediğiniz de doğrudur, herhalde; doğru olduğunu varsayıyor, umut ediyorum. Ne var ki siz demeseniz hayal bile edemezdim. Benim layık olduğumun o kadar ötesinde bir şey ki bu! Mr. Elton kimi isterse alabilir. <em class="calibre2">Onun</em> konusunda başka türlü düşünmenin mümkünü yok. Öylesine üstün biri ki! Şu tatlı şiiri bir düşünsenize. ‘Sayın Bayan...’ Ne akıllıca bir buluş. Gerçekten bana yazılmış olabilir mi?”</p>

    <p class="calibre11">“Bu konuda ne bir soru sorar ne de başkalarının soru sormasına izin veririm. Durum kesin. Benim yargıma güven ve inan. Bir sahne yapıtının proloğu sayacaksın bu şiiri, bir kitabın önsözü. Yakında gündelik, süslemesiz düzyazıya geçeriz artık.”</p>

    <p class="calibre11">“Kimsenin daha bir ay önce ummuş bile olamayacağı bir şey bu! Benim bile şu kadarcık haberim yoktu. Hayatta çok tuhaf şeyler oluyor doğrusu!”</p>

    <p class="calibre11">“Bir Mr. Elton’la bir Miss Smith tanıştıkları zaman, sahiden de tuhaf şeyler olur. Başkaları için ön hazırlık gerektiren durumlar hemencecik gerçekleşir ve son halini alır. Senle Mr. Elton’ın bir araya gelmeniz kaçınılmazdır, canım, birbirinize her bakımdan uygunsunuz. Evlenmeniz, Randalls’taki evlilik kadar güzel ve doğru bir şey olacak. Şu bizim Hartfield Konağı’nın havasında bir keramet mi var, ne. Aşklara en doğru yönü gösteriyor, en doğru yola sapmalarını sağlıyor. Gerçi Shakespeare, ‘Gerçek aşkın yolu hiçbir zaman pürüzsüz değildir,’ demiş, ama Hartfield Konağı’nın kalemi olsa buna uzun bir yanıt verip karşı çıkabilir sanırım.”</p>

    <p class="calibre11">“Mr. Elton bana sahiden âşık olsun! Ben ha? Ben ki daha üç beş hafta önce onu tanımıyordum bile. Ve o, dünyanın en yakışıklı adamı, hem de herkesin saygı gösterdiği, nerdeyse Mr. Knightley gibi! O kadar sevilip aranıyor ki herkesin dediğine göre, eğer istese her gün başka bir evde yemek yiyebilirmiş, aldığı davetlere karşılık verecek zaman bulamıyormuş. Kilisede de o kadar kusursuz ki! Miss Nash onun buraya geldiğinden beri verdiği bütün vaazları defterine çekmiş. Şu işe bakar mısınız! Onu ilk gördüğüm günü düşünüyorum da. Aklıma gelir miydi? Sokaktan geçtiğini duyduğumuzda iki Mrs. Abbot’la ben ön odaya koşup perde aralığından gözetlemiştik. Derken Miss Nash gelip bizi azarladı, dışarı çıkarttı da kendisi kalıp perde aralığından bakmaya başladı. Ama biraz sonra iyi yüreklilik yapıp beni geri çağırdı, bakmama izin verdi. Ne kadar da yakışıklı, dedik birbirimize. Mr. Elton, Mr. Cole’la kol kola yürüyordu.”</p>

    <p class="calibre11">“Dostların kim ve ne olurlarsa olsunlar, böyle bir evlenme yaptığına sevineceklerdir. Yeter ki aklı başında kişiler olsunlar. Eğer arzuları senin <em class="calibre2">mutlu</em> olmansa, böyle güler yüzlü, geçimli bir adamla mutlu olacağına güvenebilirler. Eğer senin, çocukluğunda kendilerinin uygun bulup yerleştirdikleri çevre ve ortamda kalıp yuva kurmanı diliyorlarsa bu evlenme bunu da gerçekleştirecektir. Yok, eğer yalnızca, beylik deyimle <em class="calibre2">iyi</em> bir evlilik yapmanı düşünüyorlarsa işte o da tamam, hatırı sayılır bir gelir var ortada, saygın bir meslek ve ileride daha da yükselme olasılığı. Bunlar dostlarını tatmin edecektir.”</p>

    <p class="calibre11">“Evet, çok doğru. Ne güzel konuşuyorsunuz! Bayılıyorum sizi dinlemeye. Her şeye aklınız eriyor. Mr. Elton ve siz, ikiniz birbirinizden zekisiniz. Şu bilmece var ya, ben kırk yıl düşünsem içinden çıkamazdım, doğrusu.”</p>

    <p class="calibre11">“Dün, yazamam, derkenki halinden tahmin etmiştim elini denemek niyetinde olduğunu.”</p>

    <p class="calibre11">“Bence bu, benim okuduğum hiç istisnasız en iyi şiirli bilmece.”</p>

    <p class="calibre11">“Amacını bu kadar iyi anlatanını ben de okumamıştım.”</p>

    <p class="calibre11">“Hem de öteki bilmecelerimizin en uzunu kadar var.”</p>

    <p class="calibre11">“Uzunluğu bir artı sayılmaz bence. Bu tür şiirler ne kadar kısa olsa o kadar iyidir.”</p>

    <p class="calibre11">Harriet okumaya öylesine dalmıştı ki söyleneni duymadı bile. Kafasının içinde son derece tatlı kıyaslamalar biçimleniyordu. Biraz sonra, yanakları gül gibi yanarak, “Öyle herkes gibi akıllı olmak, söylenecek bir şey varsa oturup bir mektupla, kısaca, olduğu gibi yazmak başka, böyle bilmeceler, oyuncaklı şiirler yazmak başka,” dedi.</p>

    <p class="calibre11">Emma, Mr. Martin’in anısının artık solda sıfır kaldığına bundan daha iyi kanıt isteyemezdi.</p>

    <p class="calibre11">Harriet, “Şu son ikisi, ne tatlı dizeler,” diye sözünü sürdürdü. “Ama bunu ona nasıl geri vereceğim ben, anlamını çıkarttığımı nasıl söyleyebileceğim? Ah, Miss Woodhouse, ne yapacağız şimdi?”</p>

    <p class="calibre11">“Sen bunu bana bırak. Hiçbir şey yapma. Bu gece o bize uğrayacaktır, sanırım. Bunu ben ona geri verirken havadan sudan birkaç laf konuşuruz elbet ama seni ele vermem. O tatlı bakışların sen ne zaman istersen ona o zaman bakar.”</p>

    <p class="calibre11">“Ah, Miss Woodhouse, bu güzel bilmeceyi albümüme çekemediğim için öyle üzülüyorum ki! Çektiklerimin hiçbiri bunun yarısı kadar bile güzel değil.”</p>

    <p class="calibre11">“Son iki dizeyi almazsan geri kalanını albümüne çekmemen için hiçbir neden yok.”</p>

    <p class="calibre11">“Ama o iki dize...”</p>

    <p class="calibre11">“En güzeli. Kabul, ama özel olarak okunmak kaydıyla. Kendin okuyup tadını çıkarmak için sakla onları. Bu yüzden onları ortadan kaldırmıyorsun, inan; yok olmadıkları gibi anlamları da değişmiyor. Ama onları kaldırdığın zaman arkada, her genç kızın albümüne alabileceği bir <em class="calibre2">bilmeceli</em> şiir kalıyor. İnan bana, bu adam aşkının küçümsenmesini nasıl istemezse şiirinin küçümsenmesini de istemez. Sevdalı bir şairin tutkularının ya ikisini birden teşvik edeceksin ya hiçbirini. Ver şu albümü, şiiri ben kendi elimle yazayım, böylece sen temize çıkarsın.”</p>

    <p class="calibre11">Harriet defteri verdi ama hâlâ şiirin başıyla sonunu tam ayırt edemediği için arkadaşının albüme çektiği şiirin tümünün bir aşk itirafı oluşundan çekiniyor, bu kıymetli bildiriyi kendilerinkinden başka hiçbir gözün görmesine içi razı olmuyordu.</p>

    <p class="calibre11">“Bu albümü yanımdan hiç ayırmayacağım,” dedi.</p>

    <p class="calibre11">Emma, “Pekâlâ,” dedi. “Çok doğal bir duygu bu, umarım uzun zaman sürer... Ama bak, babam geliyor; bilmeceyi ona okumama ses çıkarmazsın, sanırım. Böyle şeylere bayılır o, hele kadınlığı yücelten şeylere. Babamın göğsünde, hepimize karşı çok romantik bir şövalye yüreği çarpar. İzin ver, şiiri okuyayım ona.”</p>

    <p class="calibre11">Harriet’in yüzü düşünceliydi.</p>

    <p class="calibre11">“Canım Harrietçiğim, bu şiirin üstünde bu kadar durmamalısın. Bu kadar hevesli görünür, acele edersen duygularını zamansız ele vermiş olursun ki hiç yakışık almaz. Bu şiire fazla anlam <em class="calibre2">yüklemiş</em> gibi olma, hatta tam olarak anladığını bile belli etme. Böyle küçük bir hayranlık belirtisiyle hemen kendinden geçme. Adam eğer gizlilik isteseydi kâğıdı ben oradayken bırakmazdı. Çok fazla abartmayalım bu konuyu. Buraya kadar bulduğu yüz onu epey idare eder; yazdığı şiire ayılıp bayılmamızın gereği yok.”</p>

    <p class="calibre11">“Yok elbette, bu şiir yüzünden kendimi gülünç düşürmek istemem. Siz bildiğiniz gibi yapın.”</p>

    <p class="calibre11">Mr. Woodhouse içeri girdi ve az sonra, gene her zamanki gibi, “Ey, güzel kızlar, albümünüz ne âlemde? Yeni bir şeyler var mı?” diye sorarak bilmece konusunu açtı.</p>

    <p class="calibre11">“Evet, babacığım, size okuyacağımız yepyeni bir şeyimiz var. Bu sabah birisi, (herhalde bir peri falan) masaya bir kâğıt bırakmış, üstünde çok güzel bir bilmece yazılı. Biz de tam onu albüme çekiyorduk.”</p>

    <p class="calibre11">Emma bilmeceyi babasına, tıpkı onun sevdiği gibi yavaş yavaş, tane tane ve iki üç kez üst üste okudu ve bir yandan da her satırı ince ince açıkladı. Yaşlı baba pek hoşnut kaldı ve tıpkı kızının önceden tahmin ettiği gibi, kadınlığı öven bölümü özellikle beğendi.</p>

    <p class="calibre11">“Evet, evet, çok yerinde olmuş, çok da iyi ifade edilmiş: ‘Kadındır asıl sultan!’ Bu o kadar güzel bir şiirli bilmece ki hangi perinin getirmiş olduğunu lahzada kestirebilirim. Emmacığım, senden başka kimse bu kadar güzel yazamaz.”</p>

    <p class="calibre11">Emma yalnızca baş sallayarak gülümsedi. Mr. Woodhouse biraz düşündükten sonra şöyle bir iç geçirerek, “Evet, senin kime çektiğin belli,” diye ekledi. “Zavallı anneciğin bu gibi şeylerin hepsinde pek hünerliydi. Ah, onun bellek gücü bende olaydı! Ama hiçbir şeyi aklımda tutamıyorum ben, hani hep sözünü ettiğim o bilmeceyi bile. Ancak ilk bölümünü anımsıyorum, oysa daha epey bölümleri vardı: ‘Kitty, güzel ama donuk bir kız...’ Başka bir şey aklıma gelmiyor. Oysa çok yaman bir bilmeceydi. Neyse, canım, siz zaten bulup almışsınız, öyle, değil mi?”</p>

    <p class="calibre11">“Evet, babacığım, ikinci sayfamızda. Biliyorsunuz, ünlü aktör Garrick’in eseridir bu.”</p>

    <p class="calibre11">“Çok doğru, keşke gerisini de anımsayabilsem! ‘Kitty, güzel ama donuk bir kız...’ Bu isim aklıma zavallı Isabella kızımı getiriyor. Çünkü adını nerdeyse Katherine koyacaktık, büyükannesinin anısına... Isabellacığımız önümüzdeki hafta burada olacak, umarım. Ona hangi odayı vereceğini tasarladın mı güzelim? Ya çocukları?”</p>

    <p class="calibre11">“Elbette! O kendi odasında kalacak, tabii, her zaman kaldığı odada. Çocuklar için de eski çocuk odasını hazırlıyoruz, her zamanki gibi. Ne diye herhangi bir değişiklik olsun ki?”</p>

    <p class="calibre11">“Bilmiyorum, meleğim ama ablan buraya gelmeyeli o kadar çok oluyor ki. Geçen Paskalya’dan beri gelmedi; o zaman da birkaç gün kalmıştı zaten. Mr. John Knightley’nin mesleğinin avukatlık oluşu büyük şanssızlık. Zavallı Isabella! Hepimizden ayrı düşmesi ne kadar acıklı. Bu kez buraya geldiğinde de Miss Taylor’ı bulmayınca nasıl üzülecek!”</p>

    <p class="calibre11">“Ama buna şaşıracak hali yok ya, babacığım.”</p>

    <p class="calibre11">“Bilmem ki kızım. Miss Taylor’ın evleneceğini duyunca ben şahsen pek şaşırmıştım da.”</p>

    <p class="calibre11">“Isabella buradayken Westonları yemeğe çağırmalıyız.”</p>

    <p class="calibre11">“Evet, canım, zaman kalırsa.” İyice üzgün bir sesle, “Ama topu topu bir haftalığına geliyor. Her şeye vakit bulamayız ki!”</p>

    <p class="calibre11">“Daha uzun kalamayışları çok yazık ama anlaşıldığına göre kaçınılmaz bir şey. Eniştemin ayın 28’inde Londra’da olması gerekiyormuş: Babacığım, şükredelim ki bu tatilin tümünü bize verecekler. Haftanın üç dört gününü Abbey’de geçirmeleri gerekmeyecek çünkü Mr. Knightley bu Noel tatilinde, kardeşinden kendi zaman hakkını istemeyeceğine söz verdi. Oysa Isabellaların onunla birlikte, Abbey’de kalmalarının arası, bize ziyaretlerinin arasından bile daha fazla uzadı.”</p>

    <p class="calibre11">“Ah kızım, Isabella, Hartfield’den başka bir yerde kalmak zorunda olsaydı çok zor gelirdi!”</p>

    <p class="calibre11">Mr. Woodhouse damadı John Knightley’nin üzerinde öz ağabeysi Mr. Knightley’nin hak iddia etmesine izin vermediği gibi Isabella üzerinde de kendinden başka kimsenin hakkı olduğunu kabul etmezdi. Bir süre düşündü, sonra, “O böyle erkenden Londra’ya dönmek zorunda olsa bile neden zavallı Isabella’nın da dönmesi gerekiyormuş, anlamıyorum,” dedi. “Emma, ben Isabella’yı biraz daha kalsın diye razı etmeye çalışacağım. Çocuklarla birlikte pekâlâ kalabilir.”</p>

    <p class="calibre11">“Ah, babacığım, olmayacak şey, bu. Kaç kez denedin, biliyorsun. Isabella kocasını yalnız başına göndermeye hiçbir zaman razı olmaz.”</p>

    <p class="calibre11">Bu öyle doğru bir sözdü ki Mr. Woodhouse derin derin iç çekmekten başka bir şey yapamadı. Emma da hemen, onun keyfini yerine getirmek için konuyu değiştirdi:</p>

    <p class="calibre11">“Ablamla eniştem buradayken, Harriet acaba oğlanlardan hangisini daha yakışıklı bulacak dersin, baba, John’u mu yoksa Henry’yi mi?”</p>

    <p class="calibre11">“Kim bilir? Zavallı yavrucaklar. Buraya gelecekleri için kim bilir nasıl sevinç içindedirler. Torunlarım Hartfield’e gelmeye bayılırlar, Harriet, hanım kızım.”</p>

    <p class="calibre11">“İnanırım, efendim. Bu evde olmayı sevmeyen var mıdır, acaba?”</p>

    <p class="calibre11">“John tıpkı anasına benzer. Büyüğünün adı Henry. Benim adımı verdiler ona. İkincisine de babasının adını verip John dediler. Gerçi bizlerde ilk oğlana babanın adını vermek gelenektir ama Isabella, Henry, demek istedi. Bu da beni pek hoşnut bıraktı, tabii. Bilsen, Harriet kızım, öyle akıllı bir oğlan ki... Zaten hepsi de cin gibi, sonra şirin mi şirin. Kimi zaman babaları onlara çok sert davranıyormuş gibi geliyor.”</p>

    <p class="calibre11">Emma, “Sana sert geliyor, babacığım, çünkü sen, kendin öyle yumuşaksın ki,” diye karşılık verdi. “Ama, eniştemi başka babaların yanına koysan hiç de sert gelmez. Oğullarını sağlam, uyanık birer insan olarak yetiştirmek istiyor. Onun için gerektiği zaman sert olabiliyor, ama çoğunlukla çok şefkatlidir. Çocuklar da babalarını çok severler.”</p>

    <p class="calibre11">“Hele amcalarının onları tutup havaya fırlatması yok mu...”</p>

    <p class="calibre11">“Ama, babacığım, bayılıyorlar buna. En sevdikleri şey havaya atılıp tutulmak. Amcaları ille belirli bir sıra izlemezse, hiçbiri öbürüne sıra vermeye razı olmayacak.”</p>

    <p class="calibre11">“Bilmem ama benim aklım almıyor.”</p>

    <p class="calibre11">“İşte bizim en büyük derdimiz bu değil mi, baba? Dünyanın yarısı, öbür yarısının zevk ve eğlencelerini bir türlü anlayamaz.”</p>

    <p class="calibre11">Saat dörde doğru, iki kız çay için kılıklarını değiştirmeye, odalarına çekilmek üzereydiler ki, şu eşsiz bilmeceli şiirin yazarı içeri girdi. Harriet utanarak pencereye doğru yürüdü, ama Emma her zamanki dostça gülümseyişiyle konuğu karşıladı. Mr. Elton’da, önemli bir adım atmış, as kartını oynamış da bunun etki ve sonucunu gözden geçirmeye gelmiş bir adam hali vardı. Gelişi için ileri sürdüğü bahane elbet başkaydı: Mr. Woodhouse’a o akşamki iskambil partisinin tamam olup olmadığını sormak istiyormuş. Tam olmamışsa sevinçle gelecekmiş. Yok, tam olmuşsa, Hartfield’de ona ille ihtiyaç da yoksa, Mr. Cole çoktandır akşam yemeği için üstüne düşüyormuş da!</p>

    <p class="calibre11">Emma, babasını düşündüğü için ona teşekkür etti. Kendileri yüzünden Mr. Cole’u hayal kırıklığına uğratmasına izin veremezdi. Mr. Elton ise Mr. Woodhouse’un kendi gözünde herkesten üstün olduğunu söyledi. Emma gene teşekkür etti ve gene onun Mr. Cole’un çağırısını kabul etmesini salık verdi. Sonunda tam Mr. Elton gitmek üzereyken Emma onun kâğıdını masanın üzerinden alarak geri verdi.</p>

    <p class="calibre11">“Ha, sahi, bize getirmek iyiliğinde bulunduğunuz bulmaca. Çok teşekkür ederiz. Öyle beğendik ki ben dayanamadım, şiiri ille Miss Smith’in albümüne geçirdim. Arkadaşınız umarım benim bu küstahlığımı bağışlar. Tabii, yalnızca ilk sekiz satırını aldık.”</p>

    <p class="calibre11">Mr. Elton ne diyeceğini pek bilemedi. Şaşalamış, ne yapacağını tasarlayamayan bir hali vardı. “Onur”dan söz etti. Bir Emma’ya, bir de Harriet’e baktı. Sonra albümün masa üstünde, açık olarak durduğunu görünce aldı, gözden geçirdi.</p>

    <p class="calibre11">Bu güç anı geçirtmek amacıyla Emma gülümseyerek, “Arkadaşınızdan ne olur benim adıma özür dileyin, ne var ki böylesi güzel bir buluşun yalnızca birkaç kişi arasında kalması yazık olur,” dedi. “Bu kadar ince ve duygulu bir ruhla konuşan erkek, her kadının gönlünü kazanmaya layıktır.”</p>

    <p class="calibre11">Mr. Elton, “Hiç çekinmeden diyebilirim ki,” diye söze başladı ama hâlâ bocalar gibi, enikonu duralayarak konuşuyordu. “Hiç çekinmeden diyebilirim ki, eğer arkadaşım şiirine layık görülen şerefe tanık olsaydı,” deftere gene şöyle bir baktı, sonra masanın üzerine bırakarak, “bunu hayatının en mutlu dakikası sayardı,” diye sözlerini bitirdi.</p>

    <p class="calibre11">Bu demeçten sonra hemen vedalaşarak gitti. O gidince Emma rahat bir soluk aldı. Genç papaz gerçi iyi çocuktu, hoş çocuktu ama konuşmasında öyle yapmacıklı, gösterişli, özentili bir yön vardı ki, Emma’nın çok zaman gülmesi geliyordu. Mr. Elton gidince genç kız Harriet’i yüce ve baş döndürücü düşler içinde bıraktı; rahat rahat gülebilmek için kendi odasına kaçtı.</p>
  </div>

  <div class="si-footnotes">
    <div class="si-footnote" id="f2">
      <a class="calibre3" href="#ref_f2">2</a>. Besbelli o çağda çok bilinen bu eski kelime oyununun çözümü şöyledir: İlk hece <em class="calibre2">wo</em>, yani kahır. İkinci hece <em class="calibre2">man</em>, yani erkek. Bütünü, <em class="calibre2">woman</em>, yani kadın. (Ç.N.)
    </div>

    <div class="si-footnote" id="f3">
      <a class="calibre3" href="#ref_f3">3</a>. Birinci sözcük, <em class="calibre2">court</em>, yani kral sarayı. İkinci sözcük, <em class="calibre2">ship</em>, yani gemi. İkisi bir araya gelince <em class="calibre2">courtship</em> oluyor, yani evlenme niyetiyle kur yapmak. (Ç.N.)
    </div>
  </div>
</body>
</html>
