<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter6">
  <div class="copy">
    <h1 class="calibre10">Altıncı bölüm</h1>

    <p class="calibre11">Harriet’in duygu ve düşüncelerine doğru bir yön vermiş olduğundan Emma’nın hiç kuşkusu yoktu. Harriet, Mr. Elton’ı eskisinden daha çok beğenmeye başlamıştı. Erkeğe gelince; onun da şimdiden Harriet’e vurgun değilse bile vurulmak üzere olduğundan Emma emindi. Mr. Elton’ın Harriet’ten söz edişinde, Harriet’i övüşünde öyle candan bir şey vardı ki. Sonra Hartfield Konağı’na gelmeye başladığından beri Harriet’in göze çarpacak derecede açılıp değişmiş olduğunun ayırdındaydı. Bu da genç kıza karşı duyduğu, gitgide güçlenen bağlılığın en tatlı belirtilerinden biri sayılırdı.</p>

    <p class="calibre11">Bir gün Emma’ya, “Siz Miss Smith’te eksik olan her şeyi sağladınız,” dedi. “Onu rahat, kibar bir kız yapıp çıktınız. Sizinle tanışmadan önce yalnızca çok güzel bir kızdı. Oysa sizin ona verdiğiniz erdemler bence doğanın verdiklerinden daha bile üstündür.”</p>

    <p class="calibre11">“Eksik olmayın. Ona ufak bir yararım dokunmuşsa ne mutlu bana. Ama Harriet’in azıcık bir teşvikten başka hiçbir şeye ihtiyacı yoktu ki. Bütün o tatlılığı, munisliği, masumluğu, iyiliği, hep Tanrı vergisi.”</p>

    <p class="calibre11">Kadınların karşısında eski zaman şövalyeleri kadar nazik olan Mr. Elton, “Hanımların sözüne karşı gelinebilse buna karşı çıkardım,” dedi.</p>

    <p class="calibre11">“Belki ben ona biraz daha güçlü olmasını öğrettim. Şimdiye dek karşılaşmamış olduğu birtakım konular üzerinde kafa yormaya alıştırdım, hepsi bu.”</p>

    <p class="calibre11">“Tam üstüne bastınız. Benim de gözüme çarpan yön özellikle bu; o kadar güç verdiniz ki ona. Büyük ustalık doğrusu.”</p>

    <p class="calibre11">“Çok da büyük bir zevk. Çünkü ömrümde böyle iyi, böylesine tatlı bir kimseyle karşılaşmamıştım.”</p>

    <p class="calibre11">Mr. Elton, “Bundan hiç kuşkum yok,” dedi. Konuşmasında hem iç çeker gibi hem de öyle heyecanlı bir ifade vardı ki! Kesinlikle âşık olmuş ya da âşık olmak üzereydi.</p>

    <p class="calibre11">Bir başka gün ise Mr. Elton, Emma’nın bir isteğini can ve gönülden destekleyerek genç kızı hoşnut etti. Emma, Harriet’in portresini çizmek istiyordu.</p>

    <p class="calibre11">“Hiç portreni yaptırdın mı sen, Harriet?” diye sordu.</p>

    <p class="calibre11">Harriet odadan çıkmak üzereydi, çok ilgi çekici bir saflıkla, “Yok canım, hayır, hiç yaptırmadım,” demek için bir an oyalandı.</p>

    <p class="calibre11">Harriet dışarı çıkar çıkmaz Emma konuşmaya başladı:</p>

    <p class="calibre11">“Harriet’in bir portresi ne değerli bir hatıra olur insana. Neredeyse kendim yapacağım geliyor. Siz bilmezsiniz ama iki üç yıl önce ben portre çizmeye büyük bir merak sarmıştım. Arkadaşlarımın birçoğunun portrelerini yapmaya kalkıştım. Görüşümün de oldukça güçlü olduğu söylenirdi, ama şu ya da bu nedenle hevesim kırıldı, bıraktım. Ne var ki Harriet poz vermeye razı olursa gene fırçayı elime alırım gibi geliyor. Onun portresini yapmak öyle bir zevk olur ki.”</p>

    <p class="calibre11">Mr. Elton içten bir sesle, hemen, “Yalvarırım size, yapın bu işi,” diye atıldı. “Madem böyle güzel bir yeteneğiniz var, arkadaşınızın hatırı için kullanın bari. Ben sizin resimlerinizi çok gördüm. Bilmez olur muyum hiç. Bu oda sizin manzara, çiçek resimlerinizle zenginleşmiş bir durumda değil mi? Ya Mrs. Weston’ın Randalls’taki salonuna asmış olduğu o eşsiz figürleri de siz yaratmadınız mı?”</p>

    <p class="calibre11">Emma içinden, “İyi, oğlum, ama bütün bunların portre çizmekle ne ilişkisi var, sen resimden besbelli hiçbir şey anlamıyorsun, benim resimlerin karşısında kendinden geçmiş numarası yapmaktan vazgeç, kendinden geçeceksen Harriet’in karşısında geç,” diye düşündü. Yüksek sesleyse, “Mademki siz beni böyle yüreklendiriyorsunuz, ben de bu işte bir kez daha elimi deneyeceğim, Mr. Elton,” diye konuştu. “Harriet’in yüz çizgileri pek ince olduğundan resmini çizmek kolay değildir. Hele gözlerinin biçimiyle ağzının ifadesi öyle hoş ki, taş çatlasa belirtmek gerek.”</p>

    <p class="calibre11">“Tam da üstüne bastınız. Gözlerin biçimiyle ağzın ifadesi... Başaracağınızdan hiç kuşkum yok. Yalvarırım size, hemen başlayın. Böyle bir portre, hele siz çizmiş olduğunuz için, gerçekten de çok değerli, eşsiz bir armağan olur.”</p>

    <p class="calibre11">“Yalnız korkarım Harriet poz vermeye razı olmaz. Öyle alçakgönüllü ki! Ne derece alçakgönüllü olduğu sanırım sizin de dikkatinizi çekmiştir.”</p>

    <p class="calibre11">“Elbette. Benim de gözümden kaçmış değil. Gene de biz onu razı edebiliriz sanırım.”</p>

    <p class="calibre11">Harriet çok geçmeden gene içeri girdi ve portre önerisiyle karşılaştı. Buna karşı çıkma çabaları, elbette ki karşısındaki iki kişinin candan diretmesine dayanamadı. Böylece portresinin yapılması kararlaştırıldı.</p>

    <p class="calibre11">Emma hemen işe başlamak istediği için resim dosyasını çıkardı. Gerçekten de birçok dostunun portrelerine başlamış, ama hiçbirini tamamlamamıştı. Minyatürler, büstler, boydan resimler, kalem, karakalem, suluboya... Her şeyde elini denemişti. Çünkü Emma her şeyi aynı zamanda yapmak isterdi. Piyano, şarkı ve resim dallarında çok yetenekliydi. Ancak sebatlı değildi. Ve kendini sıkıntıya sokmak istemediği için hiçbir yaptığında ilerleyememişti. Kendisi bunun ayırdındaydı. Ama başkaları pek ayırdına varmazlarsa zararı yoktu. Emma övülmeyi severdi. Bu övgüler hak ettiğinden fazla olsa da pek aldırış etmezdi.</p>

    <p class="calibre11">Emma’nın her resminde beğenilecek bir yan vardı. En yarım resimleri belki de en güzel olanlarıydı. Çiziş yöntemi, hayat ve canlılık doluydu. Şu var ki, beğenilecek hiçbir yönleri olmasa bile, şimdi yanında bulunan iki dostun bu resimler karşısında kapıldıkları hayranlık sanırız gene pek coşkun olacaktı. Hem Harriet hem de Mr. Elton kendilerinden geçmiş durumdaydılar.</p>

    <p class="calibre11">Emma, “Yazık ki modellerimin sayısı pek çok değil; daha çok bizim evdekilerin üzerinde çalıştım,” diyordu. “İşte babam, bu da bir başka deneme, ama poz vermeye babacığımın sinirleri dayanmadığı için ancak o bilmeden çizebilirdim. Bu da Mrs. Weston, gene Mrs. Weston, hep Mrs. Weston, görüyorsunuz ya. Sevgili Mrs. Weston, her zaman imdadıma koşmuştur. Ne zaman resim yapmak istesem poz verirdi. Bu da ablam; onun o zarif, ufak tefek biçimini çok iyi verebildim, sanıyorum. Yüzü de benziyor. Biraz daha sabırlı olsaydı daha iyi çizecektim, ama çocuklarının portresini çizeyim diye öyle sabırsızlanıyordu ki, bir türlü rahat oturmadı. İşte bunlar da ablamın dört çocuğu. Sırasıyla Henry, John, Bella, küçük George. George daha bebek olduğu için kanepenin üstünde uyurken yakalayıp hemen resmini yaptım. Doğrusu bunu pek beğenirim. Kanepenin köşesi öyle sahici gibi oldu ki! Bu da en son eserim...” Böyle diyerek Emma boydan bir erkek resmi gösterdi. Küçük, gene de başarılı bir resimdi bu. “Bence en iyi eserim de budur: Eniştem, daha doğrusu ağabeyim, Mr. John Knightley. Bunu tam bitirmek üzereydim. Hem ben hem de Mrs. Weston bu resmi çok beğeniyorduk. Derken Isabella şöyle bir baktı; soğuk soğuk, ‘Evet, azıcık benziyor ama kendisi daha yakışıklı, daha soyludur,’ dedi. Tabii kendi kocası, ama ne olsa ağırıma gitti. Zaten John poz vermeye de iyice nazlanarak razı olmuştu. Ablamın o sözleri üzerine benim de sabrım tükendi, bırakıverdim. Brunswick Meydanı’ndaki evlerine gelen her konuğa göstererek, ‘Kardeşim yaptı ama pek benzetemedi,’ dediklerini duyar gibi oldum. Hatta bir daha hiç kimsenin portresini çizmemeye bile karar verdiydim. Ama Harriet’in tatlı hatırı için, hazır henüz işimize karışacak kocalarımız filan yokken, bu kararımdan cayıyorum.”</p>

    <p class="calibre11">Mr. Elton onun bu kararına pek sevinmiş, sözlerinden pek hoşlanmıştı. “Hazır henüz işimize karışacak kocalarımız filan yokken... ne güzel belirttiniz, tam üstüne bastınız,” diye öyle bir keyifle Emma’nın sözlerini yineliyordu ki, genç kız, acaba onları hemen şimdi baş başa bıraksam mı, diye bile düşündü.</p>

    <p class="calibre11">Ama bu işi bu kadar aceleye getirmek olmazdı.</p>

    <p class="calibre11">Emma, nasıl bir portre yapacağını hemen kararlaştırdı. Eniştesi Mr. John Knightley gibi boydan, suluboya bir tablo olacak ve salonda ocağın üstüne asılacaktı.</p>

    <p class="calibre11">Portrenin çizilmesine başlandı. Sevinç ve utangaçlığından kızarıp bozaran, doğru dürüst poz verememekten çekinen Harriet’in yüzündeki ifade bir şirinlik ve toyluk birleşimiydi. Ressam hanım bu ifadeyi yakalamak hevesindeydi ama Mr. Elton tam arkasına geçmiş, fırçanın her çizisini izledikçe hiçbir şey yapamıyordu ki! Sonunda onu ense kökünden uzaklaştırmaktan başka çıkar yol olmadığına karar verdi ve aklına iyi bir fikir geldi:</p>

    <p class="calibre11">“Mr. Elton, bizlere kitap okumak iyiliğinde bulunursanız gerçek bir hayır işlemiş olursunuz. Bu sayede ben herhangi bir güçlükle karşılaştığımda sabırsızlığa kapılmam, Miss Smith’in de canı sıkılmamış olur.”</p>

    <p class="calibre11">Bu öneri Mr. Elton’a büyük gurur verdi. Böylece, o kitap okudukça Harriet merakla dinliyor, Emma da rahat rahat çiziyordu. Yalnız Mr. Elton’ın sık sık gelip resme bakmasına izin vermek zorundaydı. Ne de olsa bir âşıktan pek fazla sabır beklemek olmazdı. Mr. Elton da ressamın fırçasının her duralayışından yararlanarak hemen yerinden fırlayıp portreye bakmaya geliyor ve her defasında hayran kalıyordu. Onun bu halinden hoşlanmamak elde değildi. Çünkü Mr. Elton portrenin Harriet’e tıpatıp benzediğini, neredeyse Emma’dan önce sezip görüyordu. Emma onun sanattan anladığını söyleyemezdi. Gene de genç papazın coşkusuyla hayranlığına doğrusu diyecek yoktu.</p>

    <p class="calibre11">İlk gün yaptığı taslak ressam hanımı öylesine hoşnut bıraktı ki, bu gidişle portreyi az zamanda bitireceğe benzerdi. Resim daha şimdiden Harriet’e benziyordu. Emma sonradan onun boyunu biraz daha uzun gibi gösterip biçimine bir incelik vermek niyetindeydi. Böylece bu, tam ocağın üzerine asılmaya layık bir yapıt olacaktı. Emma’nın hüneriyle Harriet’in güzelliğinin ve candan arkadaşlıklarının en güzel bir simgesi. Hele Mr. Elton’ın aşkını körüklemeye de vesile olursa, bu resim büsbütün değer kazanacaktı.</p>

    <p class="calibre11">Harriet ertesi gün gene poz verecekti. Mr. Elton da tam bir âşıktan beklenecek bir istekle gelip iki hanıma gene kitap okumak için izin istedi.</p>

    <p class="calibre11">“Başımızla beraber, Mr. Elton. Sizi de bu portrenin bir parçası saymaktan sevinç duyacağız.”</p>

    <p class="calibre11">Ertesi gün de hep böyle nazik övgü ve hayranlıklar, hep aynı karşılıklı hoşnutluk ve kıvanç içinde, resim çizildi. Resme her bakan beğeniyordu. Mr. Elton’ın hayranlığıysa tutkunluk derecesindeydi. Herhangi bir ters eleştiri karşısında savunmaya geçiyordu. Örnekse, bir seferinde Mrs. Weston, karşısında seven bir gönül bulunduğunu bilmediğinden olacak, Mr. Elton’a, “Miss Woodhouse çizdiği portrede, arkadaşının tek kusurunu gidermek yolunu seçmiş,” diye düşüncesini belirtti. “Gözlerin bakışını pek güzel yakalamış. Ne var ki Miss Smith’in kirpikleriyle kaşları gerçekte o derece koygun değildir. Hatta kirpik ve kaşlarının solukluğu onun güzelliğinin tek noksanı sayılabilir.”</p>

    <p class="calibre11">Mr. Elton, “Öyle mi diyorsunuz? Ne yazık ki ben sizinle aynı görüşte değilim,” diye karşılık verdi. “Bence portre tıpatıp aslına benziyor. Ömrümde bu derece benzeyiş görmemiştim. Arada ışık ve gölge oyunları olacak, elbette. Resimde bu kadarı olur.”</p>

    <p class="calibre11">Mr. Knightley’yse, “Arkadaşının boyunu olduğundan uzun göstermişsin, Emma,” dedi.</p>

    <p class="calibre11">Emma bunun doğru olduğunu biliyordu, ama itiraf etmeye hiç niyeti yoktu. Mr. Elton da hemen, can ve gönülden, ondan yana çıktı.</p>

    <p class="calibre11">“Çok mu uzun? Ne münasebet! Hiç de değil! Düşünün ki Miss Smith oturmuş durumdadır. Oturan kişinin görünümü elbet ki bambaşkadır. Orantıları göz önünde bulundurmak şarttır. Önden bakılınca her şeyin kısa görünmesi, orantılar, uyum, filan, falan. Yok, bence bu resim Miss Smith’in boyunu tıpatıp olarak belirtiyor, tıpkı olduğu gibi.”</p>

    <p class="calibre11">Mr. Woodhouse ise, “Pek güzel bir resim,” dedi. “Zaten senin bütün resimlerin pek güzeldir, yavrucuğum. Bence bu portrenin tek kusuru, Miss Smith’i dışarıda oturmuş olarak göstermene karşın omzundaki şalın inceliğidir. İnsan bakınca Miss Smith üşüyüp soğuk alacak diye kaygılanıyor.”</p>

    <p class="calibre11">“Ama babacığım, dışarısını yaz mevsiminde sıcak bir gün olarak gösteriyorum. Şu ağaca baksana.”</p>

    <p class="calibre11">“Ne olursa olsun, dışarıda böyle hafif bir şalla uzun zaman oturmak doğru değildir, evladım.”</p>

    <p class="calibre11">Mr. Elton, “Sizin düşüncenizi saygıyla karşılarım, efendim; gene de Miss Smith’i böyle açık havada göstermek bence çok uygun düşmüş,” diye araya atıldı. “Ağaç da öyle canlı olarak işlenmiş ki! Başka herhangi bir dekor, portrenin kahramanına bu denli yaraşmazdı. Miss Smith’in saflığı, masumluğu; kısaca bu resim baştan aşağı çok üstün bir yapıt. Gözlerimi alamıyorum, inan olsun. Bu derece bir benzeyiş ömrümde görmemiştim.”</p>

    <p class="calibre11">Bundan sonra sıra portrenin çerçevelenmesine geldi. Çerçeveyi hemen almak gerekiyordu. Hem de Londra’dan. Bu gibi işler için çoğunlukla Isabella’ya başvurulurdu. Ama bu kez Mr. Woodhouse buna razı olmadı. Çünkü aylardan aralıktı. Bu kış kıyamette zavallı Isabella sokağa çıkamazdı.</p>

    <p class="calibre11">Onların bu telaşını Mr. Elton öğrenir öğrenmez her iş çözümlendi. Genç papazın şövalye ruhu her zaman hizmete hazırdı:</p>

    <p class="calibre11">“Bu iş için bana güvenebilirseniz, ne büyük bir sevinçle yaparım! Londra’ya inmek benim her zaman elimde. Böyle bir hizmet görmenin bana nasıl bir zevk vereceğini sizler dünyada bilemezsiniz.”</p>

    <p class="calibre11">Emma, “Çok naziksiniz. Dünyada size böyle bir zahmet yükleyemem,” diye bu öneriye karşı çıktı doğallıkla. Beklediği gibi Mr. Elton da ricalarını yinelemeyi, bunun zahmet değil mutluluk olduğu konusunda iyice diretmeyi sürdürdü. Ve birkaç dakika içinde sorun çözüme ulaşmış bulunuyordu.</p>

    <p class="calibre11">Mr. Elton resmi alıp Londra’ya götürecek, uygun bir çerçeve seçecek ve gerekli talimatı verecekti. Emma yapıtını, kazasız belasız Londra’ya ulaşacak biçimde sarıp sarmalamakla birlikte genç adama fazla ağır bir yüz de yüklememek istiyordu. Oysa o, taşıyacağı yükün yeterince ağır olmayacağından korkar gibiydi! Baygın bir iç çekişiyle, “Ne kutsal bir emanet,” diye mırıldandı.</p>

    <p class="calibre11">Emma içinden, “Öyle şiir gibi, öyle derli toplu konuşuyor, her seferinde o derece kendinden bekleneni yapıyor ki, neredeyse biraz fazla kaçıyor,” diye düşünmekten kendini alamadı. “Bir âşık bu derece tutarlı davranamaz, diyeceğim geliyor ama, anlaşılan her yiğidin kendince bir âşık oluşu var. Doğrusu kusursuz bir çocuk; tam Harriet’e göre. Böylesi göz süzüp iç çekişleri, hesaplı kitaplı övüşleri benim için olsa bir an dayanamazdım. Neyse ki Harriet’i yetiştirdiğim için bana minnet duyuyor, beni bu yüzden göklere çıkarıyor. İkinci derecede kaldığım için övgülerini bir dereceye kadar çekebilirim.”</p>
  </div>
</body>
</html>
