<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter18">
  <div class="copy">
    <h1 class="calibre10">On sekizinci bölüm</h1>

    <p class="calibre11">Frank Churchill gelmedi. Özür bildiren bir mektubu geldi, Mrs. Weston’ın korkularında haklı olduğunu ortaya çıkardı. Genç adam şu sırada gelemeyeceğini “son derece büyük bir üzüntü ve utançla” bildiriyordu. Ama, çok uzak olmayan bir tarihte Randalls’a gelmeyi umuyormuş.</p>

    <p class="calibre11">Mrs. Weston çok büyük bir düş kırıklığına uğradı. Denebilir ki kocasından daha bile büyük. Oysa onun kadar umuda kapılmamıştı.</p>

    <p class="calibre11">Mr. Weston gibi iyimser kişiler zaten böyledir. Hayatta her zaman bulduklarından daha çok şey umarlar. Ama umduklarını bulamayınca da büyük bir üzüntüye kapılmazlar. Hemen yeni bir umut doğar içlerinde. Mr. Weston da yarım saat üzüntü çekti. Sonra Frank’in kış yerine ilkbaharda gelmesinin daha iyi bir şey olduğunu düşünmeye koyuldu. Havalar güzelleşirdi o zamana dek, oğlu da belki daha uzun kalırdı. Böylece Mr. Weston avundu gitti. Mrs. Weston’sa delikanlının hiçbir zaman gelemeyeceğinden korkmaya başlamıştı ve üzüntüsü kocasınınkinden çok daha derindi.</p>

    <p class="calibre11">Emma’ysa, şu sırada Frank’in gelip gelmeyişiyle pek ilgilenecek durumda değildi. Sakin bir hayat sürmek, yeni yeni kimselerle tanışmamak istiyordu. Ne var ki, herkese karşı, gene de, bu olayla yakından ilgileniyormuş gibi davranmak zorundaydı.</p>

    <p class="calibre11">Delikanlının gelmeyeceğini Mr. Knightley’ye ilk söyleyen Emma oldu. Churchilllerin şu yaptığına da gereken biçimde attı, tuttu. Bir yere değin rol yaptığı için, aşırıya kaçıyordu elbette. Churchilllere öylesine yüklendi ki, çok geçmeden Mr. Knightley ile arasında bu yüzden bir tartışma geçti. İşin gülünç yanı şu ki, Mr. Knightley Noel arifesinde Emma’nın Mrs. Weston’a karşı kendi savunduğu fikirleri gütmekteydi. Emma’ysa, salt tartışmış olmak için, Mrs. Weston’ın o akşamki düşüncelerini benimsemiş, onları savunup duruyordu.</p>

    <p class="calibre11">Mr. Knightley, soğuk soğuk, “Churchillleri temize çıkarmak istediğimden değil,” diye dudak büküyordu. “Ama, Frank istese şimdiye kadar gelmenin elbet bir yolunu bulabilirdi.”</p>

    <p class="calibre11">“Nasıl böyle konuşabilirsiniz? Gelmeyi elbet ister, ne var ki dayısıyla yengesi salıvermedikten sonra...”</p>

    <p class="calibre11">“Biraz üzerinde dursa bence gelmenin bir kolayını bulabilir. Bu gencin bu derece tutsak olduğuna inanamam doğrusu.”</p>

    <p class="calibre11">“Yani onun öz babasına gelmek istemediğini mi ileri sürüyorsunuz? Çocukcağız ne yaptı ki ona böyle bir suç yükleyebiliyorsunuz?”</p>

    <p class="calibre11">“Bu ona suç yüklemek sayılmaz. Üzüm üzüme baka baka kararır. Frank’in de çevresindekilerden kibir ve bencillik öğrenmiş olması doğaldır. Kendinden ve kendi eğlencesinden başka hiçbir şey düşünmeyen bir insan olup çıkmıştır belki. Frank Churchill babasını ziyaret etmeyi gerçekten aklına koysaydı, eylülle ocak arasında elbet bir fırsat bulur ya da yaratırdı. O yaşta bir insan... kaç var o şimdi? Yirmi üç yirmi dört yaşında bir insanın böyle bir şeyi yapamamasını benim aklım almaz. Hem de hiç.”</p>

    <p class="calibre11">“Bunlar dile kolay. Hele sizin için. Siz her zaman başınıza buyruksunuz. Başkasının eline bakmanın, başkasına bağlı olmanın ne demek olduğunu siz nasıl anlayabilirsiniz?”</p>

    <p class="calibre11">“Yirmi üç yirmi dört yaşında bir erkeğin de bu denli tutsak edilebileceğini doğrusu kimsenin aklı almaz. Parası mı yok bu delikanlının, boş zamanı mı? Tersine, hem zamanının hem de parasının son derece bol olduğunu, zamanını da, parasını da sayfiye ve eğlence yerlerinde harcayıp durduğunu hepimiz biliyoruz. Daha az önce Weymouth’taydı. Demek ki Churchilllerden bal gibi ayrılabiliyor.”</p>

    <p class="calibre11">“Evet, arada ayrılabiliyor olsa gerek.”</p>

    <p class="calibre11">“Bu aralar da onun keyfine, eğlencesine bağlı.”</p>

    <p class="calibre11">“Durumu iyice bilmedikten sonra başkalarının davranışları üzerine böyle yargılarda bulunmak haksızlık olur, Mr. Knightley. Bir ailenin içyüzü dışarıdan bilinemez. Enscombe Konağı’ndaki yaşantıyı, Mrs. Churchill’ in kişiliğini yakından tanımamız gerekir ki, yeğeninin hareketleri üstüne bir yargıya varabilelim. Kimi konularda karar verme yetkisi olduğu halde ötekilerde olmayabilir.”</p>

    <p class="calibre11">“Emma, bir erkek diledikten sonra, üstüne düşen görevleri yapmaya her zaman yetkisi vardır. Hem de bu işi açıktan açığa, doğrudan doğruya yapmalıdır. Babasına yakınlık göstermek Frank Churchill’in görevidir. Görevini bilen bir erkek olsa Frank, Mrs. Churchill’e şöyle der: ‘Sizin hatırınız için zevk ve eğlencelerimin hepsinden vazgeçmeye her zaman hazırım. Ama babamı hemen gidip görmem gerek. Hayatının bu önemli dönüm noktasında onun yanına koşmazsam, babam bana gücenir. Onun için yarın yola çıkıyorum.’ Böyle bir konuşmaya kimse karşı gelemez.”</p>

    <p class="calibre11">Emma, “Hayır,” diye güldü. “Ama böyle konuşmalar yapan bir adama, ‘Peki git, yalnız bir daha geri gelme,’ denilebilir. Mr. Knightley, sizden başka kimse böyle bir şey düşünemezdi. Kendinizi bir an için Frank Churchill’in yerine koysanıza. Her şeyi dayısına, yengesine bağlı olan bir adam onlara karşı nasıl böyle bir dil kullanabilir?”</p>

    <p class="calibre11">“İnan bana, Emma, bu olmayacak iş değil, hem de oldukça basit. Aklı başında bir insan zamanı ve yerini iyi seçerek bu işi pek güzel yapar. Hem de çevresindekiler ona bu yüzden daha çok saygı duyarlar. Ona daha çok güvenirler. Babasını savsamayan bir yeğen, onları da savsamayacak demektir. Çünkü Frank’in babasını görmeye gelmesinin boynuna borç olduğunu onlar da herkes kadar biliyorlar. Kıskançlıkları, katı yüreklilikleri yüzünden ona baskı yapıyorlar, ama bu baskıya boyun eğmesi onu, bana kalırsa, dayısıyla yengesinin gözünde yükseltmiyordur. Doğru davranana herkes saygı duyar. Frank her zaman vicdanına göre davransa, ötekiler de ona uymak zorunda kalırlar.”</p>

    <p class="calibre11">“Ama, Mr. Knightley, her kişilik yapısı, her yaradılış bir olmaz ki! Uysal yaradılışlı bir genç, eskiden beri ana baba yerine koyduğu kimselere başkaldırmakta güçlük çekebilir.”</p>

    <p class="calibre11">“Şu var ki, bu Frank’in ilk başkaldırması değildir, sanırım. Bu yaşa değin Frank, yengesiyle dayısına karşı gelmeye alışmış olmalıydı. İlk olarak başkaldırıyorsa, ben ona uysal değil, zayıf bir insan derim. Çocukken onlardan korkmuş olmasını anlarım. Ama büyüdükçe, erkek oldukça, insan karşısındakine körü körüne boyun eğmekten kurtulur. Hak bellediği yollardan gitmeye başlar. Frank de babasının hakkının çiğnendiğini görür görmez başkaldırmalıydı. Vicdanlı davranmaya ilk baştan başlasaydı, şimdi bu derece güçlük çekmezdi.”</p>

    <p class="calibre11">Emma, “Onun konusunda sizinle galiba hiç anlaşamayacağız,” diye söylendi. “Bana göre Frank Churchill zayıf değil, geçimli, yumuşak başlı bir genç. Bu huyu sayesinde birçok kazanç sağladığından da eminim.”</p>

    <p class="calibre11">“Elbette, buna ne şüphe! Sağladığı kazançların sayısı belirsiz olsa gerek. İş yapacağına boş gezebiliyor, görevini yapacağına eğlence peşinde koşabiliyor, babasıyla yeni annesini görmeye geleceğine mektupla işi çözümleyebiliyor. Frank Churchill’in yazdığı o mektuplar yok mu, içimi bulandırıyorlar, inan.”</p>

    <p class="calibre11">“Görüşleriniz son derece değişik. Çünkü o mektuplar herkesin pek hoşuna gidiyor.”</p>

    <p class="calibre11">“Mrs. Weston’ın hiç de hoşuna gitmediğine kalıbımı basabilirim. Aklı başında, görüşü, sezişi keskin bir kadın, üvey ana olarak geldiği bir delikanlının kuru kuru mektuplarıyla yetinemez. Mrs. Weston düşünmüyor mu sanıyorsun, seçkin bir aileden gelseydim üveyoğlum bana daha çok saygı gösterirdi, diye. Yok, Emma, yok, senin o uysal dediğin delikanlı zarif olabilir, etiket kurallarını çok iyi bilebilir, pek tatlı dilli olabilir. Ama bence gene de ince ruhlu ve uysal sayılmaz, çünkü başkalarının hatırını hiçe sayabiliyor.”</p>

    <p class="calibre11">“Anlaşıldı, siz onu beğenmemeyi aklınıza koymuşsunuz.”</p>

    <p class="calibre11">“Ben mi! Hiç de değil!” diye Mr. Knightley hoşnutsuzlukla karşılık verdi. “Onu beğenmeyi çok isterim, ama ne yapayım ki beğenilecek bir yanını göremiyorum. Boylu boslu, yakışıklıymış, güzel konuşan, nazik bir gençmiş... hepsi bu!”</p>

    <p class="calibre11">“Bence bu kadarı bizlere yeter de artar bile. Görgülü, nazik, yakışıklı genç erkeklere her zaman rastlanmaz. Açgözlü olup onda ille bin türlü de erdem aramak haksızlık olur. Ah! Frank Churchill’in buraya gelişi nasıl bir heyecan yaratacak, gözünüzde canlandırabiliyor musunuz, Mr. Knightley? Donwell ve Highbury kasabalarında artık herkes ondan söz edecek.”</p>

    <p class="calibre11">“Eğer ben bu gence bu derece ayılıp bayılmazsam sanırım beni bağışlarsınız. Onun gelmesini ben de istiyorum, sohbeti yerindeyse onunla seve seve ahbaplık ederim, ama karşımda tıngır mıngır bir züppe bulursam onunla ilgilenemem.”</p>

    <p class="calibre11">“Benim tahminime göre Mr. Frank herkesin gönlünü okşayacak biçimde konuşmasını bilen bir insandır. Kendini herkese sevdirmek ister, bunu başarır da. Sözgelişi, sizinle çiftlik işlerinden, benim yanımdaysa resim ve müzikten konuşacaktır. Genel bilgisi çok geniş olduğundan, yerine ve zamanına göre, konuşma konusunu kimi kez seçecek, kimi kez yönetecek, kimileyin de arka planda kalmayı uygun görecektir. Ben Mr. Frank’i böyle bir insan olarak düşünüyorum.”</p>

    <p class="calibre11">Mr. Knightley, “Ben de diyorum ki gerçekten böyle çıkarsa dayanılmaz bir ukala demektir,” diye yanıtladı. “Sen ne diyorsun, sevgili Emma! Yirmi üç yaşında bir genç girdiği topluluğa bu derece hâkim olacak! Görmüş geçirmiş politikacılar gibi nabza göre şerbet verecek! Cancağızım, sen akıllı kızsın, karşına böyle bir kukla çıksa dünyada dayanamazsın.”</p>

    <p class="calibre11">Emma, “Artık bu konuşmayı keselim!” diye biraz öfkeyle konuştu. “Siz her şeyi kötü yönden görüyorsunuz. İkimiz de taraf tutarak konuşuyoruz: siz olumsuz, ben olumlu. Nasıl olsa dünyada anlaşamayacağız. Onun için Frank’in gelmesini bekleyelim bari.”</p>

    <p class="calibre11">“Benim taraf filan tuttuğum yok.”</p>

    <p class="calibre11">“Ama benim var. Westonları çok sevdiğim için Frank’i de daha şimdiden beğeniyorum.”</p>

    <p class="calibre11">“Ben ise Frank’i düşünerek kafamı yormak bile istemiyorum.”</p>

    <p class="calibre11">Mr. Knightley öyle sinirli konuşmuştu ki, Emma onun niçin kızdığını anlayamamakla birlikte hemen lafı değiştirmek gereğini duydu.</p>

    <p class="calibre11">Mr. Knightley’yi eskiden beri tam anlamıyla geniş görüşlü bir insan olarak tanımıştı. Tanımadığı bir gencin böyle arkasından konuşmayı ona doğrusu yakıştıramazdı. Gerçi Emma, Mr. Knightley’yi çok zaman kendine pek fazla güvenmekle suçlamıştı. Gene de bu güven yüzünden başkalarına karşı haksızlık edebileceğini hiç sanmamıştı.</p>
  </div>
</body>
</html>
