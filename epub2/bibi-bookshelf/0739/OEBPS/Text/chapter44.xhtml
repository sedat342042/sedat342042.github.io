<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter44">
  <div class="copy">
    <h1 class="calibre10">Kırk dördüncü bölüm</h1>

    <p class="calibre11">Bütün akşam Emma, Box Tepesi gezintisinin mutsuzluğunu düşünüp durdu. Kafiledeki diğerlerinin düşüncelerini bilemezdi. Onlar, kendi evlerinde ve kendi tarzlarında gezintiyi keyifle anıyor olabilirlerdi. Onun gözünde ise bu, tümüyle boşa harcanmış bir sabahtı. Emma hiç bunun kadar, yaşandığı sırada bile sevindirmekten uzak olup anımsandıkça daha da korkunçlaşan bir gün geçirmemişti. Babasıyla tavla oynayarak geçirilen bütün bir akşam, bu gezintiden kat kat sefalı sayılırdı. Gerçekte esas sefa buydu işte, günün yirmi dört saatinin en tatlılarını babasının huzuru uğruna harcamak... onun sevgisine, saygısına, güvenine her ne kadar tam anlamıyla layık olmasa da kendi evinde hiçbir zaman şiddetli eleştirilere maruz kalmayacağını bilmek. Bir kız evlat olarak taş yürekli sayılamazdı herhalde. Hiç kimsenin ona, “Babana karşı nasıl böyle hissiz davranabildin? Söylemek zorundayım, söyleyeceğim, söyleyebildiğim sürece,” diyemezdi, değil mi? Miss Bates’e karşı da bir daha asla... asla! Gelecekte göstereceği yakınlık geçmişi silebilirse Emma bir gün bağışlanabileceğini umabilirdi. Yanlış işler yaptığı çok olmuştu, bunu vicdanı söylerdi ona. Yanlışları belki davranışlarından çok, düşüncelerinde olmuştu, değer bilmez, katı düşünceler. Artık bunlar da olmayacaktı. Hemen yarın sabah, pişmanlığının sıcaklığı geçmeden Miss Bates’i görmeye gidecekti ve bu, kendi yönünden düzenli, eşit, iyi niyetli bir komşuluğun başlangıcı olacaktı.</p>

    <p class="calibre11">Ertesi sabah Emma hâlâ aynı derecede kararlıydı. Herhangi bir engel çıkmasın diye erkenden yola çıktı. Mr. Knightley’ye rastlamasının hiç de olanaksız olmadığını düşünüyordu. Belki de Mr. Knightley o daha Bateslerdeyken uğrardı. Emma buna üzülecek değildi. Bu kadar içten duyduğu pişmanlığı onun görmesinden de hiç utanmazdı. Gözleri Donwell Abbey yönüne çevrilmiş olarak yürüyordu ama onu görmedi.</p>

    <p class="calibre11">“Hanımların üçü de evde”ymiş!</p>

    <p class="calibre11">Bu sözler Emma’nın kulağına hiçbir zaman bu kadar tatlı gelmemişti. Bu koridora girip merdiveni çıkarken hiçbir zaman sevindirmek ve sevinmek amacı gütmemişti ki! Ancak bir angaryaya katlanmayı düşünmüş, bir de daha sonradan kimi şeyleri alaya alıp gülmeyi bilmişti.</p>

    <p class="calibre11">Kapıdan girdiği zaman içeride bir hareketlilik, koşuşturma ve konuşmalar oldu. Miss Bates’in sesi duyuldu, bir şeylerin çok çabuk yapılması gerekiyordu. Hizmetçi kız ürkmüş, eli ayağına dolaşmış durumdaydı; Emma’dan lütfen bir dakika beklemesini rica etti, sonra onu odaya aldı. Fazla erken aldığı belliydi, çünkü teyze de yeğen de yan odaya kaçmak üzere gibiydiler. Emma Jane’in sapsarı, çok hasta göründüğünü açıkça seçti ve kapı onların ardından kapanmazdan önce Miss Bates’in, “Merak etme, güzelim, senin yattığını söyleyeceğim, zaten bence yatak hastasısın,” dediğini duydu.</p>

    <p class="calibre11">Zavallı, yaşlı Mrs. Bates’se, her zamanki gibi nazik ve alçakgönüllü, neler olup bittiğini anlayamıyormuş gibi duruyordu.</p>

    <p class="calibre11">“Ne yazık ki Jane pek iyi değil,” diye konuştu. “Ama bilmiyorum ki, iyi olduğunu söyleyip duruyorlar. Miss Woodhouse, sanırım kızım birazdan gelir. Biraz oturursunuz, umarım. Keşke Hetty gitmeyeydi. Kendinize oturacak bir yer buldunuz mu? Ben pek yerimden... Dilediğiniz yere oturur musunuz? Eminim kızım şimdi gelir.”</p>

    <p class="calibre11">Emma da aynı şeyi ciddi olarak umuyordu. Bir an, ya Miss Bates benden kaçar gelmezse, diye bir korku yaşadı. Neyse ki Miss Bates çok geçmeden içeri girdi... “Çok sevindirdiniz, çok naziksiniz.” Ama Emma’nın vicdanı bunda, yaşlı kızın o eski, şen şakrak gevezeliğini bulamadı... ifade ve duruşunda o eski rahatlık yoktu. Emma, Jane’in hatırını içtenlikle sorarsa Miss Bates’in gene eski sıcak tavrına dönebileceğini düşündü. Nitekim etki kendini anında gösterdi.</p>

    <p class="calibre11">“Miss Woodhouse, ne kadar iyi yüreklisiniz! Herhalde haberiniz oldu da bizi kutlamaya geldiniz. Gerçi bana, pek de kutlanacak bir şeymiş gibi gelmiyor ya, (gözpınarlarında birkaç damla yaşla) bunca zaman alıştıktan sonra ondan ayrılmak bize çok zor gelecek, onun da çok feci baş ağrısı tuttu, sabahtan beri yazıp durmaktan, upuzun mektuplar, anlarsınız ya, Albay Campbell’a, Mrs. Dixon’a, falan. ‘Güzelim, gözlerin kör olacak,’ deyip durdum çünkü gözleri hep yaş içindeydi. İnsan ne düşüneceğini bilemiyor, bilemiyor, çok büyük değişiklik... Gerçi inanılmaz şanslı sayılır, tabii; daha ilk başlangıçta böyle bir iş bulabilmek her genç kıza nasip olmaz. Böyle inanılmaz bir şansa karşı nankörlük ediyoruz sanmayın, Miss Woodhouse.” Gene gözleri yaşararak, “Ama zavallı bir tanem! Nasıl bir baş ağrısı tuttu, bilseniz! Anlarsınız, insan şiddetli ağrı sancı çekerken başına konan şansın da tadını gerektiği gibi çıkaramaz. Zavallıcığın hiç morali yok. Onu gören, aslında böyle bir iş buldu diye ne sevinçli, nasıl mutlu olduğuna dünyada inanamaz. Sizi karşılayamadığı için kusuruna bakmayın artık; hiç hali yok, kendi odasına gitti. Yatmasını istiyorum. ‘Güzelim,’ dedim ona, ‘senin yatıp dinlendiğini söyleyeceğim,’ dedim ama yatmıyor, aslında, odasının içinde dolaşıp duruyor. Ama mektuplarını yazıp bitirdi ya, artık baş ağrısının geçeceğini söylüyor. Sizi göremediğine üzüntüden kahrolacaktır, ama sizin iyi yüreğiniz onun kusuruna bakmayacaktır. Kapıda beklettik sizi, çok utandım, ama nedense bir telaşe oldu, kapıyı duymamışız da, sizin geldiğinizi ancak merdivenden çıktığınız sırada anladık. ‘Olsa olsa Mrs. Cole’dur, ondan başka kimse bu kadar erkenden gelmez,’ dedim. Jane de, ‘Eh, nasılsa er geç katlanmak gerek, en iyisi şimdiden başlayayım,’ dedi. Sonra Patty gelenin siz olduğunuzu söyleyince ben, ‘Ha, Miss Woodhouse’muş, onu görmeyi herhalde çok istersin,’ dedim, o da, ‘Kimseyi göremem,’ deyip kalktığı gibi kendi odasına gitmekte direndi, sizi de bu yüzden beklettik kapıda ama çok üzüldük, inanın, utançtan yerin dibine girdik. ‘Güzelim, madem gitmen gerek, git bari,’ dedim ben de. ‘Senin hasta olduğunu, yatağa düştüğünü söylerim,’ dedim.”</p>

    <p class="calibre11">Bu söylenenler Emma’nın gerçekten ilgisini çekti. Yüreği çoktandır Jane’e karşı daha yumuşamıştı. Şimdi bu sözlerin çizdiği, acı çeken Jane Fairfax portresi, kendisinin eskiden beslediği bütün acımasız kuşkulara karşı bir panzehir etkisi yarattı ve içinde acıma duygusundan başka hiçbir şey bırakmadı. Bu kıza karşı bir zamanlar beslediği haksız, katı duyguları anımsıyordu da, onun, Mrs. Cole’u veya başka yakın dostları görmeye dayanabilecekken kendisini görmeye katlanamayacağını kabul ediyordu. Tıpkı içindeki duygular gibi candan bir üzüntü ve ilgiyle konuşarak, “Mrs. Bates’in sözlerinden çıkardığım kadarıyla ortalıkta artık resmen kararlaşmış bir durum var,” dedi. “Bunun Miss Fairfax için olabildiğince hayırlı olmasını, onu her yönden rahata kavuşturmasını dilerim. Hepiniz için son derece üzücü olmalı, Mr. Campbell’ın dönüşünden önce kararlaşmayacak olduğunu sanıyordum.”</p>

    <p class="calibre11">“Ne kadar iyisiniz, Miss Woodhouse, ama siz her zaman iyisinizdir.”</p>

    <p class="calibre11">Böyle bir “her zaman”a dayanmak zordu! Emma kadının bu ürkütücü minnetini aşabilmek için doğrudan soru sormayı seçti:</p>

    <p class="calibre11">“Sorabilir miyim, Miss Fairfax nereye gidiyor?”</p>

    <p class="calibre11">“Mrs. Smallridge diye bir hanıma... harika bir hanımefendi... Çok seçkin... onun şeker gibi üç küçük kız çocuğunun bakımını üstlenecek! Bundan daha rahat bir yer düşünülemezdi, her türlü konfora sahip. Belki Mrs. Suckling’in kendi eviyle Mrs. Bragge dışında, diyebiliriz, ne var ki Mrs. Smallridge ikisinin de canciğer ahbabı, hem de aynı semtte oturuyorlar, Maple Grove’la arası topu topu altı kilometreymiş. Jane, Maple Grove’dan yalnızca altı kilometre ötede oturacak.”</p>

    <p class="calibre11">“Herhalde Mrs. Elton olsa gerek Miss Fairfax’e bu...”</p>

    <p class="calibre11">“Evet, melek Mrs. Elton’ımız! Dünyanın en bıkmaz yorulmaz, en hakikatli dostu! Nuh dedi, peygamber demedi. Jane’in, ‘olmaz’ demesine hiç kulak asmadı, çünkü Jane bunu ilk duyduğunda (önceki gündü, Donwell’e gittiğimiz sabah) evet, Jane ilk duyduğunda bu işi kabul etmemeye kesin kararlıydı, demin sizin değindiğiniz neden yüzünden, yani niyeti Albay Campbell dönünceye kadar hiçbir adım atmamaktı, şu sırada herhangi bir şeye söz vermeye dünyada razı olmuyordu... bunu, böyle böyle, kaç kez söyledi, Mrs. Elton’a. Doğrusu ben onun fikrini asla değiştirmeyeceğine inanmıştım. Gelgelelim düşüncelerinde hiç yanılmayan o altın kalpli Mrs. Elton benden daha uzak görüşlüymüş. Ondan başka hiç kimse Jane’in olumsuz yanıtına karşı öyle, iyiliği elden bırakmadan sımsıkı duramazdı. Ama o, dün, Jane’in istediği gibi, öneriyi geri çeviren bir mektup yazmamakta direndi; beklerim, diyordu, nitekim dün akşam Jane o işe girmeye karar veriverdi, her şey olup bitti. Öyle şaşırdım ki! Hiçbir fikrim yoktu. Jane, Mrs. Elton’ı bir yana çekmiş ve pat diye demiş ki, ‘Mrs. Smallridge’in önerisinin artılarını düşündükten sonra onun yanına girmeye karar verdim,’ demiş. Hiçbir fikrim yoktu, ancak her şey kararlaşıp bittikten sonra haberim oldu.”</p>

    <p class="calibre11">“Akşamı Mrs. Elton’la mı geçirdiniz?”</p>

    <p class="calibre11">“Evet, hepimiz; Mrs. Elton ille hepimizi birden istedi. O gün tepede, Mr. Knightley falan, hep birden dolaşırken karar verilmişti. Mrs. Elton, ‘Akşama <em class="calibre2">hepinizi</em> bize bekliyorum,’ diye üsteledi, ‘mutlaka, <em class="calibre2">hepinizi</em> bekliyorum.’”</p>

    <p class="calibre11">“Demek Mr. Knightley de oradaydı, ha?”</p>

    <p class="calibre11">“Yok, Mr. Knightley yoktu. Daha ilk baştan, gelemem, demişti. Gerçi ben nasılsa gelir, sanıyordum, çünkü Mrs. Elton, onun yakasını bırakmam, diyordu ama gelmedi. Annemle Jane, ben, biz hepimiz ordaydık, doğrusu çok hoş bir akşam geçirdik. Böyle iyi dostlarla geçirilen vakitler her zaman hoştur. Sabahki gezintiden sonra herkes yorgun görünüyordu ama... Bilirsiniz, Miss Woodhouse, bazen eğlence de yorucu olabiliyor. Gerçi hiç kimsenin eğleniyormuş gibi bir hali yoktu ama benim aklımda hep, çok sefalı bir gezinti olarak kalacak; beni çağıran iyi yürekli dostlarımı her zaman minnetle anacağım.”</p>

    <p class="calibre11">“Belki siz farkında değildiniz ama Miss Fairfax dün sabahtan beri işi düşünüp kararını vermeye çalışıyormuş demek.”</p>

    <p class="calibre11">“Herhalde öyleymiştir.”</p>

    <p class="calibre11">“Ayrılık zamanı, er ya da geç gelip çattığı zaman onun da, yakınlarının da üzülmeleri kaçınılmazdır. Umarım girdiği iş bu üzüntüleri hafifletebilecek niteliktedir. Yani yanlarına girdiği ailenin karakteri ve görgü göreneği yönünden, demek istiyorum.”</p>

    <p class="calibre11">“Eksik olmayın, sevgili Miss Woodhouse. Evet, o evde Jane mutlu olmak için isteyebileceği her şeyi bulacak. Mrs. Elton’ın tüm tanıdıkları arasında bu kadar eli bol, böyle ince zevk sahibi bir aile daha yokmuş, Sucklinglerle Braggeler dışında, tabii. Mrs. Smallrigde’in kendisi de harika bir kadınmış, yaşam düzeyi nerdeyse Maple Grove’a yakın! Çoculara gelince; Sucklinglerle Braggelerin yavruları dışında bu kadar tatlı, güzel çocuk bulunmazmış. Jane’e karşı öyle saygılı, öyle nazik davranacaklar ki! Kızımız sefa sürecek orda. Hele maaşı! Maaşını size söylemeyi göze alamıyorum, Miss Woodhouse, yüksek rakamlara alışık olmanıza karşın siz bile, Jane gibi deneyimsiz birine bu kadar dolgun bir maaş verilebileceğine nerdeyse inanamayacaksınız.”</p>

    <p class="calibre11">Emma, “Ah, Miss Bates, düşünüyorum da,” dedi, “başka çocuklar da benim kendi çocukluğumdan anımsadığım halime benziyorlarsa, böyle bir işte kazanılan en yüksek ücretin beş katı bile az sayılır.”</p>

    <p class="calibre11">“Öyle yücegönüllüsünüz ki!”</p>

    <p class="calibre11">“Peki, Miss Fairfax ne zaman ayrılıyor buradan?”</p>

    <p class="calibre11">“Yakında, hem de çok yakın, en zoru da bu ya! İki hafta içinde. Mrs. Smallridge çok acele ediyormuş. Anneciğim, nasıl dayanacağız, deyip duruyor. Ben de ona başka şeyler düşündürtmeye çalışıyorum. ‘Hadi, anneciğim, bunları düşünmeyelim artık,’ diyorum.”</p>

    <p class="calibre11">“Bütün dostları ondan ayrılacakları için üzüleceklerdir elbet. Albay Campbell’la Mrs. Campbell da onun böyle, onlar uzaktayken işe girmiş olmasına üzülmeyecekler mi?”</p>

    <p class="calibre11">“Jane de, evet, üzüleceklerdir, diyor, ama bu öyle mükemmel bir iş ki geri çevirmeye kendinde hak göremediğini söylüyor. Mrs. Elton’la konuştuklarını bana ilk söylediğinde nasıl şaşırdım, bilseniz! Derken Mrs. Elton da aynı anda gelip beni kutlamaya başlamaz mı! Çaydan önceydi, ama durun, yok, çaydan önce olamazdı, çünkü tam iskambil oynamaya gidiyorduk... gene de çaydan önceydi çünkü aklımdan şöyle bir şey... yok, yok, şimdi anımsıyorum, şimdi buldum: Çaydan önce de bir şey olmuştu, ama bu değil. Çaydan önce Mr. Elton’ı dışarı çağırmışlardı, ihtiyar John Abdy’nin oğlu onunla konuşmak istiyormuş da... Zavallı John, çok değer veririm kendisine, tam yirmi yedi yıl babacığımın kâtipliğini yapmıştı, oysa şimdi yataktan çıkamıyor, eklemlerindeki romatizmalı gut çok kötü durumda... bugün görmeye gitmeliyim onu, herhalde Jane de gelecektir, odasından çıkabilirse yani... Evet, zavallı John’un oğlu, Mr. Elton’la babası için cemaat yardımı konusunda konuşmaya gelmiş. Crown Hanı’ndaki baş çalışan olduğu için (seyislik falan gibi ne iş varsa o yapar, biliyorsunuz) kendisinin hali vakti yerindedir, gene de ek bir yardım olmadan babasına bakacak durumda değil. Evet, Mr. Elton yanımıza döndüğünde Seyis John’la konuştuklarını anlatmıştı. Bu arada yol arabasının, Mr. Frank Churchill’i Richmond’a götürmek üzere Randalls’a gönderilmiş olduğu ortaya çıktı. İşte, çaydan önce olan buydu. Jane’in Mrs. Elton’la konuşmasıysa çaydan sonraydı.”</p>

    <p class="calibre11">Miss Bates, Emma’nın, bu habere ne denli şaşıp kaldığını söylemesine fırsat tanımaksızın Mr. Frank Churchill’in gidişinin tüm ayrıntılarını sayıp dökmeye girişti. Emma’nın bunları önceden biliyor olup olmamasının ne önemi vardı ki!</p>

    <p class="calibre11">Mr. Elton’ın seyisten öğrendiği (ki bu, seyisin kendi bildikleriyle Randalls’taki uşakların bildiklerinin toplamıydı) Box Tepesi gezginlerinin eve dönüşünden az sonra Richmond’dan bir haberci gelmiş. Zaten beklenen bir haberciymiş bu. Mr. Churchill’den yeğenine birkaç satırlık bir mektup getirmiş. Mektupta Mr. Churchill, Mrs. Churchill’in oldukça iyi sayılabileceğini bildiriyor ama yeğeninin gene de Richmond’a dönmekte, ertesi sabahtan geç kalmamasını diliyormuş. Mr. Frank Churchill sabahı beklemeyip hemen gitmeye karar vermiş ama bu arada atı soğuk almış olduğundan, Crown’a hemen adam yollayıp yol arabasını istetmiş. Seyis, arabanın geçtiğini kendi gözleriyle görmüş, sürücü çocuk çok iyi bir hızla gidiyor ve arabayı çok düzgün kullanıyormuş...</p>

    <p class="calibre11">Bütün bunlarda Emma’yı şaşırtacak ya da ilgilendirecek bir şey yoktu. Gene de zihnini zaten meşgul eden konuya denk düştüğü için dikkatini çekti: Mr. Frank Churchill’in toplumdaki yeriyle Miss Fairfax’inkinin arasındaki çelişki ne kadar çarpıcıydı! Birisi her şeydi, diğeri hiçbir şey. Emma oturduğu yerde, baktığı yeri bile görmeden, kadın yazgısıyla erkeğinki arasındaki farkı düşünmeye dalmıştı ama Miss Bates’in sözlerini duyunca silkindi:</p>

    <p class="calibre11">“Ha, evet, aklınızdan neler geçtiğini biliyorum, şu piyano! O ne olacak şimdi, diye düşünüyorsunuz, değil mi? Çok haklısınız. Janecik de az önce bunu konuşuyordu. ‘Çaresiz, gideceksin,’ diyordu piyanoya, ‘ayrılmak zorundayız, artık burada senin de yerin yok,’ diyordu. Sonra bana döndü, ‘Ama gene de kalsın, Albay Campbell dönünceye kadar konuk edin onu,’ dedi. ‘Ben albayla konuşurum, benim yerime o karar verir, benim tüm zorluklarımı çözümler o,’ diyordu. İnan olsun, Miss Woodhouse, o piyano albayın mı, yoksa kızının mı armağanıydı, Jane bugün bile bilmiyor, eminim bundan.”</p>

    <p class="calibre11">Bunun üzerine Emma da piyanoyu düşünmek zorunda kaldı. O günlerde kendi aklından geçen o bir sürü hayalci, duygusuz tahmini düşünmek o kadar tatsızdı ki genç kız artık ziyaretinin yeterince sürmüş olduğuna kendini inandırdı ve gerçekten candan olan iyi niyetleri ifade etmek için söyleyebildiği her şeyi söyleyerek oradan ayrıldı.</p>
  </div>
</body>
</html>
