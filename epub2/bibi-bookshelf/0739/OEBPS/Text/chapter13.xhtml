<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter13">
  <div class="copy">
    <h1 class="calibre10">On üçüncü bölüm</h1>

    <p class="calibre11">Isabella şimdi dünyanın en mutlu varlığıydı. Her sabah beş çocuğunu yanına alıp eski dostlarını geziyor, her akşam da görüp konuştuklarını kız kardeşiyle babasına anlatıyordu. Tek isteği günlerin daha uzun olmasıydı. Bu ziyaret her bakımdan bir bayramdı. En kusursuz yönü de kısacık oluşuydu.</p>

    <p class="calibre11">Çoğu akşamları evde, kendi kendilerine geçiriyorlardı.</p>

    <p class="calibre11">Ama, Mr. Weston’ın Noel arifesi için yaptığı yemek çağrısını geri çeviremezlerdi. Isabella’dan ayrılmaktansa bu yemeğe gitmeyi Mr. Woodhouse bile kabul etti. Kabul etti ama işin bir püf noktasını bulup gene ailece oturmak için elbette ki can atıyordu. Böyle kalabalık bir grubun Randalls’a kadar nasıl gidip geleceğini öne sürerek engeller çıkarmaya çalıştı. Ne var ki Knightleylerin de arabaları olduğuna göre, bu yönden dikiş tutturamadı. Bu kez de, Harriet nasıl gidecek, diye mızmızlandı. Ama Harriet’e elbet arabanın birinde yer bulunur, diye ona söz verdiler.</p>

    <p class="calibre11">Kendileriyle Harriet’ten başka, yemekte yalnızca Mr. Elton, bir de doğal olarak, George Knightley vardı. Mr. Woodhouse rahatsız olmasın diye kalabalıktan kaçınılmış, herkes erken saatte çağrılmıştı. Bu büyük olaydan bir önceki gün (ki Mr. Woodhouse’un, hem de Noel arifesinde, kendi evinden başka yerde yemek yemeye gitmesi gerçekten büyük bir olaydı) Harriet kötü bir nezleye yakalanmıştı. Ertesi sabah onun hatırını sormak için okula giden Emma, arkadaşının o akşamki yemeğe gelmesinin suya düşmüş olduğunu gördü. Harriet’in ateşi yükselmişti. Zavallı Harriet akşamki güzel toplantıya katılamayacağını düşündükçe gözyaşları döküp duruyordu!</p>

    <p class="calibre11">Emma onun yanında uzun uzun oturdu. Onun yokluğunun Mr. Elton’ı nasıl üzeceğinden dem vurarak kızcağızı avutmaya çalıştı. Bunu bir dereceye kadar da başardı. Harriet’i sevildiğine, aranıldığına ve aranılacağına inanır bir durumda bırakarak dışarı çıktı.</p>

    <p class="calibre11">Çok gitmemişti ki Mr. Elton’la karşılaştı. Genç papaz Harriet’in hastalığını duymuş, hatır sormaya gidiyormuş. Emma’yı biraz oyaladı. Harriet’i yokladıktan sonra Emma’ya haber götürmek niyetinde olduğunu söylüyordu. Tam o sırada John Knightley, yanında iki büyük oğluyla arkalarından yetişti. Her sabah Donwell’e yapmayı âdet edindikleri ziyaretten dönüyorlardı ve açık havada yürümekten, yanakları al al yanıyordu. Evde bekleyen kızarmış koyun buduyla sütlü pirinç pudinglerini hemen silip süpürecekleri belliydi.</p>

    <p class="calibre11">Emma, Harriet’in hastalığını eniştesine de anlattı:</p>

    <p class="calibre11">“Çok kötü, boğazına inmiş, ateşi adamakıllı yüksek. Mrs. Goddard’ın da anlattığına göre Harriet kış gelince böyle sık sık hastalanırmış.”</p>

    <p class="calibre11">Mr. Elton büyük bir kaygıyla, “Umarım bulaşıcı bir şey değildir,” diye telaşlandı. “Perry’ye göstermişler mi, bari? Miss Woodhouse, arkadaşınız kadar kendinize de iyi bakmanız gerek. Çok rica ederim, kendinizi tehlikeye atmayın. Perry’yi niçin çağırmamışlar şimdiye kadar?”</p>

    <p class="calibre11">Emma onun bu telaşını yatıştırmak için Mrs. Goddard’ın hasta bakmakta nasıl usta ve sevecen olduğunu uzun uzun anlattı. Ama genç adamın telaşı bir bakıma iyiydi. Bir bakıma bu kaygıyı beslemek, körüklemek gerekti. Bu nedenle Emma biraz sonra, bambaşka bir şeyden konuşurcasına bir sesle, “Hava da ne soğuk, buz gibi,” diye mırıldandı. “Kar yağacağa benzer. Başka birinin çağrısı olsaydı herhalde gitmez, evimde otururdum. Westonların çağrısı olduğundan gitmek zorundayım. Ama ben sizin yerinizde olsam, özür diler, evde kalırdım, Mr. Elton. Sizin de sesinizi pek beğenmiyorum. Boğazınıza ineceğe benzer. Bu gece büsbütün yorulursanız, sonra Noel günü sesiniz kısılıverirse ne yaparsınız? Onun için bu akşam evde oturup dinlenmeniz, kendinizi sıcak tutmanız şart gibi geliyor bana.”</p>

    <p class="calibre11">Mr. Elton, ne karşılık vereceğini bilemez gibiydi. Gerçekten de şaşırmıştı. Bu güzel kızın kaygısıyla öğütleri gerçi gururunu okşamıştı, ama sesinde herhangi bir kısılma başlangıcı olmadığı gibi, akşamki toplantıdan geri kalmayı da aklının ucundan bile geçirmiyordu. Yalnızca, “Soğuk, gerçekten soğuk,” diye söylendi.</p>

    <p class="calibre11">Emma’ysa kendi inanış ve görüşlerine öylesine saplanmıştı ki, olup biteni tarafsız olarak inceleyecek durumda değildi. Genç adamın, “Soğuk, gerçekten soğuk,” yanıtını istediği anlama çekti. Onu Randalls’taki toplantıya gitmekten kurtardığını ve her saat başı bir haberci gönderip Harriet’in hatırını sorabilmesi için fırsat yarattığını düşünerek sevinç içinde kaldı.</p>

    <p class="calibre11">“Çok doğru bir iş yaparsınız,” dedi. “Biz Westonlardan sizin adınıza özür dileriz.”</p>

    <p class="calibre11">Yalnız, bu kez de eniştesi lafa karışarak, eğer Mr. Elton yalnızca havanın bozukluğu yüzünden gitmeyecekse, kendi arabalarında elbet ona bir yer bulunacağını, atla gitmesinin gereği olmadığını söyledi. Emma papazın bu çağrıyı açıkça sevinerek, o saat kabul ettiğini duyunca, kulaklarına inanamadı.</p>

    <p class="calibre11">Ne var ki gerçekten de iş olup bitmiş, Mr. Elton’ın John Knightley’nin arabasında gitmesine karar verilmişti. Mr. Elton’ın o yakışıklı yüzünü Emma hiç böylesine sevinç dolu görmemişti. Kendi kendine, “Amma iş ha, pek tuhaf doğrusu,” diyordu. “Onu gitmekten kurtarmak için ben elimden geleni yapayım da o, Harriet’in evde hasta olduğunu bile bile yemeğe gitsin! Galiba birçok erkekte, hele bekârlarda böyle bir gezmek düşkünlüğü oluyor. Akşamları tek başlarına evde oturup yemek yemeye dayanamıyorlar. Mr. Elton da bunlardan biri olsa gerek. Gerçekten çok değerli, sevimli, akıllı bir genç, Harriet’e da çılgınca tutkun. Gelgelelim bir toplantıya çağrıldı mı ille gidecek. Şu aşk denilen şey ne tuhaf. Mr. Elton, Harriet’te ‘keskin görüş’ bile bulabiliyor ama onun hatırı için bir akşamcık evinde oturmaya gelince; yok!”</p>

    <p class="calibre11">Az sonra Mr. Elton onlardan ayrıldı. Yanlarından ayrılırken Harriet’ten söz edişindeki sevecenliğe, ateşe doğrusu diyecek yoktu. Şimdi, şu saat Mrs. Goddardlara giderek Harriet’in hatırını soracağını Emma’ya kesinlikle söyledi. Emma’yı gene görmek mutluluğuna hazırlanmadan önce yapacağı son şey buymuş. Gene karşılaştıkları zaman Emma’ya arkadaşının sağlığıyla ilgili daha iyi bir haber getireceğini umuyormuş. Son derece tatlı bir sesle bunları söylerken iç çekerek gülüşleri, onun gene Emma’nın gözüne girmesine yetti de arttı bile.</p>

    <p class="calibre11">Enişte baldız birkaç dakika sessiz sedasız yürüdüler. Sonra John Knightley, “Karşısındakinin hoşuna gitmek için böylesi yırtınan bir adam görmemiştim,” diye söze başladı. “Hele hanımların gözüne girmek için çırpınışı... Erkek erkeğeyken daha aklı başında, daha doğal olabiliyor. Ama hanımların yanında yüzünün her çizgisi ayrı oynuyor!”</p>

    <p class="calibre11">Emma, “Mr. Elton’ın kimi tutumları abartılı olabilir, ama karşısındakine hoş görünmek için yaptığı hataları birazcık bağışlamak gerek,” dedi. “Karşısındakinin gözüne girmek için elinden geleni yapan bir adam bence, üstün nitelikle olup da umursamayan bir adamdan daha çok başarı kazanabilir. Mr. Elton, o derece iyi yürekli bir adam ki, kendisine değer vermemek insanın elinde değil.”</p>

    <p class="calibre11">John Knightley bir an düşündü, sonra sinsi bir gülüşle, “Doğru,” dedi. “Hele sana karşı çok iyi niyetler beslediği ortada.”</p>

    <p class="calibre11">Emma, şaşkınlıkla, “Bana karşı mı?” diye söylendi. “Yoksa siz Mr. Elton’ın bana mı göz koyduğunu sanıyorsunuz?”</p>

    <p class="calibre11">“Emmacığım, ne yalan söyleyeyim, böyle bir olasılık aklımdan geçmedi değil. Senin de şimdiye kadar aklına gelmediyse, şimdiden sonra farkına varsan iyi olur.”</p>

    <p class="calibre11">“Mr. Elton’ı bana âşık sanıyorsunuz demek? Amma tuhaf bir yorum ha!”</p>

    <p class="calibre11">“İlle öyledir diyemem. Gene de, senin böyle bir olasılığı göze alıp tutumunu ona göre ayarlaman yerinde olur. Adamcağıza farkında olmadan yüz verdiğini sanıyorum. Ağabeyin olarak konuştuğumu söylemenin gereği yok, Emma. Bundan böyle Mr. Elton’la bir aradayken adımını hesaplayıp da atarsan iyi edersin.”</p>

    <p class="calibre11">“Eksik olmayın, enişte. Ama size yemin ederim ki çok yanlışınız var, Mr. Elton’la ben yalnızca çok iyi iki dostuz.”</p>

    <p class="calibre11">Yollarına devam ettiler. Emma bir durumu ancak bir yanıyla kavramanın kimileyin ne büyük yanlışlara, gaflara yol açtığını düşünerek gülümsüyordu. Beri yandan eniştesinin onu bu derece kör, bu derece kalın kafalı sanmasına da sinirlenmemiş değildi.</p>

    <p class="calibre11">Mr. Woodhouse, Westonların yemeğine gitmeyi öylesine aklına koymuştu ki, havanın gitgide soğumasına aldırış ettiği bile yoktu. Tam zamanında büyük kızıyla birlikte kendi arabasına bindi, yola çıktı. Kırk yılda bir evinden çıkmış olmanın heyecanından, havanın ayırdına varmıyor gibiydi. Oysa soğuk çok şiddetlenmişti. Durup durup birkaç kar tanesi yere doğru süzülüyordu.</p>

    <p class="calibre11">Emma’yla John Knightley de birinci arabanın arkasından yola çıktılar. Yol arkadaşının hiç de keyifli olmadığını Emma sezmekte gecikmedi. Bu havada hazırlanıp yola çıkmak, bir de yemekten sonra çocuklarıyla oynamak zevkinden yoksun kalmak John Knightley’nin kolay kolay katlanmadığı türden özverilerdi. Çok geçmeden genç adam baldızına içini dökmeye başladı:</p>

    <p class="calibre11">“Kişi ne kadar kendini beğenmiş olmalı ki böyle bir havada, bir sürü insana, evlerini, ocaklarını bırakmalarını söyler, salt gelip onu görsünler diye. Ben olsam çevremdekilerden böyle bir şey istemeye yüzüm tutmazdı doğrusu. Saçmalık! Resmen kar yağıyor işte. Adamı kendi evinde rahat bırakmamanın gereği var mı? Gelgelelim, çoğu kimseler de teşne olsalar gerek, rahat evlerinde oturacak yerde karda kıyamette sokağa çıkmaya kalkarlar. Böyle havada iş için dışarı çıkmak zorunda kalsalardı nasıl da zorlarına giderdi. Oysa şimdi, yemeğe gidiyoruz diye, incecik sırt baş, ince pabuçlar giymiş olarak, bir başka adamın evinde sıkıntıdan çatlamak amacıyla kendimizi seve seve sokağa atıyoruz. İki araba, dört uşak seferber oluyor, niçin? İşsiz güçsüz beş kişiyi bir evden bir başka eve aktarmak için. Bu beş kişi o başka evde ne yapacaklar! Her gün gördükleri birtakım insanlarla her gün konuştukları birtakım lafları edecekler.”</p>

    <p class="calibre11">John Knightley bu yollu konuştuğu zamanlarda karısından, “Çok doğru, sevgilim,” diye yatıştırıcı bir yanıt almaya alışık olsa gerekti. Oysa baldızı şu sırada ona hak verecek gücü kendinde bulamıyordu. Barışı bozmamak amacıyla bile bu denli büyük bir kahramanlık gösteremezdi. Ancak dilini tuttu, çatışacak bir şey söylemedi, o kadar! Şapkasını, atkısını düzeltmekle oyalanarak, bıraktı, eniştesi dilediği gibi söylensin.</p>

    <p class="calibre11">Randalls’a vardılar. Arabanın basamakları indirildi, Mr. Elton hemen koşarak geldi. Siyahlar içinde, tığ teber, gülümser, tepeden tırnağa nezaket, terbiye ve neşeydi sanki. Hem de o derece neşeliydi ki, Emma onun Harriet’in hastalığı konusunda iyi bir haber almış olduğuna inanç getirdi. Oysa kendisi hazırlanırken Mrs. Goddardlara haberci göndermiş, arkadaşının durumunun hiç değişmemiş olduğunu öğrenmişti.</p>

    <p class="calibre11">Bu yüzden ilk fırsatta Mr. Elton’ı köşeye çekerek, “Mrs. Goddard’dan bana gelen haber yazık ki umduğum kadar iyi çıkmadı,” dedi. “Ne yazık ki hastamız iyileşmemiş henüz. Hiç değişmemiş.”</p>

    <p class="calibre11">Genç adamın yüzü hemen bulutlandı, sesi titremeye başladı.</p>

    <p class="calibre11">“Evet, çok yazık! Ben de tam size söylemek üzereydim. Hazırlanmak üzere eve gitmeden önce son yaptığım iş Mrs. Goddard’a uğramak oldu. Miss Smith’in hiç de iyileşmediğini, tersine biraz daha ağırlaşmış olduğunu öğrendim. Doğrusu çok üzüldüm. Oysa bu sabah almış olduğunu öğrendiğim o müstesna iksirden sonra hemencecik iyileşeceğini ummuştum.”</p>

    <p class="calibre11">Emma gülümseyerek, “Ziyaretim onun hastalığının ancak ruhsal yönüne iyi gelebilirdi,” dedi. “Ama, ağrıyan bir boğazı iyileştirecek büyü yazık ki bende bile bulunmaz. Çok kötü inmiş biçarenin boğazına. Mr. Perry gelip bakmış. Haberiniz olmuştur sanırım.”</p>

    <p class="calibre11">“Evet... yani... tahminim... yani haberim olmadı.”</p>

    <p class="calibre11">“Mr. Perry, Harriet’in sık sık boğazına inmesine alışmış artık. Yarın sabaha dek daha rahatlayacağını umabiliriz. Ama kaygılanmamak elde değil. Harriet’in yokluğu bu akşamki toplantımız için ne acı bir eksiklik oldu.”</p>

    <p class="calibre11">“Çok acı. Tam üstüne bastınız. Onun yokluğu her an duyulacaktır.”</p>

    <p class="calibre11">Eh! Bu sözler hiç kötü sayılmazdı. Genç adamın hafifçe içini çekmesi de fena değildi. Gene de, ne olsa az sayılırdı. Emma’nın canı sıkılmıştı. Bütün bunlar yetmezmiş gibi genç papaz bu kez de cıvıl cıvıl bir sesle, bambaşka şeylerden konuşmaya başlamaz mı!</p>

    <p class="calibre11">“Arabanın içinde pösteki kullanmak ne parlak bir buluş,” diyordu. “Ne büyük rahatlık. İnsan üşümek istese de üşüyemez. Şu modern konforlar pek güzel şeyler, inan olsun. Artık arabanın içinde insanın havadan haberi olmuyor. Hava dedim de... Biraz kar sepeliyor, galiba.”</p>

    <p class="calibre11">John Knightley, “Evet,” diye söylendi. “Bana kalırsa çok geçmeden adamakıllı bastıracak.”</p>

    <p class="calibre11">Mr. Elton, “Noel havası,” dedi. “Zamanıdır artık. Şansınız varmış ki kar dünden bastırmadı. Yoksa bu gece böyle toplanamazdık. Karlı havada Mr. Woodhouse taş çatlasa yerinden kıpırdamazdı. Oysa Noel dostluk mevsimidir. Bu mevsimde herkes eş dostla baş başa olmak ister. Böyle bir aradayken havanın bozması da insana hiç koymaz, nedense. Bir seferinde ben bir arkadaşın evindeyken kar bastırdı da tam bir hafta orada kaldım. Bir geceliğine gitmiştim. Ancak yedinci geceden sonra kımıldayabildim. Öyle hoşça vakit geçirdik ki...”</p>

    <p class="calibre11">John Knightley bu işin hoşluğundan hiçbir şey anlayamamış gibi şöyle bir Mr. Elton’a baktı, sonra soğuk soğuk, “Kar yüzünden bir hafta Randalls’ta kalmak hoşuma gitmez,” diye mırıldandı.</p>

    <p class="calibre11">Başka zaman olsa iki erkeğin arasındaki bu konuşma Emma’yı eğlendirirdi, ama şimdi Mr. Elton’ın şu neşesi karşısında öylesine şaşırmıştı ki, başka bir şey görecek gücü kalmamıştı. Genç papaz toplantının keyfi içinde Harriet’i unutmuş gitmiş gibiydi.</p>

    <p class="calibre11">“Randalls’ın ocakları pek güzel çeker. Ateşlerin gürül gürül yanacağından, her türlü rahatımızın sağlanacağından hiç kuşkunuz olmasın. Ev sahibimizle evin hanımı da doğrusu çok iyi, canayakın, oyalayıcı kişiler. Hele Mrs. Weston’ı övecek söz bulunamaz doğrusu. Mr. Weston da bulunmaz biridir, insansever, konuksever, bir insan. Gerçi çağrılı sayısı az, ama çağrılanlar özenle seçildiği zaman böyle ufak toplantılar son derece tatlı olur. Bana sorarsanız, bir yemekte iki kişinin fazla olmasındansa, iki kişinin eksik olmasını her zaman yeğ tutarım.” Genç adam baygın bir bakışla Emma’ya dönerek, “Sanırım siz bana hak vereceksiniz,” diye gülümsedi. “Londra’nın kalabalık toplantılarına alışık olan Mr. Knightley ise bizimle aynı görüşte olmayabilir.”</p>

    <p class="calibre11">“Kalabalık toplantılar konusunda benim hiç fikrim yoktur, beyefendi. Çünkü böyle yerlere gitmek alışkanlığım yoktur.”</p>

    <p class="calibre11">Mr. Elton şaşkınlık ve acıma belirten bir sesle, “Gerçek mi söylüyorsunuz?” diye söylendi. “Hukuk mesleğinin insanı bu derece tutsağa çevirdiğini doğrusu bilmezdim. Ama üzülmeyin, beyefendi. Herhalde bir gün gelecek, bütün bu sıkıntılarınızın karşılığını göreceksiniz. Daha az çalışıp daha çok keyif süreceğiniz günler gelecek elbet.”</p>

    <p class="calibre11">John Knightley, “Benim için şimdilik en büyük keyif sağ salim Hartfield’e dönmek olacaktır,” diye karşılık verdi.</p>
  </div>
</body>
</html>
