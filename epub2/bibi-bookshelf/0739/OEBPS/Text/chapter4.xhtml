<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter4">
  <div class="copy">
    <h1 class="calibre10">Dördüncü bölüm</h1>

    <p class="calibre11">Harriet Smith çok geçmeden Hartfield’in gedikli bir konuğu olup çıktı. Çabuk karar veren, verdiği kararda duran Emma, küçük dostunu sık sık çağırmakta ve her zaman, çağrılmadan da gelmeye zorlamakta hiç gecikmedi. Birbirlerine alıştıkça bağlılıkları da güçleniyordu.</p>

    <p class="calibre11">Emma yürüyüş arkadaşı olarak Harriet’in ne kadar işe yarayacağını önceden kestirmişti. Babası fidanlıktan öteye geçmezdi. Miss Taylor da Mrs. Weston olalı beri Emma uzun yürüyüşlerinden bir hayli yoksun kalmıştı. Canı her yürümek isteyişinde çağırabileceği bir Miss Smith’in varlığı onun için bir kazançtı. Zaten Harriet’i her yönden sevip korumayı, onunla ilgili parlak tasarılar kurmayı da sürdürüyordu.</p>

    <p class="calibre11">Harriet çok zeki değildi. Ama sevimli, uysal, iyilik bilir, yapmacıktan uzak bir yaradılışı vardı. Karşısındakine saygı gösteriyor ve onun rehberliğine, önderliğine sevinçle boyun eğiyordu. Kısacası, tam Emma’nın aradığı kızdı. Mrs. Weston gibi bir dosta bir daha rastlayamayacağını Emma biliyordu. Harriet’in arkadaşlığı ise bambaşkaydı. Mrs. Weston’ı insan sayarak severdi. Harriet’iyse Emma, Harriet onu saydığı için seviyordu. Mrs. Weston’ın kimseden yardıma gereksinimi yoktu. Harriet’inse her türlü yardıma ihtiyacı vardı.</p>

    <p class="calibre11">Emma ilk olarak Harriet’in ana babasına ilişkin bilgi edinmeye çalıştı. Gelgelelim Harriet hiçbir şey bilmiyordu. Söyleyebileceği her şeyi söylemeye hazırdı, ama bu konuda ona soru sormak boşunaydı. Emma, kendisi bu durumda olsa ne yapıp ederek gerçeği mutlaka öğreneceğini düşünmekten kendini alamıyordu. Oysa Harriet ne atılgan ne de meraklıydı. Mrs. Goddard öteki Highburylilere ne söylemişse kıza da onu söylemiş ve Harriet bu kadarcık bilgiyle yetinmişti.</p>

    <p class="calibre11">Martin ailesiyle içli dışlı oluncaya değin Harriet’in tüm dünyası okul, müdire, öğretmenler ve öteki kızlarla sınırlı kalmıştı. Ama, şimdi Martinlerin çiftliğinde geçirdiği çok mutlu iki ayın anıları kafasını doldurmuş durumdaydı. O günlerin eğlencelerinden, çiftliğin güzelliğinden, konforundan konuşmak en büyük zevkiydi. Emma onu konuşmaya teşvik ediyordu. Apayrı bir dünyada yaşayan varlıkların hayatı üstüne böyle yakından bilgi edinmek, sonra Harriet’in toyluğu ve cahilliğinden gelen görgüsüzlüğü onu eğlendiriyordu. Zavallı Harriet, öyle saf bir gururla Mrs. Martin’i övüyordu ki... “Mrs. Martin’in <em class="calibre2">iki</em> tane salonu var... Hem de iyice şık iki salon. Biri nerdeyse Mrs. Goddard’ın salonu kadar var. Yukarı katın hizmetçisi tam yirmi beş yıldır yanlarındaymış. Sekiz tane de inekleri var. Hele bir tanesi minicik, öyle şirin ki! Ben çok seviyorum diye Mrs. Martin ona hep, ‘<em class="calibre2">Harriet’in ineği</em>’, derdi. Bahçelerinde çok güzel bir kameriye var. Gelecek yaz gene çay içeceğiz orada. Öyle hoş bir yer ki! On on iki kişi alacak büyüklükte.”</p>

    <p class="calibre11">Evet, ilk önceler Harriet’in bu tür konuşmaları Emma’yı yalnızca eğlendiriyordu. Ama zamanla, Martin ailesini, uzaktan uzağa, daha iyi tanıdıkça, duyguları değişti. Emma ilk önce çiftlikte yaşayanların ana, kız, oğul ve gelin olduğunu sanmıştı. Ne var ki Harriet’in hiç dilinden düşmeyen Mr. Martin’in, hep iyiliğinden, nazikliğinden dem vurulan şu Mr. Martin’in bekâr olduğu ortaya çıkınca Emma kaygılandı. Martin ailesinin Harriet’e gösterdiği dostluk ve yakınlıkta büyük bir tehlike sezdi. Besbelli Harriet’i iyice korumak gerekiyordu. Yoksa kızcağız kendini ateşe atacaktı.</p>

    <p class="calibre11">Bundan sonra Emma’nın sorularının hem sayısı hem de anlamı arttı. Genç kız, Harriet’i, özellikle Mr. Martin’den konuşmaya kışkırtır oldu ki bunun da Harriet’in canına minnet olduğu ortadaydı. Hep birlikte ay ışığında yapılan gezintiler, neşeli oyunlar anlatıla anlatıla bitmiyordu. Hele Mr. Martin’in iyi kalpliliği, terbiyesi, nezaketi...</p>

    <p class="calibre11">Bir seferinde, tek Harriet laf arasında ceviz sevdiğinden söz ettiği için Mr. Martin yedi sekiz kilometre yol gidip ona ceviz almıştı. Her yönden böyle iyi, böyle düşünceli bir gençti işte. Bir akşam şarkı söylesin diye güzel sesli çobanını eve çağırmıştı. Çünkü Harriet güzel sesle söylenen şarkılardan hoşlandığını söylemişti. Mr. Martin’in de oldukça güzel bir sesi vardı. Çok akıllıydı. Anlayışlı ve bilgiliydi. Davarları son derece büyük ve bakımlıydı. Yün yapaklarının bütün dolay çiftliklerinden daha pahalıya satıldığını Harriet gözleriyle görmüştü. Mr. Martin’i herkes çok beğeniyordu. Genç adam annesiyle kız kardeşlerinin de gözbebeğiydi. Mrs. Martin bir gün Harriet’e, oğlunun çok üstün bir evlat olduğunu söylemişti. (Harriet buraya gelince hafifçe kızarmaktan kendini alamadı.) Mrs. Martin oğlunun, evlendiği zaman karısını çok mutlu edeceğine inanıyordu. Oğlunun evlenmesini <em class="calibre2">istiyor</em> değildi. Bunun için acele etmesine gerek olmadığını düşünüyordu.</p>

    <p class="calibre11">“İyi, Mrs. Martin,” diye düşündü Emma. “Sizin ne düşündüğünüzü biliyorum.”</p>

    <p class="calibre11">Harriet çiftlikten ayrıldığı zaman Mrs. Martin güzel, besili bir kaz seçerek Mrs. Goddard’a göndermişti. Mrs. Goddard ömründe böyle şahane bir kaz görmediğini söylemişti. Bir pazar günü kesip fırına vermiş ve öğretmenlerinin üçünü de –Miss Nash, Miss Prince, Miss Richardson– yemeğe buyur etmişti.</p>

    <p class="calibre11">Emma, “Mr. Martin’in, çiftlik işleri dışında pek bilgili olmadığını sanırım,” diye fikir yürüttü. “Kitap okumaktan hoşlanmaz herhalde, değil mi?”</p>

    <p class="calibre11">“Hayır, yani evet... Demek istediğim, çok kitap okuduğunu sanıyorum. Herhalde sizin ayarınızda kitaplar değildir, Miss Woodhouse, gene de çok okuduğunu biliyorum. Çoğu zaman kendi kendine okur. Arada kimi akşamlar hepimizi toplar, yüksek sesle özlü sözler okurdu, çok ilginçti. <em class="calibre2">Wakefield Papazı</em>’nı okuduğunu hatırlıyorum. O “Ormandaki Aşk”ı ve “Şato Çocukları”nı okumamış.<a class="si-noteref" href="#f1" id="ref_f1">1</a> Bu tür gotik romanlardan pek haberi yokmuş. Ama, ilk fırsatta alıp okuyacağını söylüyordu.”</p>

    <p class="calibre11">Emma bundan sonra Mr. Martin’in ne tip bir adam olduğunu sordu.</p>

    <p class="calibre11">Harriet, “Yakışıklı değil, hiç yakışıklı değil,” diye karşılık verdi. “Hele ilk gördüğüm zaman epey çirkin bulmuştum. Ama artık o kadar çirkin gelmiyor. Biliyor musunuz, insan alıştıktan sonra karşısındakinin kusurlarını görmez oluyor. Demek siz kendisini hiç görmediniz, ha? Oysa Highbury’den sık sık geçer. Yolda sizi kaç kez görmüş.”</p>

    <p class="calibre11">“Olabilir. Belki de kendisini yüz kez görmüşümdür de kim olduğunu bilmem. Genç çiftçilerle ister atlı olsun ister yaya, ilgilenmek hiç huyum değildir. Çiftçi sınıfıyla herhangi bir bağlantı kurmanın yolu yoktur ki. Daha aşağı tabakadan dürüst, namuslu insanları korumak, kendilerine yardımda bulunmak isterim. Ama çiftçi aileleri para bakımından yardıma el açmayacak seviyede olmakla birlikte, sosyal yönden dostluk kurulamayacak kadar düşük bir sınıfa dahildirler.”</p>

    <p class="calibre11">“Hiç kuşkusuz çok doğru, elbette siz Mr. Martin’in farkına bile varmazsınız ama o sizi çok iyi tanıyor; yani çok kez uzaktan görmüş sizi.”</p>

    <p class="calibre11">“Kendisinin çok namuslu ve terbiyeli bir genç olduğundan hiç kuşkum yok. Bu yönden övüldüğünü ben de duydum. Acaba yaşı kaç?”</p>

    <p class="calibre11">“Haziranın sekizinde yirmi dördünü doldurdu. Benim yaş günüm de 23 Haziran’dır – yani arada iki hafta bir gün fark var. Ne tuhaf rastlantı, değil mi?”</p>

    <p class="calibre11">“Demek ancak yirmi dört yaşındaymış. Ev bark kurması için daha pek genç sayılır. Mademki şimdi çok iyi bir durumdadır, erken evlenirse pişman olur. Bundan altı yıl sonra, kendi ayarında, azıcık ağırlık getirecek iyi bir kızcağız bulup evlenir, olur biter.”</p>

    <p class="calibre11">“Altı yıl mı? Ama Miss Woodhouse, o zaman Mr. Martin otuz yaşında olur.”</p>

    <p class="calibre11">“Babadan zengin olmayan erkeklerin aile bakacak duruma gelmeleri de ancak o kadar sürer zaten. Sanırım Mr. Martin henüz kendi ekmek parasını çıkarmış değildir. Babası öldüğü zaman konduğu miras, yani ailenin parasından kendi üzerine düşen pay, herhalde işe, yani davarlarına, tohumlarına filan yatırılmış durumdadır. Çok çalışır, şansı da yaver giderse belki zamanla zengin olabilir. Ama daha şimdiden zengin sayılabilmesi hemen hemen olanaksız.”</p>

    <p class="calibre11">“Elbette, hakkınız var. Genelde geçimleri pek rahat. Yalnız evin içinde erkek uşak kullanmıyorlar. Bundan başka hiçbir eksikleri yok. Mr. Martin yakın bir gelecekte iyi bir uşak edinmekten söz edip duruyor.”</p>

    <p class="calibre11">“Mr. Martin evlendiği zaman umarım sen zor bir durumda kalmazsın, Harriet. Yani alacağı kızla dostluk etmek bakımından. Çünkü Mr. Martin’in kız kardeşleri okumuş oldukları için onlarla arkadaşlık etmene pek ses çıkarılamaz. Gelgelelim bu Mr. Martin’in nasıl bir kız alacağı belirsiz. Babasızlığın yüzünden senin oyuncaklı bir durumun var, cancağızım. Kimlerle düşüp kalktığına özellikle dikkat etmen gerek. Senin yüksek tabakadan zengin bir adamın, bir centilmenin kızı olduğun bence hiç kuşku kaldırmaz. Sen de her yönden buna inanmalı, ancak en seçkin çevreleri kendine layık görmelisin. Yoksa seni alçaltmaktan zevk duyacak birçok kimse karşına çıkacaktır.”</p>

    <p class="calibre11">“Evet, elbette, herhalde öyledir, Miss Woodhouse. Ama ben Hartfield’e gidip geldiğim sürece, siz de bana karşı bu derece iyiyken, kimseden korkmamın gereği yok ki.”</p>

    <p class="calibre11">“İnsanın dostlarıyla çevresinin ne derece önemli olduğunu pek iyi kavramışsın, Harriet. Ama ben seni yüksek sosyeteye öyle bir yerleştirmek istiyorum ki, sırtını Hartfield Konağı’yla Miss Woodhouse’a dayamana bile gerek kalmasın. Seçkin insanlarla kopmaz bağlar kurmanı sağlamak istiyorum. Onun için, bir gün gelip Mr. Martin evlendiği zaman sen hâlâ bu dolaylardaysan, kız kardeşleriyle arkadaşsın diye, ille karısıyla da arkadaş olmak zorunda kalmanı istemiyorum. Çünkü Mr. Martin herhalde okumamış, görgüsüz bir çiftçi kızı alacaktır.”</p>

    <p class="calibre11">“Evet, elbette, hakkınız var. Gerçi ben Mr. Martin’in okumuş, iyi yetişmiş bir kız seçeceğini sanıyorum. Gene de sizin görüşlerinize karşı gelmek benim ne haddime düşmüş. Onun için Mr. Martin’in alacağı kızla arkadaş olmayı elbet istemem. Kız kardeşlerini her zaman seveceğim, hele Elizabeth’i. İkisi de en az benim kadar okumuşturlar. Ama o tutar da bayağı, cahil bir kız alırsa, elbette görüşmemeye elimden geldiğince çalışırım.”</p>

    <p class="calibre11">Emma arkadaşını dikkatle süzdü, ama üzerinde öyle kaygı verici bir karasevda belirtisi görmedi. Harriet’in genç Mr. Martin’e fazla bir bağlılığı olmadığına ve kendi yapacağı uygun bir çöpçatanlığa ses çıkarmayacağına Emma inanıyordu.</p>

    <p class="calibre11">Mr. Martin’e hemen bu konuşmanın ertesi günü, Harriet’le Donwell yolunda yürüyüş yaparken rastladılar. Genç çiftçi yaya gidiyordu. Miss Woodhouse’u saygıyla selamladıktan sonra gözlerini içten bir sevinçle Harriet Smith’e çevirdi. Onu yakından incelemek için böyle bir fırsat çıktığına Emma sevinmişti. Birlikte biraz yürümek, Mr. Martin konusunda tam bir karara varmasına yetti. Çiftçinin üstü başı düzgündü, kendi de pek aklı başında bir gence benzerdi. Ama görünüşünde başkaca hiçbir olağanüstü yön yoktu. Harriet son zamanlarda tanışmış olduğu centilmenlerle bu genç çiftçiyi karşılaştırdığı zaman, Mr. Martin herhalde gözden düşüverecekti. Harriet gerçek centilmenliği gündelik terbiyeden ayırt edecek yetenekteydi. Mr. Woodhouse’un davranışlarının kibarlığı karşısında kendiliğinden hayranlık ve şaşkınlık göstermişti. Mr. Martin’in ise centilmenlikle hiçbir ilgisi olamayacağı ortadaydı.</p>

    <p class="calibre11">Mr. Martin’le Harriet ancak birkaç dakika konuştular. Öyle ya, Miss Woodhouse’u bekletmek olmazdı. Sonra Harriet ağzı kulaklarına vararak, heyecan içinde koşup arkadaşına yetişti.</p>

    <p class="calibre11">“Ne rastlantı, onu görmemiz, öyle değil mi? Ne tuhaf! Randalls yoluyla gidecekmiş ama son dakikada kararını değiştirmiş. Bizim bu yönde yürüdüğümüzden hiç haberi yokmuş. Hep Randalls’a doğru yürüyüş yaptığımızı sanıyormuş. “Ormandaki Aşk” romanını bulup okuyamamış daha, Kingston Pazarı’na son inişinde öyle işi çıkmış ki, unutmuş, gitmiş. Ama yarın gene gidiyormuş. Böyle karşılaşmamız ne tuhaf, değil mi? Evet, Miss Woodhouse, nasıl, onu düşündüğünüz gibi mi buldunuz? Nasıl buldunuz onu? Öyle yakışıklı filan değil, değil mi?”</p>

    <p class="calibre11">“Hem de hiç değil. Yakışıklı olmaktan şaşılacak kadar uzak. Asıl önemli olan şu ki, davranış bakımından kibarlık ve centilmenlikle hiçbir ilgisi yok. Gerçi böyle bir aileden pek bir şey ummaya hakkım yoktu, aslında ummamıştım da. Gene de bu derece maskara gibi, hiç ‘hava’sı olmayan biri çıkacağını doğrusu kestirememiştim. Mr. Martin’i, centilmenliğe şöyle bir iki derece daha yakın sanmıştım doğrusu.”</p>

    <p class="calibre11">Harriet perişan bir sesle, “A, evet, elbette,” dedi.</p>

    <p class="calibre11">“Harriet, sanırım yanımıza geldiğinden beri gerçekten centilmen olan birkaç erkeği sık sık görmektesin. Hartfield Konağı’nda gerçekten görgülü, gerçekten okumuş centilmenlere rastlamaktasın. Böyle kimselere alıştıktan sonra Mr. Martin’le gene karşılaştığın zaman, bu genç çiftçinin ötekilerden nasıl geri ve sönük kaldığını ayırt edemediysen doğrusu çok şaşarım. Bir zamanlar ondan hoşlandığın için şimdi kendi kendine şaşmıyor musun? Bu kez bambaşka görünmedi mi gözüne? Herhalde adamcağızın ne yapacağını bilemez hali, sesinin, sözlerinin, davranışının kabalığı bu kez daha ilk baştan dikkatini çekmiştir.”</p>

    <p class="calibre11">“Doğrusu gerçekten de Mr. Knightley’yle <em class="calibre2">o</em> kıyaslanamaz. Mr. Knightley’nin öyle bir havası var ki... Yürüyüşü, duruşu filan hep bambaşka. Aradaki farkı gerçekten de görmemeye olanak yok. Mr. Knightley öylesine soylu, üstün bir <em class="calibre2">centilmen</em> ki...”</p>

    <p class="calibre11">“Mr. Knightley’nin olağanüstü etkili bir havası vardır. Genç bir çiftçiyi onunla kıyaslamak doğrusu haksızlık olur. Mr. Knightley gibi, daha uzaktan görünüşü, ‘<em class="calibre2">ben centilmenim</em>’ diyen erkeğe binde bir rastlanır. Ama şu son günlerde sık sık gördüğün tek centilmen o değil ki. Örneğin Mr. Weston’la Mr. Elton’a ne buyrulur? Senin şu Mr. Martin’i onlardan biriyle kıyaslasana. Yürüyüşleri, duruşları, konuşmaları, susmaları... Onlarla Mr. Martin’ in arasındaki farkı sanırım göreceksin.”</p>

    <p class="calibre11">“Evet, elbette çok fark var. Ama Mr. Weston hemen hemen ihtiyar bir adam sayılır. Kırk elli yaşlarında olsa gerek.”</p>

    <p class="calibre11">“Daha iyi ya! Orta yaşlı birinin kibarlığına daha çok değer vermek gerekir. İnsan yaşlandıkça davranış ve hareket güzelliğini bozmamak için daha çok çaba harcamak zorundadır, Harriet. Çünkü gençlikte bağışlanan, üstünde durulmayan birçok noksan yaşlılık çağında göze batar, çok sevimsiz kaçar. Senin Mr. Martin daha bu yaşta bu kadar zariflikten yoksun olursa, artık var düşün, Mr. Weston’ın yaşına gelince neye dönecek.”</p>

    <p class="calibre11">Harriet bir hayli ciddi bir ifadeyle, “Artık Tanrı bilir!” diye söylendi.</p>

    <p class="calibre11">“Tanrı bilir ama kul da hiç olmazsa kestirebilir. Görünüşünü, davranışlarını zerrece umursamayan, kendini tümüyle alacak verecek işlerine bırakmış, kaba saba, bayağı bir çiftçi olup çıkacak.”</p>

    <p class="calibre11">“Öyle mi olacak gerçekten? Yazık! Ne kötü şey!”</p>

    <p class="calibre11">“Daha şimdiden kendini ne derece işine vermiş olduğu ortada değil mi? Bak, senin salık verdiğin romanı sormayı bile unutmuş. Aklı fikri alışveriş konularıyla öylesine doluymuş ki, kafasında başka hiçbir şeye yer kalmamış. Hayatını kazanmak zorunda olan bir genç için bu doğaldır. Böyle olması kaçınılmaz. Kitaptan, romandan ona ne? Ben bu Mr. Martin’in zamanla çok para kazanıp iyice zengin olacağına inanıyorum. Bu arada kaba ve cahil kalmış, <em class="calibre2">bize</em> ne?”</p>

    <p class="calibre11">Harriet yalnızca, “Kitabı unutmuş olması pek tuhaf,” diye söylendi. Üzerinde hoşnutsuzluğunu belirten ciddi ve ağır bir tutum vardı. Emma şu anda Harriet’i kendi düşünceleriyle baş başa bırakırsa daha yararlı olacağını hesaplayarak bir süre sustu. Sonra gene konuşmaya başladı:</p>

    <p class="calibre11">“Bir bakıma Mr. Elton’ın terbiyesi hem Mr. Weston’dan hem de Mr. Knightley’den üstün sayılır. Mr. Elton daha yumuşak başlı. Onu centilmenliğe örnek olarak almak daha yerinde olur. Mr. Weston, arada pek bir teklifsiz oluverir. Mr. Knightley ise öyle açıksözlü, dediği dedik, buyurgan bir kişi ki! Bu haller gerçi <em class="calibre2">ona</em> yaraşıyor. Vücut yapısı, yüzünün tipi, toplumdaki yeri buna uygun. Ama daha genç bir erkek onun gibi davranırsa hiç çekilmez. Bence genç bir centilmen için en iyi örnek olarak Mr. Elton’ı gösterebiliriz. İyi huylu, güler yüzlü, karşısındakini hoşnut etmeyi seven, uysal ve tatlı bir genç adam. Hele şu son zamanlarda büsbütün bir yumuşaklık geldi üzerine. Bilmem, ikimizden birinin gözüne filan mı girmeye çalışıyor? Çok daha munis oldu son günlerde. Kendini beğendirmek istediği biri varsa sen olsan gerek. Geçen gün senin için neler dediğini söylemiş miydim?”</p>

    <p class="calibre11">Bir gün Mr. Elton’a neredeyse zorla söylettiği birkaç övgü sözünü, şimdi Emma arkadaşına ballandıra ballandıra anlattı. Harriet kıpkırmızı kesilerek gülümsedi ve Mr. Elton’ı zaten eskiden beri pek beğendiğini söyledi.</p>

    <p class="calibre11">Genç çiftçiyi Harriet’in kafasından silmek için Emma’nın seçtiği kişi Papaz Mr. Elton’dı. Emma, Harriet’le Mr. Elton’ı birbirlerine öyle uygun görüyordu ki, tasarladığı çöpçatanlıktan pek bir övünme payı bile çıkaramayacağını düşünüyordu. İki genci tanıyan herkes onları birbirlerine yakıştırmaktan kendisini herhalde alamazdı. Emma yalnızca bu işi herkesten önce düşünmüştü, hepsi bu. Harriet’in daha evlerine ilk gelişinde düşünmüştü bunu. Düşüncesini gitgide daha fazla beğeniyordu. Mr. Elton tam bir centilmendi. Rahat bir evi ve herhalde yeterli bir geliri vardı. Ailesi de iyi olmakla birlikte Harriet’in nikâh dışı oluşuna karşı çıkacak kadar seçkin sayılmazdı. Genç rahibin biraz malı mülkü olduğu söyleniyordu. Öyle de iyi huylu, iyi niyetli, dürüst ahlaklı bir adamdı ki!</p>

    <p class="calibre11">Onun Harriet’i çok güzel bulduğundan Emma emindi. O yönden içi rahattı. Hartfield’de sık sık karşılaşmaları sürerse bu temelin üzerine sağlam bir yapı kurulabilirdi. Harriet’e gelince; Mr. Elton tarafından beğenildiğini bilmenin etkisi altında kalacağı kuşku kaldırmazdı. Papaz her kadının gönlünü çekecek kadar hoş bir adamdı. Gerçi Emma onun yüz çizgilerini yeter derecede ince bulmuyordu, ama Mr. Elton’ın çok yakışıklı bir adam olduğu düşüncesinde herkes birleşmişti. Bir Robert Martin uzak yoldan kendine ceviz getirdi diye sevinen genç bir kız, Mr. Elton’ın pohpohlamaları karşısında elbet kendisinden geçecek ve teslim bayrağı açacaktı.</p>
  </div>

  <div class="si-footnotes">
    <div class="si-footnote" id="f1">
      <a class="calibre3" href="#ref_f1">1</a>. Ann Radcliffe, <em class="calibre2">The Romance of the Forest</em> (1791) ve Regina Maria Roche, <em class="calibre2">The Children of the Abbey</em> (1796). (Ç.N.)
    </div>
  </div>
</body>
</html>
