<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter24">
  <div class="copy">
    <h1 class="calibre10">Yirmi dördüncü bölüm</h1>

    <p class="calibre11">Ertesi sabah Frank Churchill gene, bu kez Mrs. Weston’la geldi. Mrs. Weston’a ve tüm Highbury kasabasına hemencecik ısınıvermişe benzerdi. Mrs. Weston’ın anlattığına göre, gündelik yürüyüş saati gelince Frank ona eşlik etmek isteğinde bulunmuş. Mrs. Weston da, yürüyüş yönünü onun seçmesini istemiş. Frank hemen Highbury’ye yürümeleri fikrini ortaya atmış. Mrs. Weston için de Highbury demek Hartfield Konağı demek olduğuna göre, çıkıp gelmişler.</p>

    <p class="calibre11">Emma onları hiç beklemiyordu. Sabahtan Mr. Weston, oğlunun ne kadar yakışıklı olduğunu dostlarının ağzından dinlemek için bir dakika uğramıştı, ama karısıyla oğlunun tasarılarından haberi yoktu. Bu yüzden onların gelişleri Emma için hoş bir sürpriz oldu. Birincisi, Frank’i gene görmeyi istiyordu. Hem de Mrs. Weston’ın yanında görmek istiyordu. Genç adamın Mrs. Weston’a karşı takındığı tutumda herhangi bir kusur varsa, başka her türlü inceliği Emma’ya vız gelirdi. Ama onları bir arada görünce içi iyice rahat etti. Frank’in üvey annesine karşı davranışı kusursuzdu. Yalnızca davranışı, sözleri değil, her hali, her duruşu ve bakışı Mrs. Weston’a karşı derin bir saygı ve sevgi duyduğunu gösteriyordu.</p>

    <p class="calibre11">Emma da onların yürüyüşüne katıldı. Önce Hartfield arazisinde, sonra Highbury’nin kırlarında iki saat kadar dolaştılar. Frank Churchill her gördüğünü beğeniyordu. Çevreye karşı gösterdiği ilginin büyüklüğü Emma’yı şaşırttı. Örneğin genç adam babasının doğup büyümüş olduğu evi görmekte direndi. Sonra eski bir sütannesinin hâlâ sağ olduğunu anımsayarak onun evini de aradı, buldu.</p>

    <p class="calibre11">Emma onu dikkatle inceliyor, davranışlarında hiçbir yapmacıklık bulamıyordu. Bu gencin bunca zamandır baba ocağına gelmeyişi kendi ilgisizliğinin ürünü olamazdı. Doğduğu yerlerden kendi elinde olmayarak uzak kalmıştı. Yazdığı o candan mektuplar içtendi. Gerçekten Mr. Knightley onları gösterişten ibaret sanarak Frank’in günahını almıştı.</p>

    <p class="calibre11">Köyün başlıca hanı olan Crown Hanı’nda duraladılar. Handaki balo salonu Frank Churchill’in ilgisini çekti. Bu salon eskiden, Highbury daha kalabalık ve canlı bir yerken yapılmış, sonraları parlak günler geçince kullanılmaz olmuştu. Şimdi burada her hafta, köyün centilmenleriyle yarı centilmenleri arasında kurulan iskambil kulübünün toplantıları yapılıyordu, hepsi bu.</p>

    <p class="calibre11">Frank Churchill salonu pek beğendi ve artık balo için kullanılmadığına iyice üzüldü. Kış mevsimi boyunca her on beş günde bir balolar verilse ne iyi olurdu. Miss Woodhouse bu güzelim eski geleneği neden canlandırmamıştı? O ki Highbury’de her istediğini yapabilirdi. Emma’yla eski mürebbiyesi kasabadaki yaşamın artık sönükleştiğini, dolay köylerdeki büyük ailelerin de bir balo için yola çıkmayacaklarını ileri sürdüler. Ama, Frank bu bahanelerin hiçbirini yeterli bulmuyordu. Dans etmek için can atan bir hali vardı. Weston yaradılışının, Churchill yetiştirme tarzına karşın hâlâ bu denli ayakta oluşu Emma’yı epeyce şaşalattı. Genç adam babasının bütün canlılık ve cıvıl cıvıllığına, yakınlık ve neşesine sahipti. Churchilllerin gurur ve soğukluğundan, donukluğundan hiçbir şey kapmamış gibiydi. Hatta Emma onun biraz daha gururlu olması gerektiğini düşünmekten kendini alamıyordu. Frank Churchill sıra ve sınıf ayrımı diye bir şey tanımaz gibiydi ki bu, ruh inceliğinin bir eksikliği sayılabilirdi. Gene de genç ve deneyimsiz olduğu için bu küçük eksiklik onun yaşam sevincine yorulabilirdi.</p>

    <p class="calibre11">Sonunda handan ayrıldılar. Bateslerin oturduğu ev tam karşılarındaydı. Böylece Emma onun bir gün önce yapmaya niyetlendiği ziyareti anımsadı. Bateslere gidip gitmediğini, Miss Bates’in çenesinden fırsat bularak ağzını açıp açamadığını sordu.</p>

    <p class="calibre11">Frank, “Ben de şimdi size onlardan söz edecektim,” diye karşılık verdi. “Şansım varmış, hanımların üçünü de evde buldum. Teyze hanım çok hoş bir hanım ama çenesi insanı gerçekten öldürür. On dakikadan fazla kalmaya niyetim yoktu, meğer üç çeyrek saat kalmışım.”</p>

    <p class="calibre11">“Miss Fairfax’i nasıl buldunuz?”</p>

    <p class="calibre11">“Doğrusu hasta gibi geldi bana. Gerçi genç hanımlara hastalık kondurmak doğru değildir, değil mi, Mrs. Weston? Ne var ki Miss Fairfax zaten o kadar solgun benizli bir kız ki, her zaman hastaymış gibi görünür.”</p>

    <p class="calibre11">Emma onun bu görüşünü benimsemeyerek Miss Fairfax’in rengiyle teninin güzelliğini övmeye başladı: “Gerçi renkli bir kız değil, ama teninin duruluğu onun zarifliğini daha da artırıyor.”</p>

    <p class="calibre11">Frank onun düşüncelerini saygıyla dinledi. Birçok kimsenin bu konuda Emma gibi düşündüklerini, ama kendisinin doğrusu renkli insanlardan hoşlandığını söyledi.</p>

    <p class="calibre11">Emma, “Eh, renklerle zevkler tartışma götürmezmiş,” dedi. “Nasıl, Weymouth’tayken sık sık görüştünüz mü? Ortak dostlarınız var mıydı?”</p>

    <p class="calibre11">Tam o sırada Fordların kapısına gelmişlerdi.</p>

    <p class="calibre11">Frank heyecanla, “Hah, herkesin Tanrı’nın her günü gittiği dükkân bu olsa gerek!” diye bağırdı. “Babam öyle diyor. Haftanın altı günü Highbury’ye gelir, mutlaka Fordlara uğrarmış. Sizce bir sakıncası yoksa girelim mi? Bari ben de buralı olduğumu kanıtlayayım... Highburyli olduğum belli olsun. Yani Fordların mağazasından ben de bir şeyler alayım. Eldiven satıyorlardır, sanırım.”</p>

    <p class="calibre11">“Elbette, Fordlarda ne ararsanız bulabilirsiniz. Bu sıla sevginize doğrusu hayranım. Bütün Highbury de size hayran kalacak. Mr. Weston’ın oğlu olduğunuz için, zaten gelmeden önce bile seviliyordunuz. Ama, Fordlarda üç beş kuruşluk bir alışveriş ettiniz mi, kendi kendiniz için de sevileceksiniz demektir.”</p>

    <p class="calibre11">Mağazaya girdiler. Güzelce paketlenmiş renk renk erkek eldivenleri indirilip tezgâhın üzerine diziledursun, Frank Churchill, Emma’ya doğru döndü.</p>

    <p class="calibre11">“Özür dilerim, Miss Woodhouse, tam <em class="calibre2">sıla sevgim</em> depreştiği sırada siz bana bir şey söylüyordunuz.”</p>

    <p class="calibre11">“Weymouth’tayken Miss Fairfax’le sık sık karşılaştınız mı diye soruyordum.”</p>

    <p class="calibre11">“Ah, Miss Woodhouse, şimdi sorunuzu anladım ya, çok insafsızca bir soru olduğunu söylemek zorundayım. Tanışıklığın derecesini açıklamak her zaman hanımların hakkıdır.”</p>

    <p class="calibre11">“Bravo! Tam Miss Fairfax’e layık bir karşılık verdiniz. Ona kalırsa o böyle şeyler üstüne hiç bilgi vermez. Kimse konusunda gerçek düşüncesini açıklamaz. Öyle sıkı ağızlı ve çekimserdir ki, siz onun hakkında hiç korkmadan her istediğinizi söyleyebilirsiniz.”</p>

    <p class="calibre11">“Sahi mi? Öyleyse gerçeği söyleyeyim. Hem de seve seve. Evet, Weymouth’tayken sık sık görüştük. Campbellları Londra’dan az buçuk tanırdım. Weymouth’ta aynı çevreye giriverdik. Albay Campbell son derece tatlı bir adamdır. Mrs. Campbell da sıcak kalpli, candan bir kadın. Bütün aileyi severim, doğrusu.”</p>

    <p class="calibre11">“Miss Fairfax’in durumunu biliyorsunuz, öyleyse. Geleceğiyle ilgili tasarıları biliyor musunuz?”</p>

    <p class="calibre11">Genç adam biraz çekinerek, “Evet, bildiğimi söyleyebilirim,” dedi.</p>

    <p class="calibre11">Mrs. Weston hafifçe gülümseyerek, “Tehlikeli konulara dokunuyorsun, Emma,” diye lafa karıştı. “Ben ortada dururken zavallı Frank, Miss Fairfax’in durumu üstüne nasıl fikir yürütebilir?”</p>

    <p class="calibre11">Emma, “Ben sizi her zaman en sevgili dostum olarak düşünüyorum,” dedi. “Sizi başka türlü görmeme olanak yok.”</p>

    <p class="calibre11">Frank de ona, bu duygularını baştan sona beğendiğini, paylaştığını belirtmek ister gibi bir baktı.</p>

    <p class="calibre11">Eldivenler alındı, mağazadan çıktılar.</p>

    <p class="calibre11">Frank Churchill, “Sözünü ettiğimiz genç hanımın piyano çalışını hiç dinlediniz mi?” diye sordu.</p>

    <p class="calibre11">Emma, “Dinledim mi?” dedi. “Onun Highbury’nin yerlilerinden olduğunu unutuyorsunuz. Onun piyanosunu, ikimiz de ders almaya ilk başladığımızdan beri sık sık dinledim. Çok güzel çalar.”</p>

    <p class="calibre11">“Öyle mi? Müzikten anlayan birinin görüşünü almak isterdim de. Bana da çok iyi çalıyormuş gibi geldi ama benim bu konuda hiç bilgim yoktur. Müziği son derece severim ama hiç yeteneğim yoktur, anlamam da. Miss Fairfax’in çalışı pek beğenilir. Hatta bir erkek vardı, başka bir kızı seven, kızla evlenmek üzere bulunan bir genç adam. Bu adam nişanlısının piyanosunu dinlemektense Miss Fairfax’i dinlemeyi her zaman ve açıkça yeğ tutardı. Kendisi de müzikle ilgili bir kişi olduğu için, hayranlığının Miss Fairfax’in ustalığına bir kanıt sayılabileceğini düşünürdüm. Ama bir de sizin görüşünüzü alayım, dedim.”</p>

    <p class="calibre11">Bu sözler Emma’yı iyice keyiflendirmişti. “Gerçekten güçlü bir kanıt,” diye mırıldandı. “Mr. Dixon da çok müziksever bir kimseymiş, değil mi? Kuzum, onu bize bari siz anlatın, çünkü Miss Fairfax’in ağzından laf almanın yolu yok.”</p>

    <p class="calibre11">“Evet, iyi kestirdiniz. Miss Fairfax’in piyano çalışına öylesine hayran olan kişi Mr. Dixon’dı. Bence çok güçlü bir kanıt.”</p>

    <p class="calibre11">“Gerçekten çok güçlü ama Miss Campbell olaydım bu hiç hoşuma gitmezdi doğrusu. Bir erkeğin müziği aşktan üstün tutmasını, gözden çok, kulak olmasını, güzel bir ezgiye benim duygularımdan daha çok değer vermesini bağışlayamazdım. Mrs. Dixon ne derdi bu işe?”</p>

    <p class="calibre11">“Miss Fairfax onun en candan arkadaşıydı, biliyorsunuz.” Emma, “Ne işe yarar,” diye güldü. “Miss Fairfax onun yabancısı olsaydı belki daha bile iyiydi. Zavallı Miss Campbell... yani Mrs. Dixon! İrlanda’ya yerleştiklerine doğrusu sevindim.”</p>

    <p class="calibre11">“Hakkınız var. Miss Campbell’ın gururunu okşayan bir durum sayılmazdı bu. Gene de, o hiç oralı değilmiş gibi dururdu.”</p>

    <p class="calibre11">“Belki daha iyi belki de daha kötü... Kim bilir... Belki de sezdirmiyordu. Gene de, inceliğinden ya da aptallığından, arkadaşına verdiği değerden ya da duygusuzluktan, neden olursa olsun, o farkında olmasa bile durumu yakından sezecek olan birisi var, o da Miss Fairfax. Bu kadar beğenilmenin yakışık almadığını, tehlike yarattığını onun sezmiş olacağından benim kuşkum yok.”</p>

    <p class="calibre11">“Aslında ben...”</p>

    <p class="calibre11">“Yok, Miss Fairfax’in duygularını siz bilemezdiniz. Kimse bilemez, sanırım, kendisinden başka. Ama Mr. Dixon için piyano çalmaya devam ettiyse isteyen istediğini düşünebilir.”</p>

    <p class="calibre11">“Bilmem ki, hepsi de çok iyi anlaşmış, çok iyi geçinir gibiydiler. Perde arkasında neler döndüğünü ben bilemezdim, elbet, Miss Fairfax’i çocukluğundan beri tanıyan siz, sanırım onun kişiliğini de iyi bilirsiniz. Zor durumlarda nasıl davranacağını bilebilirsiniz.”</p>

    <p class="calibre11">“Gerçi onu çocukluğundan beri tanırım. Ama nedense hiç içli dışlı olmadık. Suçun birazı bende olsa gerek. Onun bu kadar sevilip beğenilmesini kıskanmış olabilirim. Ama o da, o kadar kendi içine kapanık, öyle soğuk bir kız ki... Böyle kapalı kutu bir insanla ben içli dışlı dünyada olamam.”</p>

    <p class="calibre11">Frank, “Fazla içedönüklük, gerçekten insanı herkesten uzaklaştıran bir huydur,” dedi. “Arada işe yaradığı olursa da hiçbir zaman hoşa gitmez. Kapanık kimseleri sevmenin yolu yoktur.”</p>

    <p class="calibre11">“Meğerki böyle bir kimse size kendiliğinden açılsın. O zaman insana büsbütün çekici gelebilir. Ama Miss Fairfax’le ben birbirimizden öylesine başkayız ki taş çatlasa kaynaşmayız. Kendisini çok beğenirim. Ama konuşma ve tavırlarındaki o sürekli sakınganlık, kimse üstüne açıkça düşüncesini söylemekten adeta korkması doğrusu insanı kuşkulandırıyor... acaba ortada saklanacak bir şey mi var, diye.”</p>

    <p class="calibre11">Frank Churchill genç kıza hak verdi. Böyle uzun uzun bir arada oluşları, her konuda böylesine anlaşmaları genç kızda, sanki çok eski dostmuşlar gibi bir duygu uyandırmıştı. Birbirlerini yalnızca ikinci görüşleri olduğuna neredeyse inanamayacağı geliyordu. Frank Churchill onun sandığından başka türlü çıkmıştı. Pek öyle önceden sandığı gibi görmüş geçirmiş salon adamı, şımarık zengin çocuğu havası yoktu. Daha aklı başında, daha içtendi. Duygularındaysa salon adamlarında az rastlanan bir coşkunluk vardı. Örneğin papaz evini görünce iyice beğendi. Ötekilerin yapıda bulduğu kusurların hiçbirini kabul etmiyordu. Pek güzel bir evdi, işte. İnsan sevdiği kadınla olduktan sonra bundan daha küçük bir evde bile mutlu olabilirdi. İnsan züppe olmadıkça bundan daha büyüğünü ne yapacaktı?</p>

    <p class="calibre11">Mrs. Weston, “Sen ne dediğini bilmiyorsun, Frank,” diye güldü. “Konak hayatından başka hayat bilmediğin için onların konforunu doğal sayıyorsun. Küçük evlerde barınmanın zorluğunu hayal edemezsin elbet.”</p>

    <p class="calibre11">Emma sesini çıkarmadı. Ama içinden, Frank’in ne dediğini bal gibi <em class="calibre2">bildiğini</em> düşünüyordu. Genç adam erken yaşta ve dürüst amaçlarla evlenmek niyetindeydi. Bir evde hizmetçi odalarının eksik oluşunun ya da kiler darlığının aile mutluluğu üzerindeki aşındırıcı etkilerini bilmiyor olabilirdi. Şu var ki insanın Enscombe gibi debdebeli bir konakta da nasıl mutsuz olabileceğini biliyordu ve sevdiği bir kadınla paylaşacağı sıcak bir yuva için lüksünden vazgeçebileceğini söylemek istiyordu.</p>
  </div>
</body>
</html>
