<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Emma</title>
  <meta content="urn:uuid:d4647501-7d21-435a-a9c2-497fb900ca0e" name="Adept.expected.resource" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="epub-typecover" id="chapter10">
  <div class="copy">
    <h1 class="calibre10">Onuncu bölüm</h1>

    <p class="calibre11">Aralığın ortasını bulmuşlardı ama, genç hanımların oldukça düzenli olarak yürüyüşe çıkmalarını aksatacak kötü havalar daha bastırmamıştı. Bulmaca olayının ertesi günü Emma, Highbury kasabasının biraz dışında yaşayan yoksul, hastalıklı bir kadını görmeye gidecekti. Harriet’i da yanına aldı.</p>

    <p class="calibre11">Yolları kasaba papazının evinin bulunduğu sokaktan geçiyordu. Anayola dikey inen bu yola saptıkları zaman önce birkaç sıradan, basit evin önünden geçtiler. Sonra Mr. Elton’ın kutsal yuvası karşılarında yükseldi. Eski, oldukça çirkin bir yapıydı bu. Yola biraz fazlaca yakındı. Hoşa gider yönü pek yoktu. Gene de şimdi içinde oturan adam yapıyı güzel göstermek için elinden geleni yapmıştı. İki arkadaş papaz evinin önünden geçerken elbet ki yavaşlayıp bakmaktan kendilerini alamadılar.</p>

    <p class="calibre11">Emma, “İşte,” diye mırıldandı. “Senin de, bulmaca defterinin de günlerden bir gün gideceğiniz yer işte burası.”</p>

    <p class="calibre11">Harriet, “Ah, ne şirin yuva, ne güzel ev,” diye içini çekti. “İşte Miss Nash’in çok beğendiği o sarı perdeler.”</p>

    <p class="calibre11">“<em class="calibre2">Şimdiye</em> kadar bu yola sapmak pek âdetim değildir, ama <em class="calibre2">yakında</em> umarım Highbury’nin bu semtini de iyice tanımak fırsatını bulacağım.”</p>

    <p class="calibre11">Bu sevimsiz evi arkadaşının bu derece beğenmesini Emma ancak aşkının bir belirtisi sayabilirdi. Mr. Elton’ın Harriet’te “keskin görüş” bulabilmesi gibi bir şey!</p>

    <p class="calibre11">Meğer Harriet papaz evinin içini hiç görmemiş. Görmeye de can atıyordu, doğallıkla.</p>

    <p class="calibre11">Emma, “Ben de seni içeriye sokabilmek isterdim ama şu anda olamaz,” dedi. “Hizmetçi arıyor olsam da Mr. Elton’ın kadınına danışmak için girsem ya da babam Mr. Elton’a bir haber göndermiş olsa, olurdu, ama şimdi hiçbir bahanemiz yok.”</p>

    <p class="calibre11">Biraz sessiz yürüdüler. Sonra Harriet’in aklına birden bir şey geldi.</p>

    <p class="calibre11">“Miss Woodhouse, çok merak ediyorum, siz ki bu kadar güzel ve olağanüstü bir kızsınız, niçin şimdiye dek evlenmediniz, hatta nişanlanmayı bile düşünmediniz?”</p>

    <p class="calibre11">Emma gülerek karşılık verdi: “Benim olağanüstü olup olmayışım bu konuda anlam taşımaz ki. Evlenebilmem için benim başkalarını, hiç olmazsa başka bir tek kişiyi olağanüstü bulmam gerek. Harrietçiğim, şu sırada evli ya da nişanlı olmadığım gibi, ömrüm oldukça evlenmeye de hiç niyetim yok.”</p>

    <p class="calibre11">“A, siz öyle diyorsunuz ama ben inanmıyorum.”</p>

    <p class="calibre11">“Şimdiye kadar rastladığım erkeklerden çok daha üstün bir genç olmalı ki...” Emma birden kendini toplayarak, “Mr. Elton, söz konusu değil,” dedi. “Hem sonra böyle biriyle karşılaşmayı ben istemiyorum bile. Rahatım öyle iyi ki. Evlenirsem şu durumumu arayıp pişman olacağım kesin.”</p>

    <p class="calibre11">“Aaa, bir genç kızın bu yollu konuşması pek tuhaf!”</p>

    <p class="calibre11">“Birçok genç kızı evlenmeye iten koşullar benim durumumda yok. Âşık olursam belki işler değişir. Ama ömrümde âşık olmadım ben. Bundan sonra olacağımı da sanmam. Ayrıca aşk girmedikten sonra şu hayatımı değiştirmek budalalık olmaz mı? Param, pulum, işim gücüm, mevkiim, hiçbiri eksik değil. Hartfield Konağı’nın kayıtsız şartsız hanımıyım. Kocalarının evinde bu derece söz sahibi olabilen kaç evli kadın vardır? Sonra hangi koca beni babamın sevdiği gibi yürekten sevip bana o derece önem verebilir? Hangi koca beni babam kadar kusursuz görüp göklere çıkarabilir?”</p>

    <p class="calibre11">“Ama, ya sonunda evde kalmış bir ihtiyar kız olmak... Miss Bates gibi?”</p>

    <p class="calibre11">“Bundan korkunç bir tablo çizemezdin, Harriet. Bir gün gelip Miss Bates gibi olacağımı bilsem; öyle saçma sapan, vurdumduymaz, sinirsiz, beğenisiz, boşboğaz, hep sırıtıp duran bir insan... O duruma düşeceğimi sansam, inan bana, hemen yarın evlenirdim. Ama ben, evlenmesem de, Miss Bates’e zerrece benzemeyeceğim sanırım, bunu sen de biliyorsun.”</p>

    <p class="calibre11">“Ama, ne olsa ihtiyar kız sayılacaksınız. Ne acı!”</p>

    <p class="calibre11">“Aldırma, Harriet. Yoksul bir ihtiyar kız olacak değilim ya! Evde kalmayı bu kadar acıklı gösteren de parasızlıktır. Dar gelirli, evlenmemiş bir kadın, gülünç, huysuz bir ihtiyar kız olup çıkar. Sokak çocuklarının eğlencesi haline gelir. Ama varlıklı bir bekâr hanımın her zaman hatırı sayılır. Canı istediği gibi, dolu bir ömür sürmek her zaman elindedir. Ama sakın Miss Bates’i hor gördüğümü sanma. Bu derece iyimser, yedi cihanla barışık bir tutum biraz canımı sıkıyor, sonra gevezeliği... Ama gene de Miss Bates hem evde kalmış hem de yoksul bir kadın olduğu halde herkes onu sever, arar. Parasızlık çoğunlukla beyin daraltan, ruhu karartan bir şeydir. Oysa Miss Bates’te böyle etkileri olmamış. İyi yürekli, cömert, herkese karşı yakın ve candan bir kadın.”</p>

    <p class="calibre11">“Aaa, evlenmezseniz ne yapacaksınız, Miss Woodhouse? Yaşlandığınızda neyle oyalanacaksınız?”</p>

    <p class="calibre11">“Kendimi yanlış tanımıyorsam, benim kafam işlek ve cıvıl cıvıldır, Harriet. İçdünyam oldukça zengin sayılır. Yirmi bir yaşında nasıl oyalanıyorsam, kırk ya da elli yaşında da günlerimi aynı şekilde doldurabilirim sanıyorum. Aslında evlenmemenin en büyük kötülüğü, yaşlanınca yapayalnız kalmak, sevecek, bakacak kimse bulamamaktır. Ama benim ablamın çocukları var. Yaşlılık yıllarında aradığım, gönlümün istediği tüm sevgiyi onlarda bulabileceğimi umuyorum. Evlenip ana olmuş bir kadının bütün korku ve umutlarını, sevinç ve üzüntülerini ben de duyacağım. Yeğenlerimin kız olanları sık sık benim yanıma gelip aylarca benim yanımda kalırlar, böylece yaşayıp giderim.”</p>

    <p class="calibre11">“Miss Bates’in yeğenini biliyor musunuz? Demek istediğim, elbet kendisini görmüşsünüzdür, ama arkadaşlığınız var mı?”</p>

    <p class="calibre11">“Evet, ne yazık ki Miss Bates’in yeğeni olan genç hanım ne zaman Highbury’ye gelse, arkadaşlık etmek zorunda kalırız. Onu aklıma getirdim ya, kız yeğenlerimle ömür doldurmak tasarısından neredeyse vazgeçiyorum. Miss Bates değerli yeğeni Jane Fairfax’in lafıyla öyle kafa şişiriyor ki... Kendi yeğenlerimle herkesin o kadar canını sıkmaktan Tanrı beni korusun! Jane Fairfax’in adından bile gına getirir oldum. Kızın yazdığı her mektubu kırk kez okurlar. Gönderdiği selamlar döne döne söylenir. Kızcağız teyzesine bir korse patronu gönderse ya da ninesine bir jartiyer örse, artık bir ay başka lakırdı duyamazsın. Jane Fairfax’in kendisine bir diyeceğim yok, ama lakırdısından artık bıktım usandım.”</p>

    <p class="calibre11">Gidecekleri köy evine yaklaşmış oldukları için, havadan sudan konuları kestiler. Emma çok iyi yürekli bir kızdı. Yoksullara yalnızca maddi yönden yardım etmekle kalmaz, zaman zaman şefkat ve öğütlerini de onlardan esirgemezdi. Emma’nın, “saf köylüler” hakkında romantik hayalleri yoktu. Eğitim ve bilginin önemini bildiği için bu yoksul, cahil kimselerden aşırı erdemler beklemenin boşluğunu da bilir, onları anlar, kusurlarını bağışlardı. Bu yüzden onların dertlerine gönülden ortak olur, yardım ve öğütlerinde her zaman onları göz önünde tutardı.</p>

    <p class="calibre11">Hasta kadının evinden ayrılırlarken Emma, “Bu gibi manzaralara tanık olmak bir bakıma iyi şey, Harriet, çünkü insan kendi dertlerini gözünde büyütmez oluyor,” dedi. “Yazık ki biz insanlar her şeyi çok çabuk unutuyoruz. Şu anda öyle geliyor ki, şu zavallıların durumu bütün gün aklımdan silinmeyecek. Oysa kim bilir, şimdi başka bir şey olsa belki onları hemen unutuveririm.”</p>

    <p class="calibre11">Harriet, “Zavallıcıklar!” diye içini çekti. “İnsan gerçekten de onları görünce başka hiçbir şeyi düşünemez oluyor.”</p>

    <p class="calibre11">Yoksul kadının bahçesini çeviren çitten atladılar. Emma içerideki sefalet tablosunu daha iyi anımsamak ister gibi, harap kulübeye son bir kez baktı.</p>

    <p class="calibre11">“Bu sabah gördüklerimi öyle kolay kolay unutabileceğimi sanmıyorum,” dedi. “Hiç sanmıyorum.”</p>

    <p class="calibre11">Arkadaşı, “A, tabii, unutulur gibi değil,” diye ona hak verdi.</p>

    <p class="calibre11">Yollarına devam ettiler. Kır yolu hafif bir dönemeç yapıyordu. Bu dönemeci geçer geçmez tam karşılarından Mr. Elton’ın gelmekte olduğunu gördüler.</p>

    <p class="calibre11">Emma, “Kuzum sevgili Harriet, başkalarının derdini kaç saat aklımızda tutabileceğimiz şimdi anlaşılacak,” diye gülümsedi. “Eh, ne yapalım, dertliler için elimizden geleni yaptık. Önemli olan da eylem olarak yardım etmektir. Ondan sonrası boş yere üzüntüden başka bir şey değil ki, dertlilerin derdine çare bulmak bakımından nasıl olsa hiçbir işe yaramaz.”</p>

    <p class="calibre11">Harriet yalnızca, “A, evet, elbette,” diye yanıtlayabilecek fırsat bulabildi. Sonra Mr. Elton onların yanına ulaştı. Şu var ki değindikleri ilk konu da yoksulların dertleri ve acıları oldu. Mr. Elton da, kızların ziyaret etmiş oldukları eve gitmekteymiş. Yoksullar için neler yapılabileceği, neler yapmak gerektiği konusunda pek ilginç bir konuşma geçti aralarında. Mr. Elton ziyaretini biraz geciktirmeye karar vermişti. İki arkadaşın yanı sıra yürümeye başladı. Emma içinden, “Böyle bir ziyaret sırasında, yardım ve iyilik etmek amacında karşılaşmaları ne hoş bir rastlantı oldu,” diye düşünüyordu. “Bu onların birbirlerine karşı duydukları sevgiyi daha da pekiştirmeye yarayacak. Hatta, erkeğin duygularını ve niyetlerini ortaya vurmasını bile sağlayabilir. Şimdi ben burada olmasaydım bizim Âşık Romeo kesin açılırdı. Tüh, keşke şurada olmasaydım!”</p>

    <p class="calibre11">Ötekilerden elinden geldiğince uzaklaşmak amacıyla Emma önüne ilk çıkan patikaya saptı, iki sevdalıyı kır yolunda yalnız bıraktı. Gelgelelim Harriet, Emma’ya her yönden uymaya öylesine alışmıştı ki, bir dakika sonra o da patikaya saptı. Olacak gibi değildi! Emma botlarının bağcığını yeniden bağlamak bahanesiyle hemen durdu, ötekilerin onu beklemeksizin yürümelerini rica etti. Onlar da, isteneni yaptılar doğallıkla. Emma bağcıkla elinden geldiğince oyalandı. Neyse ki şansı varmış. Çünkü bu kez de az önce görmeye gittikleri hasta kadının çocuklarından biri ona yetişti. Böylece Emma adımlarını çocuğun ayağına uydurdu. Onunla konuşa konuşa, ağır ağır yürüyerek öndekilerden biraz daha uzak kalmayı başardı. Ama, sonunda çıkar yol yok, onlara yetiştiler. Çünkü Emma ne kadar ağır almak istese, çocuk hızlı yürüyordu. Harriet’le Mr. Elton da ellerinden geldiğince yavaş gidiyorlardı. Tam şu sırada onların yanına gitmeye zorunlu kalmak ne kötüydü. Çünkü çok derin bir konuya dalmış oldukları belliydi. Mr. Elton coşkuyla konuşmakta, Harriet’sa hoşnut, dalgın, onu dinlemekteydi. Sonunda çocuğun yolu ayrıldı da Emma yalnız kaldı. Ötekilerin yanına hemen gitmemek için bir yol düşünüyordu ki, Harriet’le Mr. Elton arkalarına bakıp ona baktılar, genç kız da çaresiz, onlara yetişti.</p>

    <p class="calibre11">Mr. Elton heyecanlı heyecanlı bir şeyler anlatmaktaydı. Onun, bir akşam önce Mr. Colelarda yediği yemeği anlatmakta olduğunu anlayınca Emma derin bir hayal kırıklığına uğradı. Et yemeklerini kaçırmıştı ama tereyağla cins cins peynirleri, salata ve tatlıları kendisi de bütün ayrıntılarıyla dinlemek zorunda kaldı. Ne var ki, “Ben gelmeseydim hiç kuşkusuz daha iyi bir konu açılırdı,” düşüncesiyle kendi kendini avuttu. “Seven iki insan arasında her konu tatlı ve ilginçtir. Her konunun sonu aşka bağlanabilir. Onları birazcık daha baş başa bırakabilseydim...”</p>

    <p class="calibre11">Köye doğru yollarını sürdürdüler. Sonunda uzaktan papaz evinin ağaçları göründü. O zaman Emma bugün Harriet’i hiç değilse bu evin içine sokmak için ayaküstü bir karar verdi ve böylece botunun bağcığıyla yeni baştan uğraşmak zorunda kaldı. İki sevdalıyı önden gönderip eğildi, botunun şeridini bir güzel kopardı. Elbette ki bu durumda kendi evine dek yürüyemezdi.</p>

    <p class="calibre11">“Botumun şeridi koptu, ne yapacağım bilmem,” diye sızlandı. “Bugün size şu gezintide rahat huzur vermedim, ama umarım kusura bakmazsınız. Mr. Elton, ne olur sizin eve uğrayalım da kâhya kadından biraz şerit ya da ip isteyelim, olmaz mı?”</p>

    <p class="calibre11">Bu öneri Mr. Elton’ın yüzünü iyice güldürdü. Genç adam hoplaya zıplaya önlerine geçerek onları evine götürdü. Sokağa doğru bakan ön salona aldı onları. Emma bu salondan ikinci bir iç salona, kâhya kadının yanına girdi. Kendisi ara kapıyı bulduğu gibi açık bırakmak zorundaydı ya, Mr. Elton’ın bu kapıyı kapayacağını umuyordu. Ne var ki genç papaz böyle bir şey yapmadı. Emma hiç değilse kâhya kadını lafa tutarak dış salondakilerin istedikleri gibi görüşebilmelerini sağlamayı kafasına koymuştu. Tam on dakika kendi sesinden başka hiçbir şey duymadı. Bu gevezeliği daha fazla sürdürmenin yolu yoktu. Sonunda genç kız çenesini kapayarak kâhya kadının yanından ayrılmak zorunda kaldı.</p>

    <p class="calibre11">İki âşık pencerelerden birinin başında yan yana durmaktaydılar. Tablo pek umut vericiydi. Emma bir an için başarı kazanmanın coşkunluğuna kapıldı. Ama sevinci boşunaydı. Genç adam daha açılmamıştı. Çok ince, çok içten konuşmuştu. Harriet’e, onları pencereden gördüğünü, onların ardından dışarı çıktığını itiraf etmiş, bu arada ufak tefek birkaç övgü, birkaç dolaylı dokundurmaca da eksik kalmamıştı. Gelgelelim ciddi bir şey de söylenmiş değildi.</p>

    <p class="calibre11">Emma, içinden, “Sağlam basan, işini iyice sağlama alan bir tip,” diye düşündü. “Adım adım ilerliyor. İyice kesin olmadıkça hiçbir işe girişmiyor.”</p>

    <p class="calibre11">Ama, ne olsa, Emma’nın kurnazlığı sorunu kesin bir sonuca bağlamasa bile, âşığa çok tatlı bir saat geçirtmişti ve onları en mutlu olaya biraz daha yaklaştırmış olduğu da artık su götürmezdi.</p>
  </div>
</body>
</html>
