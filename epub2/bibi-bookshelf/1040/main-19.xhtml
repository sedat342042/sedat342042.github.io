<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h1><a id="bookmark0"></a><span style="font-weight:bold;">Amerika, Amerika</span></h1>
<p>Badem gözlerinden yaşlar aka aka bunları anlatan Aysel'i dinlerken benim de yüreğim burkuldu doğrusu. Azrail'den kaçmak için Bağdat'tan Semerkand'a giden ama Azrail'in, zaten senin canını burada alacaktım, iyi ki geldin, beni Bağdat'a kadar gelme zahmetinden kurtardın, dediği zavallı vezirin hikâyesi aklıma geldi. Hüseyin de, Aysel'in Cakson dediği Jacksonville'e Azrail randevusuna koşmuştu demek ki. Onun Salim ve Abdullah ahilerini, çocukluktan hayal meyal hatırlıyordum. Biz Mardin'den ayrıldıktan sonra Amerika'ya gitmişler, önce Şikago'da bir pizzamda çalışmışlar, çok sıkıntı çekmişler ama bu mesleği öğrenmişler. Sonra Jacksonville diye bir yere taşınıp kendi lokantalarını açmışlar, evlenip çoluğa çocuğa karışmışlar.</p>
<p>Mardin'de herkes onlardan gıptayla söz ediyor, filmlerde gördükleri Amerikan hayatını yaşadıkları için kıskandıklarını da gizleyemiyorlardı. Sanki sen kıskanmıyor musun böyle bir hayatı diye düşündüm, İstanbul'un keşmekeşi içinde, her gün şiddet haberleri içine gömülerek, bencil ve sert bir kadına nafaka ödeyerek (Bu arada yıllık zammı verecekler mi acaba? Bazen patronlar bu yıl iyi geçmedi diye vermiyor çünkü isteyen çekip gitsin diyorlar ama bu işsizlikte nereye gideceksin!), bomba patlar diye AVM'lere girmekten korkarak, sinemaya bile gitmeye çekinerek yaşanan bir hayata hayat demek mümkün mü? îbn Haldun ne kadar haklıymış diye düşündüm, coğrafya kaderdir derken ne kadar haklıymış. Amerika'da doğanlar mutlu ve zengin bir hayat sürerken bizim kaderimize Fuat Amca'nın anlattığı harese düşmüş, diken yedikçe kanayan, kanadıkça yemeye devam eden, kendi kanında boğulan develer gibiyiz.</p>
<p>Sonra aklıma zavallı Hüseyin geldi. Belki de her insan kaderini birlikte taşıyordur dedim kendi kendime. Hani Kavafis'in “şehir ardından gelir” dediği .gibi. Hüseyin de Ortadoğu kaderini Amerika'ya taşımış olabilir miydi? Galiba bu Mardin çıldırtacaktı beni, zamanın geriye doğru akışı, bu metafizik dünya en aklı başında insanı bile mistik bir yaratık haline getirmeye yeterdi. Artık doğru dürüst düşünemiyorsun diyordum kendi kendime, sağlıklı düşünme yeteneğini kaybettin, kafanda masal ile gerçek birbirine karışıyor, durmadan tuhaf sorular soruyorsun. Suriye'de iç savaş olmasaydı, dünya bu savaşı körüklemeseydi, IŞÎD'den petrol alınmasay- dı, Meleknaz'ın, Zilan'ın, Nergis'in başına bunlar gelmeyecekti, köylerinde evlenip çoluk çocuğa karışarak yaşayıp gideceklerdi. Üç milyon mülteci Türkiye'ye gelmeyecek, Hüseyin Meleknaz'la karşılaşmayacak, Safiye'yle evlenip Mardin'de hayatını sürdürecekti. Dünya bu kadar önyargılı olmasaydı, masum tavuskuşu hayranlarının şeytana taptığına inanmayacaktı...</p>
<p>Böyle düşüne düşüne bir yere yaramıyordum elbette ama her şeyin çözümü Meleknaz'ı görmeme bağlıymış gibi şiddetli bir isteğe kapılıyordum. Arada bir o yumuşak mendili çıkarıp köşesindeki siyah ve kırmızı Melek Tavus'u okşamam da cabası.</p>
<p>Salim, ağırbaşlı, fazla konuşmayan, dertli görünüşlü, oturaklı bir adamdı. Aysel'in anlattıklarını sakince dinlemiş, hiç söze karışmamıştı. Araya giren yılların iki kardeşi birbirinden uzaklaştırmış olduğunu hissettim. Aralarında bir zaman ve mekân duvarı duruyor gibiydi. Aysel arada bir abisine çekingen bakışlar atıyordu. Belki de niye Hüseyin'i oralara götürdü de başına bu işleri getirdi diye gizli gizli suçluyordu, kimbilir. insan her acıya bir sorumlu bularak rahatlama yolunu seçmez mi zaten. Salim ertesi gün Amerika'ya dönüyordu. Kardeşinin cenazesini getirip onu gömdükten sonra buralarda yapacak bir işi kalmamıştı. Onu havaalanına götürmeyi önerdim; izninizle sizi ben bırakayım alana dedim, zaten foto muhabirimizle birlikte biz de İstanbul'a dönüyoruz diye ısrar ettim. Niyetim yolculuk süresince onunla da konuşmaktı. Kabul etti.</p>
</body>
</html>