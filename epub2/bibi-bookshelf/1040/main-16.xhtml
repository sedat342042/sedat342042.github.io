<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h1><a id="bookmark0"></a><span style="font-weight:bold;">Zilan anlatıyor: İki nehrin suyu, yıkamaya </span><span style="font-weight:bold;font-style:italic;">yetmez</span></h1>
<p>Nesini söyleyeyim, nesini anlatayım, nereden başlayayım, nerede bitireyim bilmem; böyle dile söze gelmez şeyleri insan kulağıyla değil, yüreğiyle duyabilir ancak. Bizim acımızın üstüne acı yoktur, bizim figanımızın üstüne figan yoktur. Şengal Dağı kadar büyüktür derdimiz, göğsümüzün üstüne oturmuştur. Öyle çok kanımız döküldü ki, iki nehrin suyu bu kanı yıkamaya yetmez. Ulu Fırat, ulu Dicle bile temizleyemez bu lekeyi. Ooooy oy, oy. Ocağımız sönmüş bizim, kolumuz kesilmiş bizim, hanemize baykuşlar konmuş bizim, hikâyemiz kıyamete kalmış bizim.</p>
<p>Bunları çadırdaki başka bir kadın söyledi, daha da devam edecekti ama beni oraya götüren gencin bir işaretiyle sustu.</p>
<p>Zilan, kuru, düz hatta içinde en ufak bir duygu kırıntısı taşımayan bir sesle, görev yapar gibi anlatmaya başladı. Zayıf yüzlü, avurtları çökük, esmer, kaşları bitişik bir kadındı.</p>
<p>&quot;Meleknaz'la biz aynı köydeniz, ikimiz de on beş yaşındaydık, okula gidiyorduk, bazen Şengal'e götürürlerdi bizi büyüklerimiz. Şengal çok güzeldi, dünya çok güzeldi, insanlar çok güzeldi. Dünyanın yaratıldığı Kızıl Çarşamba bayramında yumurta boyar çok eğlenirdik, Meleknaz'la el ele tutuşur, sokakları gezerdik.</p>
<p>Meleknaz büyük bir sır taşırdı, babası ona kayıp kitabımızı ezberletmişti. Tavuse Melek'in bir daire çizerek gösterdiği, insanlar arasından seçtiği biz Ezidilerin kadim bilgileri bu sözlerdeydi ve hepsi de Meleknaz'ın aklına yazılmıştı. Çok az ailede bu emanet, nesilden nesile aktarılabiliyor ve kelamın sahibidir o aileler, Meleknaz'ın ailesi de onlardandı.</p>
<p>O gün sakallı adamlar köyümüzü bastılar, arabalarıyla çıkış yollarını kapattılar, hepimizi köy meydanında topladılar, kadınlarla çocukları bir yana, erkekleri bir yana ayırdılar. Ellerinde büyük silahlar vardı, hepsi siyah giyinmişti, siyah bayraklar asılıydı arabaların üstünde. Bizim erkeklerimizin uzun bıyıkları olur, hiç kesmezler. Gelenler önce erkeklerimizin bıyıklarını kesti, siz Ezidiler kâfirsiniz, İslam'ın düşmanısınız diye bağırarak erkeklerin bıyıklarını kazıdılar. Haydar Amca karşı koyunca bıçaklarını çıkarıp kafasını kestiler, yere yuvarladılar; kafa toza toprağa bulandı. Ben elimle Meleknaz'ın gözlerini kapattım, elimi öyle bir sıkıyordu ki kıracak sandım. O gün üç erkeği daha öldürdüler, sonra kalanları kamyonlara doldurup götürdüler; babam, amcam, ahilerim, dayım hepsi kamyondan bize bakıyordu, onları bir daha görmedik.</p>
<p>Sonra bizleri de kamyonlara doldurdular, başka bir şehre götürüp büyük bir binanın bodrumuna bıraktılar, ekmek su vermediler. Meleknaz yol boyunca, babam, ahilerim diye ağladı. Ertesi gün akşama doğru sakallı adamlar yine geldiler. Genç kızları, analarından, teyzelerinden ayırdılar, zorla, kopararak aldılar hepimizi; birçok kişi yalvardı ama aldıran olmadı, dinlemediler. Sekiz yaşından on sekiz yaşına kadar seçtikleri kızları yine kamyonlara doldurdular, başka bir binaya götürdüler. Meleknaz yine elimi sıkı sıkı tutuyor, titriyordu. Bu binada da loş bir bodruma fırlatıldık. Biraz bekledikten sonra bize su verdiler, yiyecek verdiler. Yedik, çünkü dayanacak gücümüz kalmamıştı artık. Sonra sakallı adamlar gelip bize alıcı gözüyle bakmaya başladılar. Bazıları gelip her yerimizi elledi, avuçladı; sonra isteyen istediği kızı alıp gitti. Sekiz yaşındaki kardeşimi de kucağımdan koparıp götürdü bir adam. Ayaklarına kapandım, yalvardım ama defol kâfir diyerek tekmeledi beni. Kız kardeşim abla diye bağırıyordu abla, abla. Bir şey yapamadım. Sonra bizleri de elleyip mıncıkladılar, aldılar; o gün hepimiz bir yerlere götürüldük, kimse kalmadı. Beni alan, kırk yaşlarında, bıyığı tıraşlı ama sakalı uzun iriyarı biriydi, elindeki silahı hiç bırakmıyordu. Beni bir eve götürdü. Evde dört kadın daha vardı, bir de kız çocuğu, herkes korku içindeydi. Adam beni bir kadına doğru itti, bu kâfiri iyice temizle dedi, onu Müslüman yapacağım. Sonra güldü.</p>
<p>Kadın hiç konuşmadı, hiçbir şey söylemedi, sadece beni yıkadı, keseledi, kaynar sular döktü. Sonra bana temiz bir entari verdi.</p>
<p>Adam gece yapacağını yaptı bana ama benim aklım orada değildi, sekiz yaşındaki Nergisimin de başına aynı şeylerin geldiğini düşündükçe kendi derdimi unutuyordum. Sonradan öğrendim, ona da aynısını yapmışlar, ağlıyor diye de dövmüşler!</p>
<p>Zilan hava raporu okurmuş gibi duygusuz, yüzünde hiçbir mimik olmadan, sesindeki tonlama hiç değişmeden anlatıyor, onun bu tavrı dehşete düşürüyor beni. Kuru kuru anlattığı olaylar gözümde canlanmaya başlıyor, kafam onun yarım bıraktıklarını tamamlıyor gibi. Onu kullanan adam kimbilir neye benziyordu, böyle anlatılarda koku ihmal edilir hep, oysa en korkunç ayrıntılardan biridir. Zilan'ın duyduğu kokular değişmiş olmalıydı, üstüne çullanan yabancı tenin kokusu da, evin de, adamın ağzının da... Offf!</p>
<p>Adam beni birkaç gün kullandı, sonra bir paket sigaraya başka birine sattı, o adam da beni kullandı, sonra o da başka birine sattı. On savaşçının yatağına girince Müslüman olacağımı söylüyorlardı. Bir seneye yakın ondan ona gezdirdiler, dövdüler, her türlü tecavüzde bulundular. Bir gün cesaretimi toplayıp beni alan yaşlıca bir adama sordum, çünkü o biraz daha merhametli gibiydi ötekilerden, günah değil mi yaptıklarınız dedim. Hayır dedi, halifemizin emri böyle. Peki, küçük kız çocuklarına da mı aynı şeyler yapılıyor? Sordum çünkü aklım hâlâ Nergis'teydi. Adam bir kâğıt çıkardı, halifenin emirlerini okudu. Orada diyordu ki, eğer kız çocuğu gelişmişse onunla birleşebilirsin, eğer gelişmemişse birleşme olmadan her türlü zevkini tatmin edebilirsin. O zaman eyvah dedim, eyvah, Nergisim gitti! Çünkü sekiz yaşındaydı ama gösterişliydi. Adam okudu, dedi ki, iki kız kardeşi almak da caizdir ama ikisiyle aynı anda yatmak yasaktır, ayrı ayrı kullanılmalıdır. Bunları kitaba yazmışlar.</p>
<p>Bunun üzerine adama yalvardım, Nergisimi bulup satın alırsa, onun kulu kölesi olacağımı söyledim, ayaklarına kapandım, yalvardım. Adam güldü, zaten kölem- sin daha nasıl kulum kölen olacaksın ki dedi. Yalnız bedenimle değil, bütün ruhumla, kalbimle kölen olurum dedim, bacımı yanıma getir, el kadar çocuk, kimbilir ne kadar korkmuştur. Müslüman olurum, namaza başlarım, ne dersen yaparım.</p>
<p>Adam insafa geldi, düşüneceğini söyledi. Ona çok hürmet ettim, eve geldiğinde her gün leğende ayaklarını yıkadım, sırtı ağrıdığında nenemin öğrettiği lapadan yapıp sürdüm, hatta kendimi zorlayıp gülümsedim bile, bana sahip olurken ağlamamaya çalıştım.</p>
<p>Aradan on gün geçti geçmedi, adam yanında çarşaflı bir kızla geldi. Çarşaf açılınca Nergis'i tanıdım. Daha doğrusu hem tanıdım hem tanımadım. Değişmişti, benim Nergisim gitmiş yerine düşman bakışlı, yabani, daha büyük ifadeli biri gelmişti. Nergisim dedim, Nergisim... Sarıldım ona ama o bana sarılmadı, kolları iki yanına sarkmış öylece bekledi. Ne oldu sana yavrum dedim, cevap vermedi. Gözlerinde karanlık bir nefret okunuyordu, bana bile öyle bakıyordu. însan umudunun bir kısmını kaybederse üzgün görünür ama tamamen umutsuz kalınca, böyle olur.</p>
<p>Daha sonra Meleknaz'da da aynı şeyi gördüğüm için biliyorum. Kardeşine, anana babana bile güvenmezsin, insan kılığındaki her yaratığın içindeki canavarı görürsün hep, başka bir şey görmezsin. Herhalde geçer diyerek ona elimden gelen şefkati gösterdim, sarıp sarmaladım, güzel yüzünü öptüm, anamızdan babamızdan, eski günlerimizden söz ettim, anamın onu severken söylediği gibi Şengal Dağı ceylanım dedim ona yüzlerce kere. Saçlarını iki belik ördüm. Tek kelime etmedi. Akşam adam onu aldı odasına. Kulak kesildim, adamın çıkardığı seslerden başka hiçbir şey duymadım. Adam o sabah bana, senin bu kardeşine verdiğim paraya yazık oldu dedi, bir ceset almışım ben, hiç zevki yok, onu satacağım. O zaman, ikimizi beraber satması için yalvardım, bizi ayırma dedim, zaten anamız, babamız, ahilerimiz nerede, ne yapar bilmiyoruz, hiç olmazsa ikimizi ayırma. Adam yüzüme uzun uzun baktı, sonra, kâfirsin ama iyi bir kızsın dedi, artık onları bekleme, hepsi öldü, boşuna bekleme, kimse kalmadı.</p>
<p>Kanlı gözyaşları dökmeye, ağıt yakmaya başladım. Güzel anam nerdesin, dağların aslanı babam nerdesin, başımı dayayıp ağlayacağım bir mezar taşınız da mı yok diye sel oldu gözümün yaşı. Adam bundan sıkıldı. Ben böyle ağlayan kadını hiç sevmem dedi. Zaten benden de hevesini almıştı, hep yeni kızlar geliyordu, giderek daha küçük kızlar alıyorlardı. Nergisimle beni beraber satmaya razı geldi. Ertesi gün bizi Musul'da esir pazarına gönderdi.</p>
</body>
</html>