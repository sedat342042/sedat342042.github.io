<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h1><a id="bookmark0"></a><span style="font-weight:bold;">Kutsal Mezopotamya güneşi</span></h1>
<p>“Aysel, belki sorularımla seni bunaltıyorum ama ne olur cevap ver. Hüseyin ne yaptı kız kaçınca?”</p>
<p>“Ne yapacak, deli gibi aradı durdu, bütün Mardin'i altüst etti.”</p>
<p>“Sonra?”</p>
<p>“Bu olay şehirde o kadar dile düştü ki, IŞlD'çi bir grup Hüseyin'in yolunu kesip şeytanın kızını aramamasını, zaten kendilerinin de onun peşinde olduklarını, buldukları yerde öldüreceklerini söylemişler. Eğer kızı bulur da evlenmekte ısrar ederse ikisini birden vuracaklarmış.”</p>
<p>“Anlattığın gibiyse durum, Hüseyin bu tehditlere de aldırmamış.”</p>
<p>“iyi tahmin ettin, aldırmadı. Akıllı olduğu için de kızı onlardan önce buldu.”</p>
<p>“Nereye kaçmış kız? Göçmen kampına mı?”</p>
<p>“Hayır, o kamp çok uzak. Yolculuğu göze alamazdı, parası da yoktu, bu yüzden Hüseyin onu kamplarda aramadı.”</p>
<p>“Nerede aradı peki?”</p>
<p>“Yezidiler için kutsal olan bir yere sığınacağını tahmin etti.”</p>
<p>“Yani?”</p>
<p>“Yani Güneş Tapınağı'na.”</p>
<p>“Deyrulzafaran manastırının altındaki tapınağa mı?”</p>
<p>“Evet, tam orası. Herhalde güneşin ya da şeytanın, her neyse işte, onu orada koruyacağını düşündü.”</p>
<p>Bu konuşmadan iki saat sonra, soluğu Mardin'e beş kilometre uzakta bulunan Deyrulzafaran manastırında alıyorum.</p>
<p>Biraz önce, gözlerine yansıyan şefkati hiçbir yaratıktan esirgemeyeceği izlenimi uyandıran kadim Süryani rahibi Gabriel'den buraya girmek için izin aldım. Beni bu mağaramsı, tuhaf yerde bir süre yalnız bırakma nezaketini de gösterdiler, daha doğrusu bu konudaki ricamı kabul ettiler. Güneş Tapınağı, dev kaya bloklarının birbirine dayanmasıyla ayakta duruyor, harç falan yok, başımın üstündeki tonlarca ağırlıktaki yekpare kaya blokları birbirini iterek, sıkışarak, kilit taşıyla duruyor orada, hem de yaklaşık dört bin yıldır. Bunu düşününce ürperiyorum. Er geç bir gün yıkılacak diyorum, bir gün yıkılacak, bir depremle belki. O soğuk, mahzen gibi karanlık tapınakta Meleknaz'a ait izler arıyorum. Acaba buraya nasıl geldi, neden geldi, burada hangi kayanın dibine çömeldi, şuraya mı? Ağlıyor muydu, bebeğini özlüyor muydu, yoksa günah korkusu her şeye baskın mı gelmişti? Son günlerde herkesten duyduğum Ezidi- ler hakkında bir şey bilmezdim ben, hatta onlara Yezidi derdim, şeytana taptıkları benim de kulağıma çalınmıştı ama pek aldırmamıştım. Allah'la ve şeytanla olan bağlarımı yıllar önce, deri değiştiren bir yılan gibi kıvrana kıvrana, zorlu bir süreç sonunda atmıştım. Bir de üniversitedeyken <span style="font-style:italic;">Mahmudile Yezida</span> adlı bir oyun izlemiştim, orada da Ezidi bir kız ile Müslüman bir erkek vardı. Oyunda Ezidilerin, çevrelerine bir daire çizilince oradan çıkamadıklarını görüp hayret etmiştim. Bunun bir fantezi olduğunu düşünmüştüm ama arkadaşlarım doğru olduğunu söylediler. Acaba IŞÎD'çiler Meleknaz'ı yakaladıkları zaman çevresine bir daire çizmeyi mi düşünüyorlardı. Kız, kendi zihnindeki hapishaneye mi kilitlenecekti böylece? Her yeri taş olan Güneş Tapınağı'nı tam karanlıktan kurtaran tek şey, içeriye Mezopotamya güneşinin süzüldüğü küçük, dikdörtgen bir açıklık. Sabahın ilk ışığının, görmediğim tanımadığım bir genç kadının yüzüne vurduğu ve onu duaya davet ettiği gibi bir hayal beliriyor zihnimde. Sanki kızı gördüm. Bu yapılardaki mistik hava başımı döndürüyor, zaman ve mekân duygusunun kaybolduğu bu loş mahzende ben de, eskiden olduğum şey ne idiyse, ondan daha farklı bir varlığa dönüştüğümü duyumsuyorum. Dünyanın ömrü ile kendi ömrüm arasındaki orantısızlığın verdiği rahatsızlık, güneş çarpması gibi sersemletici bir etki yapıyor üzerimde.</p>
<p>Eğer 21. yüzyılın karmaşık bir metropolünden gelen ben, İbrahim, dijital çağa erişmiş ateist bir gazeteci bunları hissediyorsa, kimbilir eski zamanın söylenceler, efsaneler, hayaller dünyasında yaşayan insanlar üzerindeki etkisi nasıldı diye düşünmek başımı döndürüyor. Meleknaz'ı merak ediyorum, Hüseyin'den çok onu düşünüyorum galiba. Nasıl bir kız, neye benziyor, isyankâr mı, vahşi mi, zavallı mı, zeki mi, yoksa hepsi birden mi? Aysel'den aldığım albümde resmi olmadığı için yüzünü gözümün önüne getiremiyorum ama sanki, çok tuhaf ama, sanki kızın ruhunu bu karanlık tapınakta duyumsuyorum. Meleknaz diye birkaç kez fısıldamış olabilirim... galiba fısıldadım, emin değilim.</p>
<p>Sanki bir deneyim yaşıyorum orada, maddi dünyadan kopuyorum, böyle şeylere hiç de inanmadığım halde. Boş inançlar derdi basın yayın okulundaki hocam, boş inançlar sahiden boştur, gerçeği yansıtmazlar ama yine de insanlık bütün yaratısını, sanatını onlara borçludur. Maya zigguratlarının dört tarafının da merdiven olması nasıl bir saçma düşünceye dayanıyor bilir misiniz; vahşi ormanda yılandan korkan Mayalar bu sürüngeni kutsallaştırıyor ve günün her saatinde, güneş nerede olursa olsun yere yılan gölgesi düşmesi için piramidi bu şekilde yapıyor. Sonuç ne? Saçmasapan bir inançtan doğan müthiş bir estetik. Dünyadaki bütün tapınaklar, al- tarlar, piramitler gibi. Bu yüzden bazı şeyleri boş inanç diye küçümsemeyin, onlarsız insan kültürü olmazdı; ne mimari, ne müzik, ne edebiyat. Darwin başlangıçta, Tanrı'nın varlığını ispat etmek için Galapagos'a gitmişti, Far aday da bunu kanıtlamaya çalışıyordu.</p>
<p>Güneş Tapınağı'nda sırtımı kayaya vermiş otururken bu sözler geliyor aklıma ve ne yalan söyleyeyim gözüm Meleknaz'ı arıyor, ondan bir iz bulmaya çalışıyor. İşin garibi buluyor da ama gözüm değil, elim. Önce karanlıkta elim yumuşak bir şeye değiyor, sonra kaldırıp baktığımda, o dar yarıkta yoğunlaşarak kutsallaştırıl- dığına inanılan hapsedilmiş güneş ışığı, bir mendili aydınlatıyor; incecik, beyaz, yumuşak, diğer mendiller gibi bir mendili. Tek farkı, köşesine işlenmiş kırmızı bir tavuskuşu olması, siyah-kırmızı bir Melek Tavus. Mendilden bir kadının kokusunu aldığımı sanıyorum ya da uyduruyorum bunu. Meleknaz'ın bir eşyası var artık bende, gözyaşlarıyla ıslanmış bir mendili. Elim, hayatta ilk kez, özenle işlenmiş bir Melek Tavus'a değiyor. Kötülüğün ve iyiliğin meleğine, pişmanlığın, af dilemenin gelmiş geçmiş en büyük kraliçesine, şeytan ile meleğin olağanüstü birleşimine, iyilik ve kötülük kavramlarının ötesine geçene. Gözyaşlarıyla okyanuslar dolduran Melek Tavus ile Meleknaz birleşiyor yavaş yavaş. Uzaklarda bir kadın, “İnsanlık ağacının kırılmış dalıyız biz” diyerek ağlıyor.</p>
<p>Galiba ben de ağlayacağım. Kendine gel İbrahim diyorum, kendine gel, saçmalama; bu şehre çökmüş olan masal havasına kendini kaptırma.</p>
</body>
</html>