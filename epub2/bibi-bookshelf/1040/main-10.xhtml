<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h1><a id="bookmark0"></a><span style="font-weight:bold;">Şiir</span></h1>
<p>O akşamüstü Aysel'den ayrılırken, son anda, dur bir şey unuttum diyerek elime bir kâğıt tomarı tutuşturuyor. Nedir bu diyorum, Hüseyin'in o kıza yazdığı aşk şiirleri sanırım diyor. Şöyle bir bakıyorum, uzun uzun okumaya niyetim yok ama... Sanırım aşk şiirleri; kız bunu odasında bırakmış, annem ocağa at yak dedi, belki de büyüdür bunlar, olabilir de niye olmasın, o iblis tayfasından her şey beklenir. Tam ocağa atacaktım ki belki işine yarar diye sana vermeyi düşündüm, ister oku, ister at ama dikkat et, sen de büyülenme sakın.</p>
<p>Mektupları bana vermesinden ve “büyülenme sakın” derken dudaklarının kenarında beliren sevecen kıvrılıştan, bana yakınlık duyduğunu anlamak hoşuma gitti, oldum olası severdim bu badem gözlü kızı. Binlerce yıldır basıla basıla parlamış taşların üzerinde giderek uzaklaşmasını izledim. Başında siyah bir yas örtüsü, üzerinde mavi bir hırka ve omuzlarında, şairin dediği gibi keder, sonsuz bir keder.</p>
<p>Otele döndüğümde sert bir kahve yudumlarken kâğıtlara göz gezdirdim. Hüseyin'in el yazısı olmalıydı bu; düzgün, hafif, rika tarzı bir yazı. îyi ama sadece konuşma düzeyinde kalan Arapçamla bu yazıları anlamama olanak yoktu ki, ancak yarım yamalak bir şeyler sökebiliyordum, kimi zaman da yanlış okuyordum sözcükleri. Rika tarzı yazı bana daha da zor geliyordu. Neyse ki Mardin'deydim, Arapça bilen çoktu burada, hemen hemen herkes diyebilirim. İstanbul'da olsam Arapça yazı okuyabilen birini bulmam için üniversitelere ya da çeviri bürolarına başvurmam gerekirdi.</p>
<p>Neyse uzatmayayım, şiirleri anlamamı sağlayan ve inci gibi harflerle Latin alfabesine çeviren kişi, eli öpülesi Fuat Amca oldu. Zaten şiir meraklısı olduğu için, hiç yüksünmeden çevirip ertesi gün verdiği dizeler, gerçekten de şiir tadındaydı. Ne kadar çevrilebilirse tabii.</p>
<p>Çocukluk arkadaşımın elinden çıkmış şiirlerde neler yoktu ki!</p>
<p>İslamiyet öncesi ve sonrası binlerce yıllık Arap-Fars şiirinin aşk, garam, hasret, çöl, mecnun, kevser, mehtap gibi baharatlı kelimeleri; bin bir çiçekli, bin bir rayihalı Şark bahçelerinde dolaşıyor muş gibi etkiliyordu insanı. <span style="font-style:italic;">Şikâyet ettiğimi sanma sakın,</span> diyordu Hüseyin, <span style="font-style:italic;">sevgilinin ayakları altında ezilen üzüm gibi/ Lal renkli şaraba dönüştüm ben / Bu yüzden razıyım ezilmeye.</span></p>
<p>Bir başka şiiri şöyleydi: <span style="font-style:italic;">Daha üzüm asması yaratılmadan sarhoş olanım ben / Sen doğmadan önce aşkınla berduş olanım ben.</span></p>
<p>Şiirlerde bol bol Cemşit, Callut, Zaloğlu Rüstem, Ef-rasiyab, Semiramis geçiyordu. <span style="font-style:italic;">Ey melek sıfatlım, seninle arama Callut dikilse / Aşkımın sapanıyla onu deviren Davut olurdum</span> diye sayıklıyor, sonra <span style="font-style:italic;">onu gördüğü anda, Belkıs'm ayak bileklerine vurulan Süleyman misali aklını yitirmiş bir mecnun olduğunu</span> söylüyordu. Bunları okuyan herhangi bir insanın etkilenmemesi mümkün olabilir miydi? Sanki, IŞlD'in elinden kurtulmuş, sığınmacı kampında yaşayan zavallı bir kıza değil de Saba Melikesi'ne yazılmış aşk mezmurlarıydı bunlar. Hüseyin'in yakıcı aşkının, bağrını yakan sevdanın nasıl bir şey olduğunu bilmek isterdim diye düşündüm. Acaba böyle aşklar, sadece Doğu'ya mı özgüydü, bir çeşit harese miydi bu da insanın kendini helak ettiği? Ah minel aşk sözü başka dile çevrilebilir miydi? Bu tutkusuz, birbirine benzemiş, kişilikleri silinmiş, çıkarların yönettiği kent insanları dünyasında, Hüseyin'in derin tutkusunu kıskandığımı hissettim. Bu dizeleri yazdıracak bir sevda nasıl bir şey olmalıydı ki sonunda onu kızgın çöllerdeki Mecnun misali ölüm vadisine sürüklemişti. Meleknaz bu şiirleri okuduğunda ne düşünmüş olabilirdi? Yalvaran bir âşık vardı karşısında. <span style="font-style:italic;">Sende Zaloğlu Riistem kuvveti var </span>diye sesleniyordu kıza, <span style="font-style:italic;">bense zavallıyım, biçareyim/Güçlü olan sensin, zayıf olan ben / Çünkü sevda okuyla yaralanmışım.</span></p>
<p>O sefil çadırda yaşayan talihsiz kızın, bu dizeleri okuyunca kadınca bir gurura kapılmamasına olanak var mıydı hiç? Kurban, mabudeye dönüşmüştü. Arkasını koca Mezopotamya'ya dayamış olan Hüseyin'in kullandığı her isim, her imge, Meleknaz'ın kavmiyle ortak bir tarihe gönderme yapıyordu. O, Burak'ın içtiği rüzgârlar derken -ben olsam Rozinante derdim- ebedi sevgili hayalini Züleyha olarak adlandırırken -ben Dul- cinea derdim-Belh, Buhara, Semerkand, Şiraz kentlerini sayarken -ben İstanbul, Paris, Roma, Londra derdim- kendimi, bu ülkeyi gezmeye gelmiş bir turist gibi duyumsayarak derin bir utanca kapıldığımı itiraf etmeliyim. Ben bu ülkede yıllardır bir yabancı gibi yaşamış, öyle eğitim görmüştüm. Çocukken Mardin'deki Lale Sineması'nda gördüğüm filmlerdeki kovboylar yerine koymuştum kendimi ama Avrupa'ya ilk çıkışımda kovboy değil Kızılderili, beyaz değil zenci olduğum kafama vurulmuştu. Birkaç yıl önce okuduğum, adı galiba <span style="font-style:italic;">Mutluluk</span> olan bir romanda denildiği gibi, biz, bu ülkenin okuryazarları, boşluğa düşen bir trapezci gibiydik. Doğu askısını bırakmış, Batı askısını da yakalayamadan aşağı düşmüştük.</p>
</body>
</html>