<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm VIII</h2>

  <p>Saat beşte iki hanım giyinmek için çekildiler; altı buçukta Elizabeth yemeğe çağrıldı. O zaman sökün eden kibar sorulara, ki aralarından Mr. Bingley'nin çok daha yakın ilgisini zevkle ayırt etti, içaçıcı bir cevap veremedi. Jane'de düzelme yoktu. Kızkardeşler bunu duyunca ne kadar üzüldüklerini, kötü üşütmenin ne kadar sarsıcı olduğunu ve hasta olmaktan bizzat ne kadar nefret ettiklerini birkaç kez tekrarladılar, sonra meseleyi unuttular: gözlerinin önünde olmadığı zaman Jane'e kayıtsız kalmaları Elizabeth'in onlarla ilgili ilk hoşnutsuzluğunu yeniden hissetmesine yol açtı.</p>

  <p>Erkek kardeşleri ise grubun herhangi bir sıcaklıkla düşünebildiği tek üyesiydi. Jane için duyduğu endişe apaçıktı, kendisine gösterdiği ilgi sevindiriciydi ve bunlar kendisini başkalarının gördüğüne inandığı gibi davetsiz misafir hissetmesini önledi. Ondan başka kimse ona pek oralı olmadı. Miss. Bingley kendini Mr. Darcy'ye kaptırmıştı, kızkardeşi de öyle; Elizabeth'in yanında oturan Mr. Hurst'e gelince, o da tembel bir adamdı, sadece yemek, içmek ve kâğıt oynamak için yaşıyordu; Elizabeth'in sade bir yemeği Fransız usulü türlüye tercih ettiğini öğrenince bir daha ona bir şey söylemedi.</p>

  <p>Yemek bitince doğruca Jane'in yanına döndü, ve odadan çıkar çıkmaz Miss. Bingley arkasından atıp tutmaya başladı. Davranışlarının cidden çok kötü, gurur ve kabalık karışımı olduğunu, sohbetinin çekilmez, üslupsuz, zevksiz, cazibesiz olduğunu söyledi. Mrs. Hurst de aynı fikirdeydi ve hemen ekledi-</p>

  <p>"Kısaca kızın hanesine yazacak hiçbir şeyi yok, müthiş bir yürüyüşçü olmasını saymazsak. Bu sabahki halini hiç unutmayacağım. O ne yabanilikti öyle."</p>

  <p>"Aynen öyle, Louisa. Kendimi zor tuttum. Gelmek de nesi canım! Dağ bayır koşturmak da ne demek oluyor kardeşi üşüttü diye? Hele saçı, ne dağınık, ne kabarık!"</p>

  <p>"Ya, hele eteği; umarım eteğini görmüşündür, kesin bir karış çamur içinde; bir de elbisesini sarkıtmış aklı sıra çamuru örtsün diye."</p>

  <p>"Çizdiğin resim doğru olabilir, Louisa," dedi Bingley; "ama bunlar gözümden kaçmış. Bu sabah odaya girdiği zaman Miss. Elizabeth Bennet gayet güzel görünüyordu. Kirli eteğine hiç dikkat etmemişim."</p>

  <p>"Ama siz görmüşsünüzdür, Darcy, eminim," dedi Miss. Bingley; "kendi kızkardeşinizi böyle seyirlik halde görmek hoşunuza gitmezdi herhalde."</p>

  <p>"Elbette gitmezdi."</p>

  <p>"Sen üç mil, dört mil, beş mil, artık kaç milse, yürü, bileğine kadar çamura bat, hem de tek başına, bir başına! Bununla ne demek istiyor olabilir? Bana göre düşük türden bir başına buyrukluk, en alasından bir köylü görgüsüzlüğü."</p>

  <p>"Kızkardeşine olan sevgisini gösteriyor; gayet hoş bir şey," dedi Bingley.</p>

  <p>"Korkarım, Mr. Darcy," diye gözlemledi Miss. Bingley, yarı fısıltıyla, "bu macera onun güzel gözlerine olan hayranlığınızı değiştirdi."</p>

  <p>"Hiç de değil," diye cevapladı Darcy; "gözleri yürümekten pırıl pırıl olmuştu." Bu konuşmayı kısa bir sessizlik takip etti, ve Mrs. Hurst yine başladı–</p>

  <p>"Jane Bennet'a büyük saygım var, gerçekten çok tatlı bir kız; iyi bir yere gelin gitmesini bütün kalbimle temenni ederim. Ama öyle bir anne babayla, öyle düşük akrabalarla, korkarım pek şansı yok."</p>

  <p>"Herhalde duydunuz, enişteleri Meryton'da avukatmış."</p>

  <p>"Evet, bir de dayıları var, Cheapside yakınında bir yerde yaşıyormuş."</p>

  <p>"Bu muazzam," diye ekledi kızkardeşi; birlikte kahkahayla güldüler.</p>

  <p>"Tüm Cheapside'ı dolduracak kadar dayıları olsaydı," diye haykırdı Bingley, "bu onların cazibesini zerrece azaltmazdı."</p>

  <p>"Ama kayda değer erkeklerle evlenme şanslarını epey azaltır," diye cevapladı Darcy.</p>

  <p>Bu söze Bingley cevap vermedi; ama kızkardeşleri yürekten onay verdiler ve sevgili arkadaşlarının kaba saba akrabalarıyla eğlenerek şamatalarına bir süre daha devam ettiler.</p>

  <p>Yine de birazdan sevecenlikleri tuttu ve yemek salonundan çıkınca onun odasına gittiler, kahveye çağrılıncaya kadar yanında oturdular. Hâlâ çok hastaydı; Elizabeth akşam geç saate, uyuduğunu görüp rahatlayıncaya kadar yanından ayrılmadı; aşağıya inmek içinden gelmese de inmesi yerinde olacaktı. Oturma odasına girince tüm ekibi loo<a href="../Text/Section0069.xhtml#Footnote0001" id="Feedback0001"><sup>[1]</sup></a> oynarken buldu ve hemen onlara katılmaya davet edildi; ama yüksek paralarla oynadıklarından kuşkulanınca daveti geri çevirdi ve ablasını bahane edip kitap okuyarak oyalanacağını, aşağıda az kalabileceğini söyledi. Mr. Hurst şaşkınlıkla ona baktı.</p>

  <p>"Okumayı kumara tercih mi ediyorsunuz?" dedi; "çok tuhaf."</p>

  <p>"Miss. Eliza Bennet," dedi Miss. Bingley, "kumarı küçümser. Kendisi büyük bir okuyucu, başka bir şeyden zevk almıyor."</p>

  <p>"Ne böyle övülmeyi ne de böyle kınanmayı hak ediyorum," diye haykırdı Elizabeth; "büyük bir okuyucu değilim, birçok şeyden de zevk alırım."</p>

  <p>"Ablanıza bakmaktan eminim zevk alıyorsunuz," dedi Bingley; "umarım yakında iyileştiğini görünce daha da zevk alacaksınız."</p>

  <p>Elizabeth ona yürekten teşekkür etti, sonra üzerinde birkaç kitap duran bir masaya gitti. Bingley hemen ona başka kitaplar da getirmeyi teklif etti –kütüphanesinde ne varsa.</p>

  <p>"Keşke sizin faydalanmanız, benim de iyiliğim için koleksiyonum daha geniş olsaydı; ama ben aylak bir adamım, çok kitabım olmadığı halde okuduğumdan daha fazla kitabım var."</p>

  <p>Elizabeth odada olanlarla rahatlıkla yetinebileceğini söyledi.</p>

  <p>"Şaşırdım," dedi Miss. Bingley, "babam bu kadar az kitap bırakmış olsun. Sizin Pemberley'de ne güzel bir kütüphaneniz var, Mr. Darcy!"</p>

  <p>"İyi olmak zorunda," diye cevap verdi Mr. Darcy; "birçok kuşağın eseri."</p>

  <p>"Ama kendiniz de çok şey eklediniz; her zaman kitap alıyorsunuz."</p>

  <p>"Böyle bir zamanda aile kitaplığını ihmal etmeyi anlayamıyorum."</p>

  <p>"İhmal mi! O soylu yerin güzelliğine güzellik ekleyecek hiçbir şeyi ihmal etmezsiniz bence. Charles, kendi evini yaptırınca dilerim Pemberley'nin yarısı kadar muhteşem olur."</p>

  <p>"Dilerim olur."</p>

  <p>"Ama gerçekten arazini o bölgeden almanı tavsiye ederim, Pemberley de modelin olsun. İngiltere'de Derbyshire'den daha hoş bir yer yok."</p>

  <p>"Seve seve; Darcy satarsa Pemberley'yi alırım."</p>

  <p>"İhtimallerden bahsediyorum, Charles."</p>

  <p>"İnan bana, Caroline, Pemberley'ye satın alarak sahip olmak taklit ederek sahip olmaktan daha mümkün diye düşünüyorum."</p>

  <p>Konuşulanlar öyle ilgisini çekti ki Elizabeth kitaba kendini veremedi; az sonra kitabı tümden bırakıp oyunu izlemek için masaya yanaştı ve kendini Mr. Bingley'yle büyük kızkardeşinin arasına yerleştirdi.</p>

  <p>"Miss. Darcy bahardan beri boy attı mı?" dedi Miss. Bingley; "boyu benim kadar olur mu?"</p>

  <p>"Olacak galiba. Şimdi Miss. Elizabeth Bennet'ın boyunda, ya da belki az daha uzun."</p>

  <p>"Onu tekrar görmeyi ne kadar isterim! Beni o kadar mutlu eden kimseye rastlamadım. Öyle bir yüz, öyle bir zerafet! Yaşına göre son derece hünerli üstelik! Piyano çalışı olağanüstü."</p>

  <p>"Genç hanımlar o kadar hünerli olacak sabrı nasıl buluyorlar anlamıyorum, hem de hepsi," dedi Bingley.</p>

  <p>"Bütün genç hanımlar hünerlidir! Sevgili Charles, ne demek istiyorsun?"</p>

  <p>"Evet, hepsi, galiba. Resim yapıyorlar, gergef işliyorlar, çanta örüyorlar. Bütün bunları yapamayan hemen hiç kimseye rastlamadım; önce ne kadar hünerli olduğu söylenmeden hiçbir genç hanımdan bahsedildiğini duymadığıma eminim."</p>

  <p>"Saydığın hünerlerin yaygın olduğu," dedi Darcy, "çok doğru. Bu kelimeyi dikiş nakış dışında haketmeyen kadınlar için de kullanıyorlar. Ama genel olarak hanımlarla ilgili değerlendirmeni kabul etmekten çok uzağım. Tüm tanıdıklarım içinde gerçekten hünerli olan yarım düzineden fazla hanım tanımış olmakla övünemem."</p>

  <p>"Ben de öyle, eminim," dedi Miss. Bingley.</p>

  <p>"O halde," diye gözlemledi Elizabeth, "hünerli kadın fikriniz çok kapsamlı olmalı."</p>

  <p>"Evet, çok kapsamlı gerçekten."</p>

  <p>"Ah! Elbette," diye haykırdı sadık destekçisi, "normalde karşılaşılan şeyleri fersah fersah aşmamış hiç kimse gerçekten hünerli sayılamaz. Bir kadın müziği, şarkı söylemeyi, resim yapmayı ve modern dilleri iyi bilmeli ki o kelimeyi hak etsin; üstelik, yürüyüş şeklinde, havasında, sesinin tonunda, konuşmasında, ifadelerinde belli bir şey olmalı, yoksa o kelime eğreti durur."</p>

  <p>"Bütün bunlara sahip olmalı," diye ekledi Darcy, "ve tutkulu bir okumayla bütün bunlara daha elle tutulur bir şeyi eklemeli, aklını geliştirmek."</p>

  <p>"Sadece altı tane hünerli kadın tanımış olmanıza artık şaşırmıyorum. Bir tane tanımanıza bile şaşarım."</p>

  <p>"Hemcinslerinize karşı bunun mümkün olduğundan kuşku duyacak kadar acımasız mısınız?"</p>

  <p>"Hiç böyle bir kadın görmedim. Tarif ettiğiniz gibi bir kapasite, zevk, uygulama ve zerafetin bir araya geldiğini hiç görmedim."</p>

  <p>Miss. Hurst ve Miss. Bingley ima ettiği kuşkunun haksızlığına şiddetle tepki gösterdiler; bu tarife uyan birçok kadın tanıdıklarını söyleyerek karşı çıkmaya devam ediyorlardı ki Mr. Hurst acı acı önlerindeki oyuna dikkat etmediklerinden yakınarak onları yola soktu. O anda tüm konuşma sona erdiği için Elizabeth hemen ardından odadan çıktı.</p>

  <p>"Eliza Bennet," dedi Miss. Bingley, kapı arkasından kapandığı zaman, "karşı cinsin gözüne girmek için hemcinslerini kötüleyen kadınlardan biri; galiba bu birçok erkekte işe yarıyor. Ama bence seviyesiz bir yöntem, çok bayağı."</p>

  <p>"Kuşkusuz," diye cevapladı Darcy, bu söz esasen ona söylenmişti, "hanımların bazen dikkat çekmek için kullandıkları tüm yöntemlerde bayağılık vardır. Kurnazlığa yakın her şey basitliktir."</p>

  <p>Miss. Bingley bu sözden konuya devam edecek kadar tatmin olmadı.</p>

  <p>Elizabeth sadece ablasının kötüleştiğini, yanından ayrılamadığını söylemek için yanlarına döndü. Bingley Mr. Jones'un hemen çağrılması için ısrar etti; taşra bilgisinin işe yaramayacağını düşünen kızkardeşleri en önde gelen doktorlardan birinin çağrılması için şehre haber gönderilmesini önerdiler. Elizabeth bu fikre oralı olmadı; ama Bingley'nin teklifini geri çevirmek istemedi; Miss. Bennet'da görülür bir düzelme olmazsa sabah erkenden Mr. Jones'u çağırmaya karar verildi. Bingley gayet rahatsızdı; kızkardeşleri de perişan olduklarını söylediler. Ama kederlerini yemekten sonra düetlerle hafiflettiler; Bingley ise içini rahatlatmanın tek çaresini kâhyaya hasta hanım ve kardeşine mümkün olan her türlü ihtimamın gösterilmesi talimatı vermekte buldu.</p>
</body>
</html>
