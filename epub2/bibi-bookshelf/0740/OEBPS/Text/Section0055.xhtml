<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm VI</h2>

  <p>Ertesi sabah hepsi Mr. Bennet'tan mektup almayı umuyordu; posta geldi, ama ondan tek bir satır bile getirmedi. Ailesi normal durumlarda ihmalkâr ve tembel bir mektup yazarı olduğunu biliyordu, ama öyle bir zamanda biraz gayret edeceğini umuyorlardı. Gönderecek iyi haberleri olmadığı sonucuna vardılar, ama bundan bile emin olmayı tercih ederlerdi. Mr. Gardiner yola çıkmadan önce sadece mektupları beklemişti.</p>

  <p>O gidince hiç olmazsa olan biten hakkında düzenli haber alacaklarını biliyorlardı; dayıları, ayrılırken, Mr. Bennet'ı bir an önce Longbourn'a dönmeye ikna edeceğine söz vererek, bunu kocasının düelloda ölmemesini sağlamanın tek yolu olarak gören kızkardeşini epeyce rahatlattı.</p>

  <p>Mrs. Gardiner varlığı yeğenlerine faydalı olabilir diye düşündüğü için çocuklarla birlikte birkaç gün daha Hertfordshire'de kalacaktı. Mrs. Bennet'a göz kulak olurlarken yeğenlerinin yükünü paylaştı, serbest saatlerinde de onları oldukça rahatlattı. Teyzeleri de sık sık ziyaretlerine geldi; dediğine göre hep onları neşelendirmek, yüreklendirmek amacıyla geliyordu ama her seferinde Wickham'ın hovardalığı ya da haylazlığıyla ilgili birkaç taze havadis getirmeden gelmiyor, onları bulduğundan daha moralsiz bırakmadan da gitmiyordu.</p>

  <p>Bütün Meryton adamı karalamak için çırpınıyor gibiydi, o ki daha üç ay önce melek yerine konuyordu. Kasabadaki her esnafa borç taktığı söyleniyordu ve baştan çıkarma ünvanıyla onurlandırılan teşebbüsleri her esnafın ailesine uzanmıştı. Herkes dünyadaki en adi adam olduğunu söylüyordu ve herkes zaten tipine hiç itimat etmemiş olduklarını farketmeye başlamıştı. Elizabeth söylenenlerin yarısından fazlasına inanmadıysa da kızkardeşinin mahvolduğu kanaatini daha da güçlendirecek kadar inandı; bunların daha da azına inanan Jane bile neredeyse ümitsiz düştü, bilhassa İskoçya'ya gitmiş olsalar, ki daha önce bundan hiç büsbütün umudunu kesmemişti, onlardan her halde haber almış olmaları gereken zaman geldiği için.</p>

  <p>Mr. Gardiner Longbourn'dan Pazar günü ayrıldı; Salı günü karısı ondan mektup aldı; gelir gelmez eniştesini bulduğunu ve onu Gracechurch street'e gelmeye ikna ettiğini söylüyordu. Mr. Bennet onun varışından önce Epsom'a ve Clapham'a gitmiş ama tatmin edici bir bilgi edinememişti; şimdi kentin belli başlı otellerini aramaya kararlıydı, çünkü Mr. Bennet Londra'ya gelince daire tutmadan önce otele inmiş olabileceklerini düşünüyordu. Mr. Gardiner kendi adına bu girişimden başarı beklemiyordu, ama eniştesi istekli olduğu için ona yardım etmek niyetindeydi. Mr. Bennet'ın halihazırda Londra'dan ayrılmaya eğimli görünmediğini de ekliyor ve çok yakında tekrar yazmaya söz veriyordu. Mektuba bir de not düşülmüştü.</p>

  <p>"Albay Forster'a yazıp mümkünse alaydaki arkadaşlarından Wickham'ın şehrin neresinde saklandığını bilebilecek akrabaları ya da yakınları olup olmadığını öğrenmesini istedim. Başvurulabilecek, bu yönde bir ipucu alınabilecek böyle birileri varsa çok faydalı olabilir. Halen bize yol gösterecek hiçbir şey yok. Albay Forster bu konuda bizi tatmin etmek için elinden geleni yapacaktır, sanırım. Ama, düşünüyorum da, hayatta hangi akrabalarının olduğunu belki Lizzy bize herkesten daha iyi söyleyebilir."</p>

  <p>Elizabeth onun bilgisine hangi gerekçeyle başvurulduğunu anlayınca şaşırmadı; ama iltifatın hakettiği bilgiyi vermek elinde değildi.</p>

  <p>Her ikisi de yıllar önce ölmüş babasıyla annesi dışında herhangi bir akrabası olduğunu duymamıştı. Bununla beraber, --------shire alayındaki bazı arkadaşlarının daha fazla bilgi vermesi mümkündü; bir şey çıkacağını ummuyordu, ama yine de gelecek cevabı merak ediyordu.</p>

  <p>Her gün Longbourn'da şimdi bir endişe günüydü; ama her günün en endişeli kısmı postanın beklendiği zamandı. Mektupların gelişi her sabahki sabırsızlığın ilk büyük nesnesiydi. İyi kötü ne varsa mektuplar yoluyla anlatılıyordu ve takip eden her günün önemli haberler getirmesi bekleniyordu.</p>

  <p>Ne var ki Mr. Gardiner'dan tekrar haber almalarına kalmadan farklı bir taraftan, Mr. Collins'ten babalarına mektup geldi; Jane yokluğunda ona gelen her şeyi açma talimatı aldığı için mektubu okudu; mektuplarının her zaman ne tuhaflıklar içerdiğini bilen Elizabeth de ablasının omzunun üstünden mektubu okudu. Şöyle diyordu:</p>

  <blockquote style="margin: 20px 0 20px 40px; border: none; padding: 0px;">
    <p>"Sayın Beyefendi,</p>

    <p>İlişkimiz ve hayattaki mevkim gereği, şu sıra muzdarip olduğunuz elim hadise sebebiyle şahsınızı teselli etmeyi vazife addediyorum; hadiseden Hertfordshire'den dün gelen bir mektup sayesinde haberdar olduk. Emin olun ki, sayın beyefendi, Mrs. Collins ve bendeniz sizin ve sayın ailenizin bu müşkülat içindeki acınızı samimiyetle paylaşıyoruz; acınız iç paralayıcı olmalı, zamanın silemeyeceği bir sebepten kaynaklandığı için. Böyle şiddetli bir talihsizliği hafifletebilecek ya da bir babanın aklına başka her şeyden daha fena dert olacak böyle bir durum karşısında sizi rahatlatabilecek her şeyi yapmaya hazırım. Kızınızın ölümü bunun yanında hiç kalırdı. Üstelik şu bakımdan daha da üzücü ki, sevgili Charlotte'umun anlattığına göre, kızınızdaki bu davranış serbestliği hatalı derecede şımartılmaktan olmuş; ama aynı zamanda, şahsınızı ve Mrs. Bennet'ı teselli babında, kendi yaradılışının da tabiatiyle kötü olması gerektiğini düşünüyorum, aksi takdirde böyle genç yaşta böyle ağır bir ahlaksızlık suçu işleyemezdi. Öyle ya da böyle, durumunuz içler acısı, ki bu görüşüme sadece Mrs. Collins değil aynı zamanda kendilerine meseleyi anlatmış bulunduğum Lady Catherine'le kızı da katılıyor. Şu bakımdan da benimle aynı fikirdeler, bir kızın attığı yanlış bir adım tüm ötekilerin de kısmetlerine kötü etki edecektir, çünkü, Lady Catherine'in bizzat tenezzül edip söylediği gibi, kim böyle bir aileyle akraba olmak ister ki. Bu tespit de beni geçen Kasım ayında olan belli bir olay konusunda artan bir memnuniyetle düşünmeye itiyor, çünkü aksi olsa, bütün üzüntünüze ve utancınıza iştirak etmek zorunda kalacaktım. O halde size şöyle bir tavsiyede bulunayım sayın beyefendi, kendinizi mümkün mertebe teselli etmek için değersiz çocuğunuzu ilelebet silin gitsin, bırakın hain ahlaksızlığıyla ne ektiyse onu biçsin.</p>

    <p>Saygılarımla, vs vs."</p>
  </blockquote>

  <p>Mr. Gardiner bir daha yazmadı, ta ki Albay Forster'dan cevap alana kadar; o zaman da vereceği haberler hoş değildi. Wickham'ın bilinen, ilişkisini sürdürdüğü hiçbir akrabası yoktu; yaşayan herhangi bir yakını olmadığı da kesindi. Birçok eski tanıdığı vardı, ama orduya yazıldığından beri onlardan kimseyle arkadaşlık etmişe benzemiyordu. Dolayısıyla işaret edilebilecek, onunla ilgili haber verebilecek hiç kimse yoktu. Hem, Lydia'nın akrabaları tarafından bulunma korkusuna ek olarak, mali durumunun sefilliği yüzünden gizlilik için güçlü sebepleri vardı, çünkü arkasında ciddi miktarda kumar borcu bıraktığı henüz ortaya çıkmıştı. Albay Forster Brighton'daki borçlarını temizlemek için bin pounddan fazla para gerekeceğini tahmin ediyordu. Şehirde de çokça borcu vardı, ama şeref borçları daha korkutucuydu. Mr. Gardiner bu ayrıntıları Longbourn ailesinden saklamaya çalışmadı; Jane bunları dehşetle öğrendi. "Kumarbaz!" diye haykırdı. "Bu da yeni çıktı. Hiç bilmiyordum."</p>

  <p>Mr. Gardiner mektubuna babalarını ertesi gün, yani Cumartesi günü, evde görmeyi umabileceklerini ekliyordu. Çabalarının başarısızlığa uğramasıyla morali bozulan adamcağız kayınbiraderinin ailesine dönmesi ve gelişmelere göre arayışlarını sürdürmek için yapılabilecek şeyleri ona bırakması telkinine boyun eğmişti. Mrs. Bennet'a bu söylendiği zaman çocuklarının beklediği kadar memnun olmuş görünmedi, hele de ölüp kalacak diye duyduğu endişe düşünüldüğünde.</p>

  <p>"Ne, eve mi geliyor, hem de Lydiasız!" diye haykırdı. "Onları bulmadan Londra'dan ayrılamaz. O gelirse kim dövüşecek Wickham'la, kim onu nikâha mecbur edecek?"</p>

  <p>Mrs. Gardiner da eve gitme isteği duymaya başlayınca, Mr. Bennet gelirken onun çocuklarla birlikte Londra'ya gitmesine karar verildi. Bunun üzerine araba onları buluşma noktasına kadar götürüp sahibini de Longbourn'a getirdi.</p>

  <p>Mrs. Gardiner Elizabeth'le Derbyshire'li arkadaşı hakkında kafası hâlâ eskisi kadar karışık olarak gitti. Adı yeğenleri tarafından önlerinde hiç gönüllü olarak anılmamıştı; Mrs. Gardiner'da uyanan yarı beklenti arkalarından mektup yazacağı şeklindeydi ama olmadı. Elizabeth geldiğinden beri Pemberley'den gelmiş olabilecek bir mektup almadı.</p>

  <p>Ailenin şimdiki mutsuz hali Elizabeth'in moral bozukluğu için başka mazeretler aramayı gereksiz kılıyordu; dolayısıyla, o meseleden net bir şey çıkarılamazdı, ne var ki o zamana kadar kendi duygularını gayet iyi anlamış olan Elizabeth Darcy'yi tanımamış olsa Lydia'nın rezaletinin yol açtığı acıya daha iyi katlanabileceğinin farkındaydı. Sabahlara kadar uykusuz kalmasını önlerdi, diye düşündü.</p>

  <p>Mr. Bennet geldiğinde her zamanki filozofça soğukkanlılığı üstündeydi. Her zamanki alışkanlığıyla az konuştu; onu oralara götüren işten hiç bahsetmedi, kızlarının bunu konuşacak cesareti bulmaları da biraz zaman aldı.</p>

  <p>Sonunda öğleden sonra çay için onlara katıldı ve ancak o zaman Elizabeth meseleye giriş yapmayı göze alabildi; sonra, neler çekmiş olması gerektiği konusundaki üzüntülerini ifade etmesi üzerine şöyle dedi, "Bundan bahsetme. Ben çekmeyeceğim de kim çekecek? Benim yüzümden oldu, cezasını çekmem gerek."</p>

  <p>"Kendinize karşı bu kadar acımasız olmamalısınız," diye cevapladı Elizabeth.</p>

  <p>"Beni elbette böyle bir hataya karşı uyarabilirsin. İnsan tabiatı hata yapmaya öyle yatkın ki! Hayır, Lizzy, bırak hayatımda bir kez olsun ne kadar suçlu olduğumu hissedeyim. Bu duyguya yenik düşmekten korkmuyorum. Yakında geçecektir."</p>

  <p>"Londra'da olduklarını mı düşünüyorsunuz?"</p>

  <p>"Evet; başka nerede o kadar iyi saklanabilirler ki?"</p>

  <p>"Lydia da Londra'ya gitmek ister dururdu," diye ekledi Kitty.</p>

  <p>"Mutludur o zaman," dedi babası kuru bir sesle; "herhalde biraz kalır orada."</p>

  <p>Sonra, kısa bir sessizliğin ardından devam etti, "Lizzy, bana geçen Mayıs ayında verdiğin tavsiyede haklı çıktığın için sana kızgın değilim; meseleyi düşününce, ne kadar akıllı olduğun görülüyor."</p>

  <p>Miss. Bennet annesinin çayını almaya gelince konuşmaları kesildi.</p>

  <p>"Bu numaralar," diye haykırdı Mr. Bennet, "insana iyi geliyor; felakete incelik katıyor! Yarın ben de böyle yaparım; kütüphanemde oturur, geceliğimle pudra önlüğümü giyer, vargücümle sızlanır dururum –ya da iyisi mi, Kitty kaçana kadar erteleyeyim."</p>

  <p>"Ben kaçmayacağım, baba," dedi Kitty, sıkıntıyla; "ben Brighton'a gidersem Lydia'dan daha düzgün davranırım."</p>

  <p>"Sen Brighton'a gitsen! –Elli pound verseler seni güvenip East Bourne'a kadar bile göndermem! Hayır, Kitty, sonunda tedbirli olmayı öğrendim, sen de bunun etkilerini hissedeceksin. Bir daha evime hiçbir subay giremez, hatta köyden de geçemez. Balolar kesinlikle yasaklanacak; yanında ablalarından biri olmadan asla olmaz. Her günün on dakikasını akıllı uslu geçirdiğini kanıtlamadan kapı dışarı çıkamazsın."</p>

  <p>Bütün bu tehditleri ciddiye alan Kitty ağlamaya başladı.</p>

  <p>"Hadi hadi," dedi Mr. Bennet, "canını sıkma. Önümüzdeki on yıl boyunca uslu durursan o zaman seni resmi geçit törenine götürürüm."</p>
</body>
</html>
