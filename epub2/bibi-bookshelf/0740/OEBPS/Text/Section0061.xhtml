<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XII</h2>

  <p>Konuklar gider gitmez Elizabeth moralini düzeltmek için dışarı çıktı, ya da başka bir deyişle moralini daha da bozacak konular üzerinde kesintisiz düşünebilmek için. Mr. Darcy'nin davranışı onu üzmüş, sıkmıştı.</p>

  <p>"Sadece sessiz, ciddi, kayıtsız olmak için geldiyse," dedi, "niye geldi?"</p>

  <p>Buna hoşuna gidecek bir cevap veremedi.</p>

  <p>"Şehirdeyken dayıma, yengeme karşı hâlâ kibar, sıcak davranmış, peki bana karşı niye öyle değil? Benden korkuyorsa neden buraya geldi? Beni umursamıyorsa neden susup oturdu? Ne bunaltıcı bir adam! Artık onu düşünmeyeceğim."</p>

  <p>Ablasının gelişiyle kararına kısa bir süre elinden olmadan uydu; Jane misafirler konusunda Elizabeth'ten daha memnun olduğunu gösteren neşeli bir tavırla ona katıldı.</p>

  <p>"Bu ilk karşılaşmayı atlattım ya," dedi, "artık kendimi gayet rahat hissediyorum. Kendi gücümü biliyorum; onun gelişi bir daha beni rahatsız etmez. Salı günü yemeğe geleceğine seviniyorum. Herkes görecek, her ikimiz de sıradan, kayıtsız arkadaşlar olarak öylesine bir araya geliyoruz."</p>

  <p>"Evet, gayet kayıtsız," dedi Elizabeth, gülerek. "Ah Jane, dikkat et."</p>

  <p>"Lizzyciğim, o kadar zayıf olduğumu düşünemezsin, benim için tehlike geçti."</p>

  <p>"Bence asıl şimdi tehlikedesin, onu yine kendine âşık ediyorsun."</p>

  <p style="text-align: center;">* * *</p>

  <p>Beyleri Salı gününe kadar bir daha görmediler; bu arada Mrs. Bennet yeniden, Bingley'nin yarım saatlik ziyaret sırasındaki neşesi ve ayrımsız kibarlığıyla canlandırdığı bütün o mutlu hayallere kaptırdı kendini.</p>

  <p>Salı günü Longbourn'da geniş bir topluluk bir araya geldi; en merakla beklenen iki kişi sporcu titizliklerine duyulan güveni boşa çıkarmadan tam vaktinde geldiler. Yemek salonuna geçtikleri zaman Elizabeth heyecanla Bingley'nin eski partilerinde ona ait olan yere, ablasının yanına oturup oturmayacağını izledi. Aynı düşünceye kapılan akıllı annesi kendini tuttu da onu yanına davet etmeye kalkışmadı. Bingley odaya girince duraksar gibi oldu; ama Jane etrafa bakınıp gülümseyiverdi: karar verildi. Bingley Jane'in yanına yerleşti.</p>

  <p>Elizabeth zafer duygusu içinde Bingley'nin arkadaşına baktı. Darcy bu durumu soylu bir kayıtsızlıkla karşıladı; Elizabeth Bingley'nin mutlu olma izni aldığını düşünecekti ama onun gözlerinin de aynı şekilde Darcy'ye doğru döndüğünü gördü, yarı-şaka bir korku ifadesiyle.</p>

  <p>Yemek boyunca Bingley'nin ablasına olan davranışı öyle hayranlık doluydu ki Elizabeth, eskisinden daha tedbirli olduğu halde, Bingley tümüyle kendi haline bırakılırsa Jane'in mutluluğunun, ve onun mutluluğunun da, hızla sağlama bağlanacağını hissetti. Sonuçtan emin olmaya cesaret edemediyse de Bingley'nin davranışlarını gözlemlemekten zevk aldı. Bu da keyfini biraz olsun yerine getirdi; çünkü hiç neşesi yoktu. Mr. Darcy masanın onları ayırabileceği kadar uzağındaydı. Annesinin yanındaydı. Elizabeth böyle bir konumun ikisinin de hiç hoşuna gitmeyeceğini, hatta ikisine de rahat davranma fırsatı vermeyeceğini biliyordu. Konuşmalarını duyacak kadar yakın değildi, ama nadiren konuştuklarını, konuştukları zaman da tavırlarının nasıl resmi ve soğuk olduğunu görebiliyordu. Annesinin nankörlüğü ona karşı borçlu oldukları duygusunu Elizabeth için daha da acı verici yapıyordu ve bazen, ona iyiliğini ailedeki herkes bilmiyor ve takdir etmiyor değil deme fırsatına sahip olmak için her şeyi yapardı gibi geliyordu.</p>

  <p>Akşamın onlara bir araya gelme fırsatı vereceği, bütün ziyaretin, girişteki ağırbaşlı selamlaşmadan öte sohbet imkânı vermeden bitmeyeceği umudunu taşıyordu. Tedirgin ve rahatsızdı; beyler gelmeden önce oturma odasında geçen süre neredeyse kabalaşmasına yol açan bir sıkıcılık ve donukluktaydı. Girişlerini akşamla ilgili tüm mutluluk şansının dönüm noktası olarak dört gözle bekledi.</p>

  <p>"O zaman da yanıma gelmezse," dedi, "ondan ilelebet vazgeçeceğim."</p>

  <p>Beyler geldiler; Elizabeth Darcy'nin umutlarına cevap verecekmiş gibi baktığını sandı; ama nerede! hanımlar Miss. Bennet'ın çay yapmakta, Elizabeth'in de kahve servisi yapmakta olduğu masanın etrafında öyle yakın saf tutarak toplanmışlardı ki Elizabeth'in etrafında bir sandalyenin girebileceği bir boşluk bile yoktu. Üstelik, beyler yaklaşırken, kızlardan biri daha da yanına sokulup kulağına fısıldadı,</p>

  <p>"Erkekler aramıza girip bizi ayıramaz; kararlıyım. Hiçbirini istemiyoruz, değil mi?"</p>

  <p>Darcy odanın başka bir köşesine yürümüştü. Elizabeth gözleriyle onu takip etti, konuştuğu herkesi kıskandı, herkese kahve ikram edecek sabrı zor buldu ve sonra kendine çok kızdı o kadar aptal olduğu için!</p>

  <p>"Bir kez reddedilmiş bir erkek! Nasıl aşkını tekrarlamasını bekleyecek kadar aptal olabilirim? Aynı kadına ikinci kez teklifte bulunmak gibi bir zayıflığa karşı koymayacak tek bir erkek var mıdır? Onların duygularını bu kadar incitecek başka bir gurursuzluk olmaz!"</p>

  <p>Yine de, boş kahve fincanını kendisinin getirmesiyle biraz yüzü güldü ve konuşma fırsatını hemen değerlendirdi:</p>

  <p>"Kızkardeşiniz hâlâ Pemberley'de mi?"</p>

  <p>"Evet; Christmas'a kadar orada kalacak"</p>

  <p>"Yapayalnız mı? Bütün arkadaşları gittiler mi?"</p>

  <p>"Mrs. Annesley yanında. Ötekiler Scarborough'ya gittiler, üç haftalığına."</p>

  <p>Söyleyecek başka bir şey aklına gelmedi; ama Darcy onunla sohbet etmek isteseydi daha başarılı olabilirdi. Bununla beraber, birkaç dakika sessizce yanında durdu ve sonunda, genç hanımın Elizabeth'in kulağına bir şeyler fısıldaması üzerine yürüyüp gitti.</p>

  <p>Çay boşları kaldırıldığı ve oyun masaları yerleştirildiği zaman bütün hanımlar kalktılar; Elizabeth o zaman hemen yanına geleceğini bekliyordu ki annesinin whist oyuncuları için çıktığı ava kurban gittiğini ve birkaç dakika sonra grubun geri kalanıyla birlikte masaya oturduğunu görünce bütün umutları yıkıldı. Şimdi bütün mutluluk umudunu kaybetmişti. Akşam boyu farklı masalara hapsedilmişlerdi ve o da oyunda onun kadar başarısız olsun ister gibi, gözlerinin sık sık ondan yana dönmesi dışında umut edebileceği hiçbir şey kalmadı.</p>

  <p>Mrs. Bennet Netherfield'li iki beyi gece yemeğine alıkoymayı planlamıştı; ama şanssızlık bu ya, arabaları diğerlerinden daha önce emredilmişti; bu yüzden onları tutma fırsatı bulamadı.</p>

  <p>"Valla, kızlar," dedi kendi başlarına kalır kalmaz. "Bugüne ne diyorsunuz? Bence her şey fevkalade iyi gitti. Sofra pek güzel donanmıştı. Geyik eti tam kıvamında pişmişti –herkes böyle besili but görmedik dedi. Çorba geçen hafta Lucaslar'da yediğimizden elli kat iyiydi; Mr. Darcy bile keklikler harika olmuş dedi, o ki herhalde iki üç Fransız aşçısı vardır yani. Ah Janeciğim, seni hiç bu kadar güzel görmemiştim. Mrs. Long da öyle dedi, çünkü sordum nasıl görünüyor diye. Ayrıca bir de ne dedi dersin? 'Ah Mrs. Bennet, nihayet onu Netherfield'de göreceğiz.' Gerçekten dedi. Bence Mrs. Long dünyanın en iyi bir insanı –yeğenleri de çok terbiyeli kızlar, gerçi hiç güzel değiller ama, onları pek seviyorum."</p>

  <p>Kısaca, Mrs. Bennet alabildiğine keyifliydi; Bingley'nin Jane'e davranışlarını sonunda onu elde edeceğine ikna olacak kadar görmüştü; ailesinin mutluluğuna ilişkin beklentileri, hele de neşesi yerindeyken, öyle akıl ötesi oluyordu ki ertesi gün Bingley'nin evlenme teklif etmeye gelmediğini görünce büyük hayal kırıklığına uğradı.</p>

  <p>"Gayet başarılı bir gün oldu," dedi Miss. Bennet Elizabeth'e. "Konuklar iyi seçilmişti, herkes herkese uygundu. Umarım yine sık sık toplanırız."</p>

  <p>Elizabeth gülümsedi.</p>

  <p>"Lizzy, böyle yapmamalısın. Benden şüphelenmemelisin. Canımı sıkıyor. Bingley'yle akıllı uslu bir delikanlıyla sohbet eder gibi, bunun ötesinde bir şey hayal etmeden sohbet etmeyi öğrendim artık, emin ol. Şimdiki davranışlarından o kadar memnunum ki, hiçbir zaman sevgimi kazanma çabası içinde olmadı. Sadece şu var, başka herkesten daha tatlı bir üsluba, daha güçlü bir etrafı memnun etme arzusuna sahip."</p>

  <p>"Çok zalimsin," dedi kızkardeşi, "hem gülümsememe izin vermiyorsun, hem de beni her an gülümsemeye kışkırtıyorsun."</p>

  <p>"Bazen inandırıcı olmak ne kadar zor oluyor!"</p>

  <p>"Çoğu zaman da ne kadar imkânsız oluyor!"</p>

  <p>"Ama neden beni söylediğimden daha fazlasını hissettiğime inandırmak istiyorsun?"</p>

  <p>"Bu cevabını benim de iyi bilmediğim bir soru. Akıl vermeyi hepimiz severiz, ama sadece bilmeye değmeyecek şeyleri öğretmeyi becerebiliriz. Beni affet; ama ilgisiz kalmak konusunda ısrar edeceksen, bari beni sırdaşın yapma."</p>
</body>
</html>
