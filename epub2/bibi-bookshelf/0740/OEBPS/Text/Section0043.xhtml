<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XIV</h2>

  <p>İki bey ertesi sabah Rosings'den ayrıldılar; veda selamını vermek için müştemilatın yakınında beklemekte olan Mr. Collins eve şu hoş haberlerle geldi: ikisinin de sağlığı gayet yerinde görünüyordu, Rosings'de az önce yaşanan hüzünlü sahneye rağmen keyifleri de hayli yerindeydi. Sonra Lady Catherine'le kızını teselli etmeye Rosings'e seğirtti; dönüşünde büyük bir memnuniyetle Lady Catherine'den mesaj getirdi; kendini öyle kederli hissediyormuş ki hepsini yemekte yanında görmek istiyormuş.</p>

  <p>Elizabeth Lady Catherine'e istese o vakte kadar müstakbel yeğeni olarak ona takdim edilmiş olabileceğini düşünmeden bakamıyordu; ne de, gülümsemeden, lady hazretlerinin öfkesinin nasıl olacağını düşünebiliyordu. "Ne derdi? –nasıl davranırdı?" bu sorularla kendini eğlendirdi.</p>

  <p>İlk konuları Rosings'deki grubun azalmış olmasıydı. –"İnanın, bunu alabildiğine hissediyorum," dedi Lady Catherine; "eminim kimse dostlarının kaybını benim kadar hissetmez. Ama bu genç adamlara bir başka düşkünüm; onların da bana öyle düşkün olduğunu biliyorum! –Gittiklerine nasıl da üzüldüler! Zaten hep öyledirler. Sevgili albay son ana kadar moralini gayet yüksek tuttu; ama Darcy çok üzülüyor gibi geldi, geçen seneden bile çok, sanki. Rosings'e olan bağlılığı belli ki artıyor."</p>

  <p>Mr. Collins burada bir iltifat etti, bir de bir imada bulunuverdi ve anneyle kızdan nazik bir gülümseme aldı.</p>

  <p>Lady Catherine yemekten sonra Miss. Bennet'ın keyifsiz göründüğünü söyledi, sonra hemen nedenini de söyledi; çünkü eve o kadar çabuk dönmek istemiyormuş; ve devam etti,</p>

  <p>"Ama madem öyle, siz de annenize yazın, izin isteyin biraz daha kalmak için. Mrs. Collins kalmanıza çok sevinir bence."</p>

  <p>"Lady hazretlerine nazik daveti için minnettarım," diye cevapladı Elizabeth, "ama bunu kabul etmem mümkün değil. –Gelecek Cumartesi şehirde olmalıyım."</p>

  <p>"Ama öyle olursa burada sadece altı hafta kalmış olursunuz. Ben iki ay kalmanızı bekliyordum. Siz gelmeden önce Mrs. Collins'e öyle dedim. Bu kadar çabuk gitmeniz için bir neden olamaz. Mrs. Bennet elbette size bir on beş gün daha izin verebilir."</p>

  <p>"Ama babam veremez. –Geçen hafta yazıp çabuk dönmemi söyledi."</p>

  <p>"Aman canım! Anneniz izin verebiliyorsa babanız haydi haydi verir. –Kız çocukları baba için o kadar önemli değillerdir. Bir ay daha kalırsanız birinizi Londra'ya kadar götürürüm; Haziran başında gidiyorum; Dawson büyük arabaya itiraz etmediğine göre biriniz için geniş yer olur –hatta hava serin olursa ikinizi birden götürmeye hayır demem, ne de olsa ikiniz de şişman değilsiniz."</p>

  <p>"Çok iyisiniz, Madam; ama planımıza uysak iyi olur."</p>

  <p>Lady Catherine vazgeçiyor gibiydi.</p>

  <p>"Mrs. Collins, yanlarına bir hizmetçi vermelisiniz. Bilirsiniz, aklımdan geçeni her zaman söylerim; iki genç hanımın kendi başlarına kiralık arabayla yolculuk etmesi düşüncesine dayanamam. Çok yakışıksız. Birini bul, gönder. Bu tür bir şey dünyada en hazzetmediğim şeydir. –Genç hanımların yanında her zaman refakatçisi, muhafızı olmalıdır, tabii mevkiine göre. Yeğenim Georgiana geçen yaz Ramsgate'e gittiği zaman, yanında iki uşak olmasında ısrar ettim. –Miss Darcy, Pemberley'li Mr. Darcy'yle Lady Anne'in kızı başka türlü ortaya çıkamazdı, yakışık almazdı. –Böyle şeylere son derece dikkat ederim. John'u genç hanımlarla göndermelisiniz, Mrs. Collins. İyi ki aklıma geldi de söyledim; yalnız gönderseydiniz cidden affedilmez bir şey yapmış olurdunuz."</p>

  <p>"Dayım bizim için bir hizmetçi gönderecek."</p>

  <p>"Ha, dayınız! –Uşağı var, öyle mi? –Bu tip şeyleri düşünen bir yakınınız olmasına sevindim. Atları nerede değiştireceksiniz? –Ah, Bromley tabii. –Bell hanında adımı verirseniz size iyi hizmet ederler."</p>

  <p>Lady Catherine'in seyahatleri hakkında soracak bir çok başka sorusu daha vardı ve soruların hepsini kendisi yanıtlamadığı için dikkat etmek gerekiyordu ki Elizabeth buna memnun oldu, yoksa aklı öyle meşgulken nerede olduğunu unutabilirdi. Düşünceye dalmak yalnız saatler için ayrılmalıdır; her yalnız kaldığında büyük bir rahatlama duyarak kendini düşünmeye verdi; tek başına yürüyüş yapmadığı, rahatsız edici anıların tüm keyfini çıkarmadığı tek bir gün geçmedi.</p>

  <p>Mr. Darcy'nin mektubunu bu gidişle ezberleyecekti. Her cümleyi inceledi; mektubun yazarına karşı olan duyguları sık sık değişiyordu. Yazı üslubunu hatırladığı zaman içi hâlâ öfke doluyordu; ama onu nasıl haksızca suçlayıp kınadığını düşününce öfkesi kendisine yöneliyordu; karşılık görmeyen duyguları için Mr. Darcy'ye acımaya başlıyordu. Adamın ilgisi minnettarlık uyandırıyordu, karakteri ise saygı; yine de Elizabeth onu hala kabul edemiyordu, hatta onu reddettiği için bir an bile pişmanlık duymuyordu; onu bir daha görmek bile içinden gelmiyordu. Geçmişteki kendi davranışları içinde sürekli bir sıkıntı ve pişmanlık kaynağı vardı, ailesinin üzücü hatalarında ise daha da ağır bir mutsuzluk konusu. Durumları umutsuzdu. Onlara gülerek avunan babası küçük kızlarının yabani çılgınlığını zaptetmek için çaba sarfetmezdi; doğruluktan çok uzak hareketleriyle annesi ise ortadaki bayağılığın farkında değildi. Elizabeth sık sık Jane'le elele veriyor, Catherine'le Lydia'nın dengesizliğini kontrol etmeye çalışıyorlardı; ama annelerinin saplantısıyla desteklendikleri sürece gelişme göstermeleri nasıl mümkün olabilirdi ki? İradesiz, rahatsız ve kendine tümüyle Lydia'yı örnek almış Catherine verdikleri öğütlere alınıyordu; hırslı ve umursamaz Lydia onları işitmiyordu bile. Cahil, aylak ve dikbaşlıydılar. Meryton'da subay oldukça onlarla flört edeceklerdi; Meryton Longbourn'un yürüme mesafesi içinde oldukça ilelebet oraya gideceklerdi.</p>

  <p>Bir diğer mutsuzluğu ise Jane için duyduğu endişeydi; Mr. Darcy'nin açıklaması Bingley'yle ilgili bütün eski olumlu görüşlerini canlandırarak Jane'in kaybının büyüklüğünü daha fazla hissettirmişti. Bingley'nin sevgisi gerçek çıkmıştı, davranışı suçlamalardan arınmıştı, tabii eğer arkadaşına duyduğu güvenin sorgu sual tanımaz oluşuna suç bulunmazsa. Jane'in her bakımdan öyle mükemmel, öyle tatmin edici, öyle mutluluk vaadeden bir kısmeti kendi ailesinin aptallığı ve görgüsüzlüğü yüzünden kaybetmesi nasıl da acı vericiydi!</p>

  <p>Bu düşüncelere Wickham'ın karakterinin ortaya çıkması da eklenince, daha önce nadiren kararan mutlu ruh halinin şimdi bir ölçüde neşeli görünmesini bile onun için imkânsız kıldığına kolayca inanılabilir.</p>

  <p>Ziyaretinin son haftası boyunca Rosings'deki davetler yine ilk haftadaki kadar sıktı. Son akşam da orada geçirildi; Lady hazretleri yine ince ince yolculuklarının ayrıntılarını soruşturdu, en iyi eşya toplama yöntemi konusunda talimatlar verdi ve elbiseleri tek doğru şekilde yerleştirme mecburiyeti konusunda öyle ısrar etti ki Maria eve döndükleri zaman kendini sabah yaptığı tüm işi bozup sandığını baştan yerleştirmeye mecbur hissetti.</p>

  <p>Ayrıldıkları zaman Lady Catherine büyük tenezzül buyurup onlara iyi yolculuklar diledi, seneye Hunsford'a yine gelin dedi; Miss. de Bourgh da kendini zorlayıp diz kırarak selam verdi ve her ikisine de elini uzattı.</p>
</body>
</html>
