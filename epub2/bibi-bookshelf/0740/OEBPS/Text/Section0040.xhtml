<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XI</h2>

  <p>Gittikleri zaman Elizabeth kendini Mr. Darcy'ye karşı daha da kızdırmak istercesine Kent'e geldiğinden beri Jane'in ona yazdığı tüm mektupları incelemeye girişti. Mektuplarda belli bir yakınma yoktu; geçmişteki olaylar da hatırlanmıyor, bugüne ilişkin bir ızdırap da anlatılmıyordu. Ama hepsinde, ve hepsinin hemen her satırında, onun üslubunun tipik özelliği olan ve kendisiyle barışık, herkese karşı nazik bir ruhun dinginliği içinden geldiği için o zamana kadar hemen hiç kararmamış o neşenin eksikliği vardı. Elizabeth ilk okuduğundan daha dikkatli okuyunca her cümlenin rahatsızlık duygusu taşıdığını fark etti. Mr. Darcy'nin yol açtığı kederle alçakça böbürlenmesi ona ablasının acılarını daha keskin bir biçimde hissettirdi. Mr. Darcy'nin Rosings ziyaretinin bir dahaki gün sona ereceğini düşünmek biraz olsun içini rahatlatıyordu; on beş günden az bir süre sonra kendisinin tekrar Jane'le birlikte olacağını, tüm sevgisiyle neşesinin yerine gelmesine yardım edeceğini düşünmek ise içini daha da rahatlatıyordu.</p>

  <p>Kuzeninin de onunla birlikte gideceğini hatırlamadan Darcy'nin Kent'ten ayrılacağını düşünemiyordu; ama Albay Fitzwilliam onunla ilgili hiçbir niyeti olmadığını açıkça belli etmişti ve hoş bir adam da olsa Elizabeth'in onun yüzünden mutsuz olmaya niyeti yoktu.</p>

  <p>Bu noktayı aklında hallederken, ansızın kapı ziliyle irkildi; gelenin Albay Fitzwilliam olması düşüncesi kalbini hızlandırdı; Albay Fitzwilliam akşam üstü de bir kez uğramıştı ve şimdi özel olarak onu merak ettiği için gelmiş olabilirdi. Ama bu düşünce çabuk geçti, ve kalbi farklı bir etki altına girdi: Mr. Darcy'nin odaya girdiğini şaşkınlık içinde gördü. Mr. Darcy acelesiz bir tavırla hemen sağlığını sordu, ziyaret sebebini kendini daha iyi hissettiğini duyma dileğine bağlayarak. Elizabeth ona soğuk bir kibarlıkla cevap verdi. Mr. Darcy birkaç saniye oturdu, sonra kalkıp odada yürümeye başladı. Elizabeth şaşırdı, ama tek kelime etmedi. Birkaç dakikalık bir sessizlikten sonra heyecanlı bir halde ona doğru geldi ve konuşmaya başladı,</p>

  <p>"Boşuna mücadele ettim. İşe yaramayacak. Duygularım bastırılır gibi değil. Size ne büyük bir tutkuyla hayran ve âşık olduğumu söylememe izin verin."</p>

  <p>Elizabeth'in şaşkınlığı tarif edilemezdi. Gözleri iri iri açıldı, yüzü kızardı, kuşkuya kapıldı ve sustu. Mr. Darcy bunu umut vaadi olarak değerlendirdi; hemen sonra, onun için tüm hissettiklerini, hem de uzun zamandır hissettiklerini itiraf etmeye koyuldu. Güzel konuşuyordu, ama kalbe ait duyguların yanında ifade edecek başka duygular da vardı; sevgiden bahsederken gururdan bahsettiği zamankinden daha tutkulu değildi. Elizabeth'in aşağı seviyeden oluşu, bunun küçük düşürücü oluşu, ortadaki aile engeli ve aklının buna hep nasıl karşı çıktığı konusundaki düşünceleri, yaralamakta olduğu kendi ailevi konumuna yönelik görünen ama evlilik teklifine faydalı olacağa pek benzemeyen bir sıcaklıkla anlatıldı.</p>

  <p>Elizabeth duyduğu derin soğukluğa karşın, böyle bir adamın sevgisini kazanmış olmanın keyfine kayıtsız kalamadı; niyeti bir an için bile değişmediyse de, önce çekmek üzere olduğu acı için ona acıdı; ama sonra kullandığı dilden rahatsız olunca tüm acıması öfke içinde kayboldu. Yine de, konuşması bittiği zaman ona sabırla cevap verebilmek için kendini toparlamaya çalıştı. Mr. Darcy tüm çabalarına rağmen unutmayı başaramadığı sevgisinin gücünü anlatarak, sevgisinin karşılık bulacağına, teklifinin kabul edileceğine ilişkin umudunu ifade ederek konuşmasını bitirdi. O bunları söylerken, Elizabeth olumlu cevap alacağından hiç kuşkusu olmadığını kolaylıkla görebiliyordu. Tedirginlik ve endişeden bahsediyordu ama yüzü gerçek bir güven ifade ediyordu. Bu görüntü öfkeyi artırdığıyla kaldı; Mr. Darcy sözlerini bitirdiği zaman Elizabeth yanakları al al olmuş bir halde şöyle dedi,</p>

  <p>"Bu gibi durumlarda, sanırım, aynı ölçüde karşılık verilemeyecek bile olsalar, itiraf edilen duygular karşısında bir yükümlülük duygusu ifade etmek usuldendir. Yükümlülük duyulması doğaldır; ben de eğer minnettarlık duyabilseydim şimdi size teşekkür ederdim. Ama duyamıyorum –güzel duygularınızı hiçbir zaman arzu etmedim, zaten siz de gayet isteksizce ifade ettiniz. Kimseye acı çektirmek istemezdim. Düşüncesizce yapılmış bir şey, ve umarım kısa zamanda geçer. Duygularınızı kabul etmenizi uzun süre engellediğini söylediğiniz düşünceler bu açıklamadan sonra duygularınızın üstesinden gelmekte fazla zorluk çekmeyecektir."</p>

  <p>Gözleri Elizabeth'in yüzünde sabitlenmiş bir halde şömineye yaslanmakta olan Mr. Darcy onun sözlerini şaşkınlık kadar sıkıntıyla da karşılamış gibiydi. Yüzü öfkeyle soluklaştı; yüzünün her çizgisinde görülebiliyordu aklının karıştığı. Görüntüsüne hakim olmak için mücadele ediyordu ve hakim olduğuna inanıncaya kadar ağzını açmadı. Sessizlik Elizabeth'e korkunç geldi. Sonunda Mr. Darcy zorlama bir sakinlikle şöyle dedi,</p>

  <p>"Bağışladığınız cevap bu kadar, belli ki! Belki neden bu kadar sınırlı bir nezaketle reddedildiğimi öğrenme şansım olur. Ama çok da önemli değil."</p>

  <p>"Ben de şunu sorabilirim," diye cevapladı Elizabeth, "neden o kadar açık bir hakaret düşüncesiyle beni iradenize, sağduyunuza, hatta inançlarınıza rağmen sevdiğinizi söylüyorsunuz? Nezaketsiz davrandıysam, bu nezaketsiz davranmak için yeterli sebep değil midir? Ama başka sebeplerim de var. Biliyorsunuz, var. Size karşı kendi duygularım olumsuz olmasaydı, kayıtsız olsaydı, ya da olumlu olsaydı bile biricik ablamın mutluluğunu belki de ilelebet harap eden adamı herhangi bir nedenle kabul eder miydim sanıyorsunuz?"</p>

  <p>Bunları duyunca Mr. Darcy'nin rengi değişti; ama rahatsızlığı çabuk geçti ve konuşmaya devam eden Elizabeth'i müdahale etmeden dinledi.</p>

  <p>"Sizin hakkınızda kötü düşünmek için her türlü nedenim var. Hiçbir açıklama orada oynadığınız haksız ve zalim rolü mazur gösteremez. Onları birbirlerinden ayırma konusunda yalnız olmasanız da başrolü oynadığınızı inkâr edemezsiniz, birini şımarık ve dengesiz diye milletin gözünden düşürdünüz, diğerini boşa yere umutlandı diye alay konusu yaptınız, ikisini de şiddetli bir sefalete mecbur ettiniz."</p>

  <p>Sustu, zerre kadar vicdan azabı duymadığını gösteren bir havayla onu dinlediğini gördü, yine öfkelendi. Mr. Darcy, aksine, yapmacık bir inanmazlık gülümsemesiyle bakıyordu ona.</p>

  <p>"Bu yaptığınızı inkâr edebilir misiniz?" diye tekrarladı.</p>

  <p>O zaman Mr. Darcy sahte bir sakinlikle cevap verdi, "Arkadaşımı ablanızdan ayırmak için elimden gelen her şeyi yaptığımı, başarımdan da memnun olduğumu inkâr edecek değilim. Arkadaşıma karşı kendime olduğumdan daha özenli davrandım."</p>

  <p>Elizabeth bu iyikalpli düşünceye dikkat etmiş görünmeyi kendine yediremedi, ama anlamı da gözünden kaçmadı; zaten onu yatıştırması mümkün değildi.</p>

  <p>"Ama sizden hoşlanmamamın nedeni sadece bu mesele değil," diye devam etti; "bu olmadan çok önce sizinle ilgili görüşüm kesinleşmişti. Aylar önce Mr. Wickham'dan dinlediğim hikâye karakterinizi iyice ortaya koydu. Bu konuda söyleyecek neyiniz var? Hangi hayali arkadaşlık eylemiyle savunabilirsiniz kendinizi? ya da hangi asılsız sözlerle başkalarını kandırabilirsiniz?"</p>

  <p>"O beyin meseleleriyle hayli ilgileniyorsunuz," dedi Darcy daha az sakin bir ses tonuyla ve rengi daha da koyulaşarak.</p>

  <p>"Uğradığı talihsizliği duyan hiç kimse ona kayıtsız kalamaz."</p>

  <p>"Talihsizlik!" diye tekrarladı Darcy küçümsemeyle; "evet, büyük talihsizliğe uğradı gerçekten."</p>

  <p>"Sebep de sizsiniz," diye haykırdı Elizabeth heyecanla. "Onu bu yoksulluğa siz ittiniz, nispeten yoksulluğa yani. Onun için ayrıldığını bildiğiniz imkânları ondan esirgediniz. Hayatının en iyi yıllarını, hakettiği o hürriyet şansını elinden aldınız. Bütün bunları siz yaptınız! bir de talihsizliğiyle alay ediyorsunuz."</p>

  <p>"Demek böyle," diye haykırdı Darcy hızlı adımlarla odada yürürken, "demek hakkımda böyle düşünüyorsunuz! Demek beni böyle görüyorsunuz! Böyle etraflıca anlattığınız için teşekkür ederim. Bu hesaba göre hatalarım büyük tabii! Belki," diye ekledi durup ona doğru dönerek, "bu hakaretler görmezden gelinebilirdi, ama uzun zamandır ciddi bir girişimde bulunmamı önleyen endişeleri dürüstçe itiraf ettim diye gururunuz yaralandı. Daha ince bir politikayla mücadelemi saklasaydım, akılla, mantıkla, her şeyle gururunuzu okşayarak sizi tarifsiz, katıksız bir tutkunun esiri olduğuma inandırsaydım bu acı suçlamalar geçiştirilebilirdi. Ama sahteliğin her türünden nefret ederim. Ayrıca anlattığım duygularımdan da utanmıyorum. Doğal ve haklı duygular çünkü. Akrabalarınızın düşük seviyesinden zevk duymamı bekleyebilir misiniz? Hayattaki mevkileri benim o kadar altımda olan hısımlarım olacak diye kendimi tebrik mi edeyim?"</p>

  <p>Elizabeth her an daha da öfkelendiğini hissediyordu; yine de konuşurken kendine hakim olmak için büyük çaba sarfetti:</p>

  <p>"Teklifinizi başka tarzda yapmanız beni etkilerdi sanıyorsanız yanılıyorsunuz, Mr. Darcy; daha beyefendice davranmamakla beni sadece reddettiğim için incindi mi diye hakkınızda endişelenmekten kurtarmış oldunuz."</p>

  <p>Darcy'nin bu sözler karşısında irkildiğini ama cevap vermediğini gördü ve devam etti,</p>

  <p>"Uzattığınız eli kabul etmemi sağlamanın hiçbir yolu yoktu."</p>

  <p>Bir kez daha şaşkınlığı belli oldu; kulaklarına inanamama ve küçük düşmüş olma karışımı bir ifadeyle ona bakıyordu. Elizabeth devam etti.</p>

  <p>"Daha en başta, hatta sizi gördüğüm neredeyse ilk anda tavırlarınız beni küstah, burnu büyük ve başkalarının duygularına bencilce dudak büken biri olduğunuza inandırdı, size kızgınlığım öyle doğdu ve sonraki olaylarla ağır bir hoşnutsuzluğa dönüştü; sizi tanıyalı bir ay olmamıştı ki dünyadaki son erkek olsanız yine de hiçbir kuvvetin beni sizinle evlenmeye ikna edemeyeceğini hissettim."</p>

  <p>"Yeterince konuştunuz, madam. Duygularınızı gayet iyi anlıyorum; şimdi sadece kendi duygularımdan utanmak durumundayım. Bu kadar zamanınızı aldığım için beni bağışlayın ve sağlık ve mutluluk dileklerimi kabul edin."</p>

  <p>Ve bu sözlerle acele içinde odadan çıktı; hemen sonra Elizabeth ön kapıyı açtığını ve evden çıktığını duydu.</p>

  <p>Aklındaki fırtına acı verecek ölçüde artmıştı. Nasıl ayakta duracağını bilemedi ve tam bir halsizlik içinde oturup yarım saat boyunca ağladı. Olanları düşünürken her görüntü şaşkınlığını daha da artırdı. Mr. Darcy'den evlilik teklifi alsın! ona onca aydır âşık olsun! arkadaşının ablasıyla evlenmesini önlemesine yol açan ve haliyle onun durumu için de bir o kadar geçerli olan onca engele rağmen onunla evlenmek isteyecek kadar âşık olsun, inanılır gibi değildi! bilmeden böyle güçlü bir sevgi esinlemiş olmak onur vericiydi. Ama Darcy'nin gururu, o iğrenç gururu, Jane konusunda yaptıklarını hiç sıkılmadan itiraf edişi, kendini haklı gösteremediği halde bunu kabul ederkenki affedilmez küstahlığı ve Mr. Wickham'dan söz ederkenki duygusuz tavrı, ona karşı inkâr etmediği zalimliği çok geçmeden sevgisini düşünmenin bir an için yarattığı acıma duygusunu yok etti.</p>

  <p>Kalbini sarsan düşüncelere devam etti, ta ki Lady Catherine'in arabasının gürültüsüyle Charlotte'un karşısına çıkacak halde olmadığını farkedene ve odasına seğirtene kadar.</p>
</body>
</html>
