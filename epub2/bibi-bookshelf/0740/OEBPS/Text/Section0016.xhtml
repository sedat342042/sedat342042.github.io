<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XI</h2>

  <p>Hanımlar yemekten kalktıktan sonra Elizabeth ablasına koştu, soğuktan iyi korunduğunu görünce onu oturma odasına götürdü; iki arkadaşı onu sevinç gösterileriyle karşıladılar; Elizabeth onları beyler gelinceye kadar geçen bir saat boyunca gördüğü denli sevimli görmemişti hiç. Konuşma yetenekleri oldukça gelişmişti. Bir eğlenceyi ayrıntısıyla tarif edebiliyor, bir anektodu mizahla anlatabiliyor ve tanıdıkları kişilere neşeyle gülebiliyorlardı.</p>

  <p>Ama beyler geldiği zaman Jane esas konu olmaktan çıktı; Miss. Bingley'nin gözleri o an Darcy'ye döndü ve ona bir şey söylemeye hazırlanırken Darcy hızlı adımlara yürüdü. Doğruca Miss. Bennet'ın yanına gitti, onu kibarca selamladı; Mr. Hurst de hafifçe eğilip "sevindiğini" söyledi; ama heyecan ve sıcaklık Bingley'nin selamına kaldı. Bingley neşe ve özen doluydu. İlk yarım saat ateşi beslemekle geçti, Miss. Bennet oda değişiminden rahatsız olmasın diye; ardından Bingley'nin isteği üzerine, kapıdan uzak olsun diye şöminenin öbür yanına alındı. Sonra Bingley yanına oturdu ve başka kimseyle pek konuşmadı. Karşı köşede elindeki işle meşgul olan Elizabeth bunları büyük bir keyifle izledi.</p>

  <p>Çay bittiği zaman Mr. Hurst baldızına kart masasını hatırlattı –ama boşuna. Baldızı gizli istihbarat almış, Mr. Darcy'nin kâğıt oynamak istemediğini öğrenmişti; Mr. Hurst az sonra açık davetinin bile geri çevrildiğini gördü. Baldızı onu kimsenin oynamak istemediğine temin etti, odadakiler de konuyla ilgili sessiz kalarak onu haklı çıkardılar. Yapacak bir şeyi kalmayan Mr. Hurst bir divana uzanıp uyudu. Darcy bir kitap aldı; Miss. Bingley de aynısını yaptı; bilezikler ve yüzüklerle oynamakta olan Mrs. Hurst arada bir kardeşinin Miss. Bennet'la sohbetine katıldı.</p>

  <p>Miss. Bingley'nin dikkati kendi okumasına olduğu kadar Mr. Darcy'nin kitabının ilerleyişi üzerinde de toplanıyordu; habire ya bir soru soruyor ya da adamın sayfasına bakıyordu. Yine de onu konuşmaya çekemedi; Mr. Darcy sorusuna cevap vermekle yetinip okumasına devam etti. Sonunda, sadece Mr. Darcy'nin kitabının ikinci cildi olduğu için seçtiği kendi kitabıyla oyalanma çabasından yorgun düşüp kocaman esnedi ve şöyle dedi: "Akşamı bu şekilde geçirmek ne tatlı! Valla okumak gibi tatlı şey yok! Başka her şey insanı kitaptan daha çabuk yoruyor! –Kendi evim olduğu zaman müthiş bir kütüphanem olmazsa mutsuz olurum."</p>

  <p>Kimse cevap vermedi. Sonra tekrar esnedi, kitabını bir kenara bıraktı ve oyalanma arayışı içinde gözlerini odada dolaştırdı; kardeşinin Miss. Bennet'a balo sözü ettiğini duyunca ansızın ona dönüp şöyle dedi–</p>

  <p>"Yeri gelmişken, Charles, Netherfield'de dans düzenlemek konusunda ciddi misin? –Sana tavsiyem, karar vermeden önce buradakilerin isteklerini öğren; yanılmıyorsam aramızda baloyu zevk değil işkence gibi görenler var."</p>

  <p>"Darcy'yi kastediyorsan," dedi kardeşi, "isterse balo başlamadan yatıp uyuyabilir –ama balo konusu kesinleşti artık; Nicholls yeterince bademli çorba yapar yapmaz davetiyelerimi göndereceğim."</p>

  <p>"Farklı bir şekilde yapılsaydı," diye cevap verdi Miss. Bingley, "balolar daha çok hoşuma giderdi; ama böyle bir balonun normal seyrinde acayip sıkıcı bir şey var. Dans yerine sohbet edilecek olsa çok daha akıllıca olurdu."</p>

  <p>"Çok daha akıllıca, sevgili Caroline, ama o zaman adı balo olmazdı."</p>

  <p>Miss. Bingley cevap vermedi; hemen arkasından kalkıp odada yürümeye başladı. Vücudu zarifti ve güzel yürüyordu; –ama bütün bunların hedef aldığı Darcy hâlâ kaskatı meşguldü. Duygularının umutsuzluğu içinde Miss. Bingley bir girişimde daha bulundu ve Elizabeth'e dönerek şöyle dedi–</p>

  <p>"Miss. Eliza Bennet, hadi beni örnek alın, odada yürüyün. –O kadar süre aynı konumda oturduktan sonra çok rahatlatıcı oluyor."</p>

  <p>Elizabeth şaşırdı, ama hemen kabul etti. Miss. Bingley'nin nezaketi gerçek amacına ulaştı; Mr. Darcy başını kaldırıp baktı. O yandaki dikkat çekici yeniliklerin Elizabeth'in kendisi kadar farkındaydı ve hiç düşünmeden kitabını kapadı. Hemen gruba katılmaya davet edildi ama reddetti, odada birlikte bir aşağı bir yukarı yürümelerinin ardında sadece iki neden gördüğünü, onlara katılırsa nedenlerden ya birine ya da diğerine müdahalesi olacağını söyleyip. "Ne demek istiyor olabilirdi? Ne demek istediğini anlamak için çıldırıyordu" –ve Elizabeth'e onu anlayıp anlayamadığını sordu.</p>

  <p>"Anlamadım," oldu Elizabeth'in cevabı; "ama inanın, bize karşı acımasız olmaya çalışıyor; onu şaşırtmamızın tek yolu bu konuda hiçbir şey sormamak."</p>

  <p>Ne var ki Miss. Bingley herhangi bir konuda Mr. Darcy'yi şaşırtabilmekten acizdi, ve inatla o iki nedenin ne olduğunu soruşturdu.</p>

  <p>"Açıklamaya itirazım yok," dedi Mr. Darcy, konuşmasına izin verilir verilmez. "Akşamı bu şekilde geçirmeyi tercih etmenizin nedeni ya sırdaşlık yapmak ve konuşacak gizli meseleleriniz var, ya da yürürken endamınızın en etkili şekilde görüneceğini düşünüyorsunuz; –eğer ilkiyse size engel olurum, ikincisiyse ateşin yanında oturduğum yerden size daha çok hayran olabilirim."</p>

  <p>"Oo! Şaşırtıcı!" diye haykırdı Miss. Bingley. "Böyle edepsiz şey duymadım. Bu sözleri için onu nasıl cezalandıralım?"</p>

  <p>"Çok kolay, isteyin yeter," dedi Elizabeth. "Hepimiz birbirimizi cezalandırabiliriz. Alay edin, gülün. Ona yakın olan sizsiniz, nasıl yapılacağını bilmeniz lazım."</p>

  <p>"Ama cidden değilim. Yakınlığım bana henüz bunu öğretmedi. Böyle sakin, aklı başında biriyle alay etmek! Hayır, hayır –orada bizi altedebilir. Gülmeye gelince, izin verirseniz, ortada gülünecek biri yokken kendimizi rezil etmeyelim. Mr. Darcy iyice keyiflenir."</p>

  <p>"Mr. Darcy'ye gülünmez mi!" diye haykırdı Elizabeth. "Bu az bulunur bir özellik; umarım aynen devam eder, çünkü böyle birçok tanıdığım olması benim için büyük kayıp olur. Gülmeyi çok severim."</p>

  <p>"Miss. Bingley," dedi Mr. Darcy, "bana gereğinden fazla itibar etti. En akıllı ve en iyi insanlar –yani en akıllıca ve en iyi hareketleri bile, hayattaki ilk amacı şaka yapmak olan biri tarafından alay konusu edilebilir."</p>

  <p>"Elbette," diye cevapladı Elizabeth –"öyle insanlar var, ama umarım ben onlardan biri değilimdir. Akıllıca ve iyi olan bir şeyi umarım asla alay konusu etmem. Ahmaklık, saçmalık, zevzeklik, tutarsızlık, bunlar beni kışkırtır, doğrusu, ve her fırsatta bunlara gülerim. –Ama bunlar, sanırım, sizde asla görülecek şeyler değil."</p>

  <p>"Bu hiç kimse için mümkün olmayabilir. Ama sağlam bir akıl karşısında insanı gülünç duruma düşürecek zaaflardan kaçınmak hayatımın uğraşı oldu."</p>

  <p>"Gösteriş ve gurur gibi."</p>

  <p>"Evet, gösteriş bir zaaftır gerçekten. Ama gurur –gerçek bir akıl üstünlüğü varsa gurur her zaman emin ellerde olacaktır."</p>

  <p>Elizabeth gülümsemesini saklamak için öbür yana döndü.</p>

  <p>"Mr. Darcy'yi incelemeniz bitti galiba," dedi Miss. Bingley, "söylesenize, sonuç nedir?"</p>

  <p>"Mr. Darcy'nin hiçbir kusuru olmadığına yürekten inandım. Kendisi de açıkça söylüyor zaten."</p>

  <p>"Hayır" –dedi Darcy. "Hiç öyle bir iddiam yok. Benim de kusurlarım var, ama akılla ilgili olmadıklarını umarım. Yaradılışımı savunacak değilim. –Sanırım pek sevimli değil –herkesin çok hoşuna gidecek kadar değil. İnsanların ahmaklıklarını, kötülüklerini gereğince çabuk unutamıyorum, ya da bana yönelik kabalıklarını. Kimse duygularımı kolay kolay kışkırtamaz. Yaradılışım için kinci diyebiliriz belki. –Birinden bir kez soğuyunca ilelebet soğurum."</p>

  <p>"Bu bir kusur işte!" –diye haykırdı Elizabeth. "Katı kincilik karakterdeki bir gölgedir. Ama hatanızı iyi seçmişsiniz. Buna gerçekten gülemem. Benden yana emniyettesiniz."</p>

  <p>"Sanırım her yaradılışta belli bir kötülüğe doğru eğilim vardır –doğal bir kusur, en iyi eğitim bile üstesinden gelemez."</p>

  <p>"Sizin kusurunuz herkesten nefret etme eğilimi."</p>

  <p>"Sizinki de," dedi Darcy, gülümseyerek, "isteyerek herkesi yanlış anlama."</p>

  <p>"Biraz müzik çalalım," diye haykırdı Miss. Bingley, katılmadığı sohbetten yorularak. "Louisa, Mr. Hurst'ü uyandırır mısın lütfen?"</p>

  <p>Kızkardeşi hiç itiraz etmedi; piyano açıldı; Darcy birkaç dakika olanları düşündükten sonra buna üzülmedi. Elizabeth'e fazla dikkat etmenin tehlikesini hissetmeye başlamıştı.</p>
</body>
</html>
