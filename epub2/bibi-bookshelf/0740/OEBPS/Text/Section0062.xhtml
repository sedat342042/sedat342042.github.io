<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XIII</h2>

  <p>Bu ziyaretten birkaç gün sonra Mr. Bingley tekrar uğradı, yalnız başına. Arkadaşı ondan o sabah ayrılıp Londra'ya gitmişti, ama on gün içinde eve dönecekti. Onlarla bir saatten fazla oturdu; dikkat çekecek kadar neşeliydi. Mrs. Bennet onu yemeğe davet etti, ama bir çok üzüntü ifadesiyle başka yere sözü olduğunu itiraf etti.</p>

  <p>"Bir dahaki gelişinizde," dedi, "umarım daha şanslı oluruz."</p>

  <p>Çok mutlu olurdu tabii vs vs; ama ona izin verirdiyse, ilk fırsatta tekrar ziyaretlerine gelirdi.</p>

  <p>"Yarın gelebilir misiniz?"</p>

  <p>Evet, yarın için hiçbir sözü yoktu; daveti memnuniyetle kabul edildi.</p>

  <p>Geldi; hem de öyle iyi bir zamanda geldi ki hanımların hiçbiri henüz giyinmemişti. Mrs. Bennet sabahlığı içinde, saçı yarı yapılmış halde, çığlık çığlığa kızının odasına daldı,</p>

  <p>"Janeciğim, acele et, çabuk aşağı in. Geldi. –Mr Bingley geldi. –Geldi sahiden de. Çabuk, çabuk. Hadi Sarah, Miss. Bennet'a bak, elbisesine yardım et. Miss. Lizzy'nin saçını boşver."</p>

  <p>"Hazır olunca ineceğiz," dedi Jane; "ama eminim Kitty bizden daha öndedir, yukarı yarım saat önce çıktı."</p>

  <p>"Aman, bırak Kitty'yi! onunla ne ilgisi var? Çabuk ol, çabuk ol! kuşağın nerede tatlım?"</p>

  <p>Ama annesi gittiği zaman Jane yanında kızkardeşlerinden biri olmadan aşağı inmeye yanaşmadı.</p>

  <p>Onları yalnız bırakma çabası akşamleyin de kendini belli etti. Çaydan sonra Mr. Bennet adeti olduğu üzere kütüphaneye çekildi, Mary de üst kata, piyanosuna çıktı. Beş engelden ikisi böylece ortadan kaldırılınca Mrs. Bennet uygun bir fırsatını kollamaları için Elizabeth'le Catherine'e kaş göz işareti yapmaya başladı, ama dikkatlerini çekemedi. Elizabeth ona bakmıyordu; sonunda Kitty onu görünce gayet masum bir şekilde şöyle dedi, "Ne var anne? Niye bana göz kırpıp duruyorsun? Ne yapacağım?"</p>

  <p>"Hiç, evladım, hiç. Sana göz kırpmadım." Sonra beş dakika daha hareketsiz oturdu; ama öyle değerli bir fırsatı ziyan etmeyi göze alamadığı için ansızın ayağa kalkıp Kitty'ye,</p>

  <p>"Gel hadi, yavrum, seninle konuşmak istiyorum," dedi ve onu odadan çıkardı. Jane hemen Elizabeth'e böyle bir plan karşısında duyduğu sıkıntıyı gösteren ve ondan buna izin vermemesini isteyen bir bakış attı. Birkaç dakika sonra Mrs. Bennet kapıyı yarı açıp seslendi,</p>

  <p>"Lizzy, tatlım, seninle konuşmak istiyorum."</p>

  <p>Elizabeth gitmek zorunda kaldı.</p>

  <p>"Onları yalnız bıraksak iyi olur," dedi annesi, hole çıkar çıkmaz. "Kitty'yle ben yukarı çıkıyoruz, soyunma odamda oturacağız."</p>

  <p>Elizabeth annesiyle tartışmaya kalkışmadı, o ve Kitty gözden kayboluncaya kadar sessizce holde bekledi, sonra oturma odasına geri döndü.</p>

  <p>Mrs. Bennet'ın o günkü planları etkili olmadı. Bingley her bakımdan çok hoştu, kızının müstakbel sevgilisi olmak dışında. Rahatlığı ve neşesiyle akşam toplantıları için harika bir konuk oldu; annenin sıkıcı işgüzarlığına katlandı, bütün aptalca sözlerini sabırla ve vakur bir yüz ifadesiyle dinledi, kızının büyük takdirini kazandı.</p>

  <p>Gece yemeğine kalmak için davet edilmesi bile gerekmedi; gitmeden önce daha çok kendisinin ve Mrs. Bennet'ın girişimleriyle ertesi sabah kocasıyla ava çıkmaya gelmesi için sözleşildi.</p>

  <p>O günden sonra Jane bir daha kayıtsızlığından bahsetmedi. Kızkardeşler arasında Bingley'nin adı bile anılmadı; ama Elizabeth eğer Mr. Darcy söylenen tarihte dönmezse her şeyin hızla sonuçlanacağına dair mutlu bir inanç duyarak yatağa gitti. Ciddi ciddi, bütün bunların o beyefendinin rızasıyla gerçekleştiğine inanmış gibiydi.</p>

  <p>Bingley randevusuna tam saatinde geldi; o ve Mr. Bennet kararlaştırıldığı gibi sabahı birlikte geçirdiler. Mr. Bennet av arkadaşının beklediğinden çok daha uyumluydu. Bingley'de onun alay etme duygusunu kışkırtacak ya da midesini bulandırıp suskunlaştıracak en ufak bir küstahlık ya da ahmaklık yoktu; ötekinin onu daha önce gördüğünden daha konuşkan ve daha az kendi havasındaydı. Bingley, tabii, onunla yemeğe döndü; akşamleyin Mrs. Bennet'ın zekâsı yine herkesi Bingley'yle kızından uzak tutmak için çalışmaya başladı. Yazacak bir mektubu olan Elizabeth bu amaçla çaydan hemen sonra kahvaltı odasına çekildi; ötekiler de kâğıt oyununa oturacakları için annesinin planlarına karşı çıkması istenemedi.</p>

  <p>Ama mektup bitip de oturma odasına dönünce büyük bir şaşkınlıkla annesinin onun için fazla hünerli olduğundan korkmak için sebebi olduğunu gördü. Kapıyı açınca ablasıyla Bingley'nin heyecanlı bir konuşmaya dalmışlar gibi şöminenin önünde durduklarını gördü; bu şüphe uyandırmasaydı bile aceleyle dönüp birbirlerinden uzaklaşırlarkenki yüzleri her şeyi anlatmaya yeterdi. Halleri gayet tuhaftı; ama Jane'in hali daha da kötü görünüyordu. İkisi de tek kelime etmediler; Elizabeth geri dönüp gitme noktasındaydı ki diğeri gibi oturmuş olan Bingley ansızın kalktı, ablasına birkaç kelime fısıldayıp odadan dışarı koştu.</p>

  <p>Jane Elizabeth'ten bir şey saklayamazdı, hele de sırrını söylemek sevinç vereceği zaman; hemen onu kucaklayıp, capcanlı bir heyecanla, dünyadaki en mutlu insan olduğunu söyledi.</p>

  <p>"Bu kadarı çok fazla!" diye ekledi, "cidden çok fazla. Bunu hak etmiyorum. Ah! niye herkes bu kadar mutlu değil?"</p>

  <p>Elizabeth içtenlikle, sıcaklıkla, sevinçle tebriklerini ifade etti, kelimeler zayıf kaldıysa da. Her nezaket cümlesi Jane için yeni bir mutluluk kaynağı oldu. Ama o an için kızkardeşiyle kalmaya, anlatılacak şeyleri üstünkörü anlatmaya gönlü razı olmadı.</p>

  <p>"Hemen anneme gitmeliyim;" diye haykırdı. "Onun o sevecen merakını asla gözardı edemem, haberi benden başkasından duymasına da izin veremem. Bingley çoktan babama gitti bile. Ah, Lizzy, söyleyeceklerimin bütün sevgili aileme ne büyük zevk vereceğini bilmek! bu kadar mutluluğa nasıl dayanacağım?"</p>

  <p>Sonra annesine seğirtti; annesi kâğıt oyununu maksatlı olarak dağıtmış, üst katta Kitty ile oturuyordu.</p>

  <p>Kendi başına kalan Elizabeth onları o zamana kadar aylarca merak ve gerginlik içinde bırakan meselenin sonunda nasıl hızlı ve kolay halledildiğini düşününce gülümsedi.</p>

  <p>"Bu da," dedi, "arkadaşının bütün o korku dolu itirazlarının, kızkardeşinin bütün yalan dolanlarının sonu! en mutlu, en akıllı, en makul son!"</p>

  <p>Birkaç dakika sonra Bingley yanına geldi; babasıyla görüşmesi kısa ve net olmuştu.</p>

  <p>"Ablanız nerede?" dedi aceleyle, kapıyı açarken.</p>

  <p>"Yukarıda annemin yanında. Hemen iner sanıyorum."</p>

  <p>Sonra kapıyı kapattı, yanına geldi, kızkardeş olarak iyi dileklerini ve desteğini rica etti. Elizabeth ilişkileri karşısında duyduğu mutluluğu samimiyetle, coşkuyla ifade etti. Hararetle el sıkıştılar; sonra, ablası aşağı inene kadar Bingley'nin kendi mutluluğu ve Jane'in üstün meziyetleri hakkında söylediklerini dinlemek zorunda kaldı; âşık olduğu halde tüm mutluluk beklentilerinin akıl temeline oturduğuna gerçekten ikna oldu, çünkü Jane'in kusursuz anlayışını ve olağanüstü tabiatını, ve onunla arasındaki duygu ve zevk benzerliğini temel almışlardı.</p>

  <p>Hepsi için istisnai mutlulukla dolu bir akşam oldu; Miss. Bennet'ın ruhundaki tatmin yüzüne öyle tatlı bir canlılık ışıltısı veriyordu ki onu her zamankinden daha güzel gösteriyordu. Kitty sırıttı, gülümsedi, kendi sırasının çabuk gelmesini diledi. Mrs. Bennet Bingley'ye yarım saat boyunca başka konudan bahsetmediği halde rızasını vermeyi de olumlu görüşlerini dile getirmeyi de bir türlü kendini tatmin edecek kadar sıcak bir şekilde yapmayı beceremedi; Mr. Bennet yemekte onlara katıldığı zaman sesi de davranışları da gerçekten ne kadar mutlu olduğunu gösteriyordu.</p>

  <p>Bununla beraber, ağzından konuyla ilgili tek ima çıkmadı, ta ki misafirleri gece için izin isteyip gidinceye kadar; ama o gidince kızına dönüp şöyle dedi,</p>

  <p>"Jane, seni tebrik ederim. Çok mutlu bir kadın olacaksın."</p>

  <p>Jane hemen yanına gidip onu öptü, iyiliği için ona teşekkür etti.</p>

  <p>"Sen iyi bir kızsın," diye cevapladı babası, "böyle mutlu bir evlilik yapacağını düşünmek beni çok mutlu ediyor. İyi anlaşacağınızdan şüphem yok. Huylarınız farklı değil. İkiniz de öyle uysalsınız ki hiçbir şeyde ısrar edemeyeceksiniz, öyle rahatsınız ki her hizmetçi sizi kandıracak, öyle cömertsiniz ki her zaman gelirinizden fazlasını harcayacaksınız."</p>

  <p>"Umarım harcamayız. Para meselelerinde hesapsızlık ya da düşüncesizlik benim açımdan affedilmez olur."</p>

  <p>"Gelirinden fazlasını harcamakmış! Mr. Bennet, şekerim," diye haykırdı karısı, "neden bahsediyorsun? Ne demek yani, çocuğun yılda dört beş bini, muhtemelen daha fazlası var." Sonra kızına dönüp, "Ah biricik Janeciğim, öyle mutluyum ki! Bütün gece gözüme uyku girmeyecek. Böyle olacağını biliyordum. Hep dedim sonunda böyle olacak diye. Boşuna bu kadar güzel olamazdın yani! Hatırlıyorum, geçen sene Hertfordshire'e ilk geldiğinde onu görür görmez anladıydım bir araya geleceğinizi. Ah, gelmiş geçmiş en yakışıklı adam!"</p>

  <p>Wickham, Lydia, hepsi unutuldular. Jane rakipsiz en sevdiği kızıydı. O anda başka kimse umurunda değildi. Az sonra en küçük kızkardeşleri gelecekte dağıtabileceği mutluluk nesneleri için ona dil dökmeye başladılar.</p>

  <p>Mary Netherfield'deki kütüphaneyi kullanmak için izin istedi; Kitty de her kış birkaç balo vermesi için çok yalvardı.</p>

  <p>Bingley o andan itibaren haliyle Longbourn'da günlük misafir oldu; sık sık kahvaltıdan önce geldi, her zaman gece geç vakte kadar kaldı, tabii ne kadar münasebetsiz dense yetmeyecek zalim bir komşunun onu yemeğe davet ettiği, onun da kabul etmek zorunda kaldığı bazı günler hariç.</p>

  <p>Elizabeth artık ablasıyla pek sohbet edecek zaman bulamıyordu; Bingley varken Jane'in başka kimseye ilgi gösterecek hali olmuyordu; ama Elizabeth bazen mecburen araya giren ayrılık saatlerinde her ikisine de hayli faydalı olduğunu gördü. Jane olmayınca Bingley kendini Elizabeth'e verdi, çünkü onunla sohbet etmeyi seviyordu; Bingley gidince de Jane aynı rahatlama ihtiyacını duyuyordu.</p>

  <p>"Beni öyle mutlu etti ki," dedi Jane, bir akşam, "geçen baharda şehirde olduğumu bilmiyormuş meğer! Bunun mümkün olabileceği aklıma bile gelmemişti."</p>

  <p>"Şüphelenmiştim," diye cevapladı Elizabeth. "Ama nasıl izah etti bunu?"</p>

  <p>"Kızkardeşlerinin işi olmalı. Tabii benimle arkadaşlık etmesinden hoşlanmıyorlardı, buna şaşırmam, çünkü birçok bakımdan daha avantajlı bir seçim yapabilirdi. Ama kardeşlerinin benimle mutlu olduğunu gördükleri zaman, ki eminim görecekler, kabul etmeyi öğrenecekler ve tekrar aramız düzelecek; ama bir daha eskisi kadar yakın olamayız."</p>

  <p>"Bu senden duyduğum en hoşgörüsüz konuşma," dedi Elizabeth. "Aferin! Seni tekrar Miss. Bingley'nin sahte ilgisine kanmış görmek istemiyorum."</p>

  <p>"İnanır mısın, Lizzy, geçen Kasım'da şehre gittiğinde beni gerçekten seviyormuş; sadece benim kayıtsız olduğuma inandığı için geri dönmemiş!"</p>

  <p>"Ufak bir hata yapmış belli ki; ama bu bile onun alçakgönüllülüğünü gösteriyor."</p>

  <p>Bu söz doğal olarak Jane'i Bingley'nin mütevaziliği ve kendi meziyetlerini önemsemeyişi hakkında övgü dolu bir konuşma yapmaya itti.</p>

  <p>Elizabeth Bingley'nin arkadaşının müdahalesini ele vermediğine sevindi, çünkü Jane dünyadaki en cömert ve en bağışlayıcı kalbe sahipse de bu durumun onu Darcy konusunda önyargılı yapacağını biliyordu.</p>

  <p>"Dünyanın en talihli insanıyım!" diye haykırdı Jane. "Ah, Lizzy, niye ailemin içinden ben seçildim, talih bana güldü! Seni de bu kadar mutlu görebilsem! Senin için de böyle bir adam olsa!"</p>

  <p>"Bana öyle kırk adam da versen, senin kadar mutlu olamam. Senin tabiatın, senin iyiliğin bende olana kadar senin mutluluğuna sahip olamam. Hayır, hayır, ben kendi başımın çaresine bakarım; belki, şansım yaver giderse, zaman içinde başka bir Mr. Collins'le karşılaşabilirim."</p>

  <p>Longbourn ailesindeki gelişme uzun süre sır olarak kalamazdı. Mrs. Bennet haberi Mrs. Philips'e çıtlatıverdi, o da, izin filan almadan, Meryton'da ne kadar komşusu varsa hepsine yaydı.</p>

  <p>Bennetlar hızla dünyadaki en şanslı aile ilan edildiler, oysa daha birkaç hafta önce, Lydia ilk kaçtığında, herkesin gözünde talihsizlik timsali olmuşlardı.</p>
</body>
</html>
