<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XIV</h2>

  <p>Bir sabah, Bingley'yle Jane'in sözü kesildikten bir hafta kadar sonra, Bingley ve ailenin hanımları yemek odasında otururlarken, bir araba sesiyle dikkatleri ansızın pencereye çekildi; dört atlı bir arabanın çimenlikten yukarı çıktığını gördüler. Sabahın misafir için erken bir saatiydi, ayrıca araba da herhangi bir komşularının arabasına benzemiyordu. Atlar kiralıktı; ne araba ne de önündeki uşağın üniforması tanıdık geliyordu. Ama birinin geldiği kesin olduğu için Bingley hemen Miss. Bennet'ı böyle bir davetsiz misafir tarafından esir alınmamak için onunla fundalıkta yürümeye ikna etti. İkisi gittiler; diğer üçü tahmine devam ettiler, ama pek başarı sağlayamadılar, ta ki kapı açılıp misafir içeri girene kadar. Gelen, Lady Catherine de Bourgh'du.</p>

  <p>Hepsi şaşırmaya hazırdılar tabii; ama hiç beklemedikleri kadar hayret ettiler; hanımı hiç tanımadıkları halde Mrs. Bennet'la Kitty'nin duyduğu hayret Elizabeth'inki yanında hafif kaldı.</p>

  <p>Odaya her zamankinden daha küstah bir havayla girdi, Elizabeth'in selamına başını hafifçe eğmek dışında bir karşılık vermedi ve tek kelime etmeden oturdu. Elizabeth herhangi bir tanıştırma ricasında bulunulmadığı halde, lady hazretlerinin girişi üzerine adını annesine söylemişti.</p>

  <p>Hayret içinde kalan Mrs. Bennet öyle önemli bir misafir ağırlıyor olmak gururunu okşasa da onu büyük nezaketle karşıladı. Bir an sessizce oturduktan sonra gayet gergin bir biçimde Elizabeth'e şöyle dedi,</p>

  <p>"Umarım iyisinizdir, Miss. Bennet. Bu hanım herhalde anneniz."</p>

  <p>Elizabeth kısaca öyle olduğunu söyledi.</p>

  <p>"Bu da sanırım kızkardeşlerinizden biri."</p>

  <p>"Evet, madam," dedi Mrs. Bennet, koskoca Lady Catherine'le konuşmanın zevki içinde. "En küçüğün bir büyüğü. En küçüğüm yeni evlendi, en büyüğüm de etrafta bir yerde, genç bir beyle yürüyüşte, kendisi sanırım yakında aileden biri olacak."</p>

  <p>"Burada ufak bir bahçeniz var," diye karşılık verdi Lady Catherine kısa bir sessizlikten sonra.</p>

  <p>"Rosings'le karşılaştırılınca öyledir, hanımefendi, mutlaka; ama emin olun Sir William Lucas'ınkinden çok daha büyük."</p>

  <p>"Bu oda yaz akşamları oturmak için hiç uygun değil; pencereler tam batıya bakıyor."</p>

  <p>Mrs. Bennet onu akşam yemeğinden sonra orada oturmadıklarına temin etti, sonra ekledi,</p>

  <p>"Lady hazretlerine sorabilir miyim, ayrıldıkları zaman Mr. ve Mrs. Collins iyi miydiler?"</p>

  <p>"Evet, gayet iyi. Onları önceki gece gördüm."</p>

  <p>Elizabeth o an Charlotte'tan ona mektup getirmiş, çıkarıp verecek zannetti, çünkü uğramasının tek muhtemel sebebi bu olabilirdi. Ama mektup filan çıkmayınca iyice aklı karıştı.</p>

  <p>Mrs. Bennet büyük bir kibarlıkla lady hazretlerine ikramda bulunmak istedi, ama Lady Catherine çok kararlı ve çok nekazetsiz bir biçimde bir şey yemeyi reddetti; sonra ayağa kalkıp Elizabeth'e şöyle dedi,</p>

  <p>"Miss. Bennet, çimenliğinizin bir yanında iyicene bir küçük ormanlık var galiba. Gezmek isterim, bana eşlik ederseniz."</p>

  <p>"Git, tatlım," diye haykırdı annesi, "lady hazretlerine yürüyüş yollarımızı göster. Kanımca kendisi keşiş kulübesini beğenecektir."</p>

  <p>Elizabeth kabul etti; odasına koşup şemsiyesini aldı ve alt kattaki soylu konuğuna eşlik etti. Koridordan geçerlerken Lady Catherine yemek salonunun ve oturma odasının kapılarını açtı ve içeri kısa bir göz attıktan sonra düzgün görünüşlü odalar olduklarını beyan edip yürüdü.</p>

  <p>Arabası kapıda bekliyordu; Elizabeth hizmetçisinin arabada olduğunu gördü. Ağaçlığa uzanan çakıl taşlı yolda sessizce ilerlediler; Elizabeth şimdi normalden de küstah ve itici olan kadınla konuşmak için girişimde bulunmamaya kararlıydı.</p>

  <p>"Nasıl oldu da onu yeğenine benzetebildim?" diye düşündü, yüzüne bakarken.</p>

  <p>Ağaçlığa girer girmez Lady Catherine konuşmaya başladı:-</p>

  <p>"Buraya gelmemin nedenini öğrenince şaşırmazsınız herhalde, Miss. Bennet. Kendi kalbiniz, kendi vicdanınız size söylemeli niye geldiğimi."</p>

  <p>Elizabeth duygusuz bir şaşkınlıkla baktı.</p>

  <p>"İnanın yanılıyorsunuz, madam. Sizi burada görme şerefini neye borçlu olduğumu anlayamadım."</p>

  <p>"Miss. Bennet," diye cevapladı lady hazretleri, kızgın bir sesle, "bilmeniz lazım ki beni hafife almaya gelmez. Gayrısamimi olmayı tercih etseniz bile, benim öyle olmadığımı göreceksiniz. Ben samimiyeti ve açık sözlülüğüyle ünlü biriyim ve şimdiki gibi bir durumda elbette bundan vazgeçecek değilim. İki gün önce gayet korkutucu bir söylenti ulaştı bana. Bana dendi ki sadece ablanız gayet başarılı bir evlilik yapmanın eşiğinde değilmiş, siz de, Miss. Elizabeth Bennet, hemen arkasından, muhtemelen, yeğenimle, tek yeğenim Mr. Darcy'yle birleşecekmişsiniz. Bunun feci bir yalan olduğunu biliyorum gerçi, bunun mümkün olduğunu düşünerek ona asla haksızlık etmem, ama görüşlerimi bilesiniz diye hemen bu yere gelmeye karar verdim."</p>

  <p>"Doğru olabileceğine inanmadıysanız," dedi Elizabeth hayret ve tiksinti içinde rengi atarak, "niye buraya kadar gelme zahmetine katlandınız, merak ediyorum. Lady hazretleri bununla ne anlatmaya çalışıyor?"</p>

  <p>"Elbette böyle bir söylentinin yalanlanmasında ısrar etmek için."</p>

  <p>"Longbourn'a, beni ve ailemi görmeye gelmeniz," dedi Elizabeth soğukça, "daha çok bunun teyidi olacaktır; tabii eğer böyle bir söylenti varsa."</p>

  <p>"Eğermiş! demek haberiniz yokmuş gibi yapıyorsunuz. Sizin tarafınızdan maharetle çıkarılmadı mı bu? Etrafa böyle bir söylenti yayıldığını bilmiyor musunuz?"</p>

  <p>"Hiç duymadım."</p>

  <p>"Aynı şekilde bunun asılsız olduğunu da söyleyebilir misiniz?"</p>

  <p>"Lady hazretleriyle aynı seviyede açık sözlülüğe sahipmiş gibi yapacak değilim. Siz soru sorabilirsiniz, ama ben cevap vermemeyi tercih edeceğim."</p>

  <p>"Dayanılır şey değil. Miss. Bennet, cevap almakta ısrar ediyorum. Yeğenim size evlenme teklif etti mi?"</p>

  <p>"Lady hazretleri bunun imkânsız olduğunu ifade ettiler."</p>

  <p>"Öyle olmak zorunda; öyle olmalı, eğer aklını kaçırmamışsa. Ama sizin işveleriniz, cilveleriniz bir an başını döndürüp kendisine ve tüm ailesine borçlu olduğu şeyleri unutturmuş olabilir. Onu baştan çıkarmış olabilirsiniz."</p>

  <p>"Çıkardıysam, bunu itiraf edecek son kişi olurum."</p>

  <p>"Miss. Bennet, siz benim kim olduğumu biliyor musunuz? Ben bu tip lisana alışkın değilim. Onun dünyadaki hemen hemen en yakın akrabasıyım ve tüm önemli meselelerini bilmeye yetkiliyim."</p>

  <p>"Ama benimkini bilmeye yetkili değilsiniz; ayrıca böyle bir tavırla beni açık olmaya ikna edemezsiniz."</p>

  <p>"Doğru anlaşıldığımdan emin olmalıyım. Hayal etme cüreti gösterdiğiniz bu beraberlik asla gerçekleşemez. Hayır, asla. Mr. Darcy benim kızımla nişanlı. Hadi bakalım şimdi ne diyeceksiniz?"</p>

  <p>"Sadece şunu diyeceğim; öyleyse, bana evlenme teklif edeceğini düşünmek için hiçbir nedeniniz olamaz."</p>

  <p>Lady Catherine bir an tereddüt etti, sonra cevap verdi,</p>

  <p>"Onların nişanı özel bir türden. Daha bebekken sözleri kesildi. Onun annesinin dileği de buydu, benimki de. Daha beşiktelerken planladık bu beraberliği: ama şimdi, her iki kardeşin de dileği tam gerçekleşmek, ikisi evlenmek üzereyken, aşağı seviyeden, dünyada hiçbir önemi olmayan, aileyle hiçbir bağı olmayan bir genç kadın bunu engelliyor! Onun akrabalarının dileklerine hiç mi saygınız yok? Ya Miss. de Bourgh'la olan sessiz nişanına? Tüm utanma, arlanma duygularınızı kayıp mı ettiniz? Daha doğar doğmaz kuzeniyle sözlendi dediğimi duymadınız mı?"</p>

  <p>"Evet, dediğinizi duydum. Ama bundan bana ne? Yeğeninizle evlenmeme başka bir engel yoksa tabii ki vazgeçecek değilim annesiyle teyzesi Miss. de Bourgh'la evlensin istediler diye. Evliliği planlayarak siz elinizden geleni yapmışsınız. Gerçekleşmesi başkalarına bağlı. Mr. Darcy şeref sözüyle ya da kalben kuzenine bağlı değilse niye başka bir seçim yapmasın? O seçim de bensem, onu niye kabul etmeyeyim?"</p>

  <p>"Çünkü şeref, adap, sağduyu, hatta, çıkarlar bunu yasaklıyor. Evet, Miss. Bennet, çıkarlar; çünkü bile bile tercihlerinin aksine hareket ederseniz ailesi ve arkadaşları tarafından kabul edilmeyi beklemeyin. Onunla yakınlığı olan herkes tarafından dışlanacak, küçümsenecek, görmezden gelineceksiniz. Evliliğiniz bir yüz karası olacak; adınız hiçbirimiz tarafından anılmayacak."</p>

  <p>"Bunlar ağır talihsizlikler," diye cevapladı Elizabeth. "Ama Mr. Darcy'nin karısı onunla beraber olmaktan gelen öyle olağanüstü mutluluk kaynaklarına sahip olur ki bunlara üzülmesi için hiçbir neden kalmaz."</p>

  <p>"İnatçı, dikbaşlı kız! Senden utanıyorum! Geçen baharda sana gösterdiğim ilgi alakaya böyle mi teşekkür edecektin? O zamandan bana borcun yok mu?</p>

  <p>"Oturalım. Anlayacaksın, Miss. Bennet, buraya amacımı gerçekleştirmeye kararlı olarak geldim; vazgeçmem. Ben ömrümde kimsenin kaprisine boyun eğmedim. Ömrümde hoşgörmedim hayır cevabını."</p>

  <p>"Bu lady hazretlerinin şimdiki durumunu daha da acınası yapıyor, ama beni etkileyemez."</p>

  <p>"Sözümü kesme. Beni sessizce dinle. Kızımla yeğenim birbirleri için düşünüldüler. Anne tarafından aynı soylu koldan, baba tarafından da, ünvansız da olsa, saygın, şerefli ve eski ailelerden geliyorlar. Her iki taraftan servetleri muazzam. Her iki ailenin her üyesinin gözünde onlar birbirlerine aitler; peki ne ayıracak onları? Ailesi, akrabası, serveti olmayan bir genç kadının küstah hayalleri. Dayanılır şey mi bu! Asla değil, olmayacak da. Kendi iyiliğini düşünseydin, içinde büyüdüğün çevreden ayrılmak istemezdin."</p>

  <p>"Yeğeninizle evlenmekle o çevreden ayrıldığımı düşünmeyeceğim. O bir beyefendi; ben de bir beyefendinin kızıyım; bu bakımdan eşitiz."</p>

  <p>"Doğru. Bir beyefendinin kızısın. Ama annen kimlerden? Dayıların teyzelerin kimler? Beni onlardan habersiz sanma."</p>

  <p>"Akrabalarım kim olursa olsun," dedi Elizabeth, "yeğeniniz onlara itiraz etmiyorsa sizi ilgilendirmezler."</p>

  <p>"Bana açık söyle, onunla sözlendin mi?"</p>

  <p>Aslında Elizabeth Lady Catherine'i memnun etmek amacıyla bu soruya cevap vermezdi, ama bir an düşündükten sonra cevap vermeden duramadı,</p>

  <p>"Hayır."</p>

  <p>Lady Catherine memnun olmuş gibiydi.</p>

  <p>"Peki sözlenmeyeceğine bana söz verir misin?"</p>

  <p>"Bu tür bir söz veremem."</p>

  <p>"Miss. Bennet, şok oldum, dehşete düştüm. Daha makul bir genç kadın bulacağımı sanmıştım. Ama vazgeçeceğimi düşünerek kendini aldatma. Bana istediğim garantiyi verene kadar buradan gitmeyeceğim."</p>

  <p>"Asla vermeyeceğim. Bu kadar akıldışı bir şey için beni korkutamazsınız. Lady hazretleri Mr. Darcy'yi kızınızla evlendirmek istiyorsunuz; ama istediğiniz sözü size vermem onların evliliğini mümkün kılacak mı? Beni sevdiğini varsayalım, onun teklifini reddetmem aynı teklifi kuzenine yapmasını sağlayacak mı? Şunu söylememe izin verin, Lady Catherine, bu olağandışı isteği destekleyen sebepleriniz ne kadar anlamsızsa isteğin kendisi de o kadar saçma. Böyle sözlerden etkileneceğimi sanıyorsanız kişiliğim konusunda çok yanılmışsınız. Yeğeniniz özel işlerine karışmanızı ne kadar onaylar, bilemem; ama benimkine karışmaya hiç hakkınız yok. O yüzden, rica ederim, bu meseleyi daha fazla uzatmayın."</p>

  <p>"O kadar çabuk değil. İşim bitmedi. Söylediğim bütün itirazlara ekleyecek bir şey daha var. En küçük kardeşinin kaçma rezaletinin ayrıntılarından habersiz değilim. Her şeyi biliyorum; delikanlının onunla evlenmesi babanla dayının karşıladığı alelacele uydurulmuş bir işti. Öyle bir kız, yeğenimin baldızı mı olacak? Kocası, merhum babasının vekilharcının oğlu, onun bacanağı mı olacak? Tanrı esirgesin! –buna ne buyrulur? Pemberley'nin gölgelikleri böyle mi kirletilecek?"</p>

  <p>"Artık başka bir şey söyleyemezsiniz," diye cevap verdi sıkıntıyla. "Mümkün olan her şekilde bana hakaret ettiniz. İzninizle eve dönüyorum."</p>

  <p>Bu sözleri söylerken kalktı. Lady Catherine de kalktı ve geri döndüler. Lady hazretleri hayli öfkeliydi.</p>

  <p>"Demek yeğenimin şerefine ve itibarına hiç saygın yok! Duygusuz, bencil kız! Hiç düşünmüyor musun, seninle ilişkisi olması onu herkesin gözünden düşürecek?"</p>

  <p>"Lady Catherine, söyleyecek başka bir şeyim yok. Düşüncelerimi biliyorsunuz."</p>

  <p>"Yani onunla evleneceksin, öyle mi?"</p>

  <p>"Öyle bir şey demedim. Kendi görüşüme göre beni ne mutlu edecekse sadece ona göre davranmaya kararlıyım; sizin ya da benimle ilgisi bulunmayan başka birilerinin ne dediği umurumda değil."</p>

  <p>"Pekâlâ. Demek reddediyorsun. Vazife, şeref ve minnet duygusunun gereklerini yerine getirmeyi reddediyorsun. Onu bütün dostlarının gözünde mahvetmeye, dünyaya rezil etmeye kararlısın."</p>

  <p>"Ne vazife, ne şeref, ne de minnet duygusu," diye cevapladı Elizabeth, "böyle bir durumda benim üzerimde etkili olabilir. Benim Mr. Darcy'yle evlenmemde bu ilkeleri çiğneyen hiçbir şey yok. Ailenin gücenmesine ya da dünyanın hakir görmesine gelince, benimle evleniyor diye ailesi heyecana kapılırsa bu beni bir an bile endişelendirmez –dünya ise böyle işlerle uğraşmayacak kadar kendini bilir."</p>

  <p>"Gerçek görüşün bu demek! Son kararın bu! Çok güzel. Ben yapacağımı biliyorum. Sanma ki Miss. Bennet hırsın mükafatını alacak. Buraya seni denemeye geldim. Seni makul bulacağımı umuyordum; ama şundan emin ol, ben aklıma koyduğumu yaparım."</p>

  <p>Arabanın kapısına gelene kadar Lady Catherine bu şekilde konuştu durdu; sonra aceleyle dönüp şu sözleri ekledi,</p>

  <p>"Senden izin istemiyorum, Miss. Bennet. Annene de selamlarımı göndermiyorum. Böyle bir ilgiyi hak etmiyorsun. Ciddi şekilde canımı sıktın."</p>

  <p>Elizabeth cevap vermedi; lady hazretlerini eve dönmeye ikna etmeye kalkışmadan kendi başına sessizce yürüyüp eve girdi. Üst kata çıkarken arabanın uzaklaştığını duydu. Annesi onu soyunma odasının kapısında sabırsızca karşıladı, Lady Catherine'in niye tekrar içeri gelip dinlenmediğini sordu.</p>

  <p>"İstemedi," dedi kızı. "Gidecekmiş."</p>

  <p>"Ne hoş bir kadın! bize uğraması da son derece nazik bir davranış! çünkü herhalde bize Collinsler'in iyi olduğunu söylemek için geldi sadece. Besbelli başka bir yere gidiyordu da Meryton'dan geçerken sana uğramayı düşündü. Sana söyleyeceği özel bir şey yoktu, değil mi, Lizzy?"</p>

  <p>Elizabeth bu noktada biraz yalana başvurmak zorunda kaldı; çünkü konuşmalarının konusunu açıklamak imkânsızdı.</p>
</body>
</html>
