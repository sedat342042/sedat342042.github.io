<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm IX</h2>

  <p>Elizabeth gecenin büyük bölümünü ablasının odasında geçirdi ve sabahleyin erkenden Mr. Bingley'nin hizmetçi aracılığıyla sorduğu sorulara, biraz sonra da ablasına uğrayan iki zarif bayana içaçıcı bir cevap vermenin sevincini duydu. Bu düzelmeye rağmen, yine de, Longbourn'a annesinin Jane'i görmeye gelmesini ve durumunu kendi gözleriyle görmesini isteyen bir mektup gönderilmesini rica etti. Mektup hemen gönderildi ve içeriğine aynı hızla karşılık verildi. Mrs. Bennet, en küçük iki kızı eşliğinde, aile kahvaltısından az sonra Netherfield'e ulaştı.</p>

  <p>Jane'in durumunu tehlikeli bulsa, Mrs. Bennet perişan olurdu; ama hastalığının korkutucu olmadığını görüp rahatlayınca hemen iyileşmesini istemez oldu, sağlığına kavuşması onu muhtemelen Netherfield'den uzaklaştıracağı için. Dolayısıyla, kızının eve götürülme isteğine oralı olmadı; hemen aynı sırada gelen eczacı da bunu akıllıca bulmadı. Jane'le biraz oturduktan sonra, Miss. Bingley'nin bizzat gelip davet etmesi üzerine, anne ve üç kızı birden kahvaltı salonuna doğru onu takip ettiler. Bingley Mrs. Bennet'ın Miss. Bennet'ı umduğundan daha kötü bulmadığını umduğunu söyleyerek karşıladı.</p>

  <p>"Aslında buldum, beyefendi," oldu kadının cevabı. "Hareket edemeyecek kadar hasta. Mr. Jones kımıldatmayın dedi. Az bir şey daha nezaketinize sığınmak durumundayız."</p>

  <p>"Götürmek mi!" diye haykırdı Bingley. "Aklınıza bile getirmeyin. Kızkardeşim, eminim, gitmesine asla razı olmaz."</p>

  <p>"İçiniz rahat olsun, hanımefendi," dedi Miss. Bingley, soğuk bir kibarlıkla, "Miss. Bennet bizde kaldığı sürece her türlü ihtimamı görecektir."</p>

  <p>Mrs. Bennet bol bol teşekkür etti.</p>

  <p>"Eminim," diye ekledi, "böyle iyi dostları olmasa ona ne olurdu bilmiyorum, çünkü gerçekten çok hasta ve müthiş ızdırabı var, ama dünyanın en sabırlı insanıdır, hep öyledir o, çünkü, istisnasız, tanıdığım en iyi huylu kızdır. Sık sık diğer kızlarıma onun benzersiz olduğunu söylerim. Çok tatlı bir odanız var, Mr. Bingley, şu çakıl taşlı yolun üstünden manzara da harika. Civarda Netherfield'e denk bir yer bilmiyorum. Burayı çabuk bırakmayacaksınız, umarım, kısa süreliğine kiralamanıza rağmen."</p>

  <p>"Ben ne yaparsam çabuk yaparım," diye cevapladı Bingley; "o yüzden Netherfield'i bırakmaya karar verirsem muhtemelen beş dakika içinde giderim. Ama şimdilik kendimi buraya iyice yerleşmiş hissediyorum."</p>

  <p>"Ben de sizden bunu beklerdim," dedi Elizabeth.</p>

  <p>"Beni tanımaya başlıyorsunuz, değil mi?" diye haykırdı Bingley, ona doğru dönerek.</p>

  <p>"A evet! –Sizi çok iyi anlıyorum."</p>

  <p>"Keşke bunu iltifat olarak görebilseydim; ama bu kadar kolay anlaşılmak korkarım acınacak şey."</p>

  <p>"Bunun kuralı yok. Derin, karmaşık bir karakter illa sizinkinden daha çok ya da daha az saygın olacak demek değil."</p>

  <p>"Lizzy," diye haykırdı annesi, "nerede olduğunu unutma; evde hoşgördüğümüz yabani tavırları burada bari sürdürme."</p>

  <p>"Karakter incelediğinizi bilmiyordum," diye devam etti Bingley hemen. "Eğlenceli bir çalışma olmalı."</p>

  <p>"Evet, ama karmaşık karakterler en eğlenceli olanıdır. Hiç olmazsa bu işe yarıyorlar."</p>

  <p>"Taşra," dedi Darcy, "böyle bir inceleme için pek az denek sunabilir. Taşra muhitinde çok sınırlı ve tekdüze bir toplum içinde yaşıyorsunuz."</p>

  <p>"Ama insanlar kendileri o kadar değişiyorlar ki içlerinde hep gözlemlenecek yeni bir şey oluyor."</p>

  <p>"Evet, tabii," diye haykırdı Mrs. Bennet, taşra muhitinden bahsetme şekline gücenip. "Taşrada da şehirdeki kadar çok olay olduğuna sizi temin ederim."</p>

  <p>Herkes şaşırdı; Darcy bir an ona bakıp sessizce öte yana döndü. Onun üstünde mutlak zafer kazandığına inanan Mrs. Bennet zaferine devam etti.</p>

  <p>"Kendi adıma Londra'nın taşradan üstün olduğunu düşünmüyorum, dükkânları, halka açık yerleri saymazsak. Taşra çok daha sevimli, değil mi, Mr. Bingley?"</p>

  <p>"Taşradayken," diye cevapladı Bingley, "hiç ayrılmak istemiyorum; ama şehirdeyken de aynısı oluyor. İkisinin de üstünlükleri var; ben ikisinde de aynı şekilde mutlu olabiliyorum."</p>

  <p>"Evet –çünkü yaklaşımınız doğru. Ama bu beyefendi," Darcy'ye bakarak, "taşranın önemsiz olduğunu düşünüyor sanki."</p>

  <p>"Gerçekten yanılıyorsun anne," dedi Elizabeth, annesi adına kızararak. "Mr. Darcy'yi yanlış anladın. Sadece taşrada şehirdeki kadar çok çeşitlilikte insan yok demek istedi, ki doğru olduğunu kabul etmelisin."</p>

  <p>"Haliyle, tatlım, kimse de var demedi zaten; ama bu muhitte birçok insana rastlamamak dersen, buradan büyük pek az muhit vardır derim. Yirmi dört aileyle akşam yemeği yediğimizi bilirim ben."</p>

  <p>Elizabeth için endişeleniyor olmasa Bingley yüz ifadesine hakim olamayacaktı. Kızkardeşi daha az nazikti ve gözlerini gayet anlamlı bir gülümsemeyle Mr. Darcy'ye doğru çevirdi. Elizabeth annesinin düşüncelerini değiştirmek için o yokken Charlotte Lucas'ın Longbourn'a gelip gelmediğini sordu.</p>

  <p>"Evet, dün babasıyla uğradı. Ne sevimli bir adam şu Sir William, Mr. Bingley –değil mi? Ne medeni adam! Ne kibar, ne rahat! –Her zaman herkese söyleyecek bir şeyi var. –İyi yetişme diye ben buna derim; kendilerini çok önemli sanıp hiç ağızlarını açmayan kişiler meseleyi yanlış anlıyorlar."</p>

  <p>"Charlotte akşam yemeğine kaldı mı?"</p>

  <p>"Hayır, eve gitti. Herhalde elmalı turta yapmak için lazım oldu. Kendi adıma, Mr. Bingley, ben her zaman kendi işini yapabilen hizmetçiler çalıştırırım; kızlarım farklı yetiştiler. Ama herkes kendi bilir tabii; Lucaslar çok iyi kızlar, sizi temin ederim. Yazık ki güzel değiller! Charlotte'u çok sıradan bulduğumdan değil –ama işte, o da bizim can dostumuz."</p>

  <p>"Çok hoş bir genç hanıma benziyor," dedi Bingley.</p>

  <p>"A cidden öyle; –ama çok sıradan olduğunu kabul etmek lazım. Lady Lucas bizzat öyle demiştir sık sık ve beni kıskanmıştır Jane'in güzelliği için. Kendi çocuğumla övünmek istemem, ama gerçekten de Jane –insan daha güzelini zor görür. Herkes öyle diyor. Kendi kızım diye söylemiyorum. Daha on beş yaşındaydı, şehirdeki kardeşim Gardiner'ın orada bir beyefendi vardı ona öyle âşık oldu ki yengem biz gitmeden evlenme teklif edeceğinden emindi. Etmedi, mamafih. Belki çok genç buldu. Mamafih ona şiirler yazdı, güzel şiirlerdi doğrusu."</p>

  <p>"Böylece sevgisini tüketti," dedi Elizabeth, sabırsızca. "Aynı şekilde yenik düşen birçok kişi olmuştur. Şiirin aşkı yok etme yeteneğini ilk kim keşfetti merak ediyorum doğrusu!"</p>

  <p>"Şiiri hep aşkın gıdası olarak düşünürdüm," dedi Darcy.</p>

  <p>"Sağlıklı, güçlü, iyi bir aşk için doğru olabilir. Zaten güçlü olan bir şeye her şey iyi gelir. Ama eğer zayıf, cılız bir eğilimse tatlı bir sone açlıktan öldürür onu."</p>

  <p>Darcy gülümsemekle yetindi; bunu takip eden genel sessizlik Elizabeth'i tedirgin etti annesi yine kendini rezil edecek diye. Konuşmak istedi ama aklına bir şey gelmedi; kısa bir sessizlikten sonra Mrs. Bennet Jane'e gösterdiği ihtimam için Mr. Bingley'ye tekrar teşekkür etmeye başladı, bir de özür ekledi Lizzy'yi de başına dert ettiği için. Mr. Bingley ölçülü bir kibarlıkla cevap verdi, kızkardeşini de kibar olmaya ve durumun gerektirdiği gibi konuşmaya zorladı. Kızkardeşi de fazla cömert olmadan üstüne düşeni yaptı, ama Mrs. Bennet tatmin olmuştu, az sonra da arabasını emretti. Bu işaret üzerine en küçük kızı kendini öne çıkardı. İki kız bütün ziyaret boyunca birbirleriyle fısıldaşıp durmuşlar ve şu sonuca varmışlardı: en küçük olan Mr. Bingley'ye taşraya ilk gelişinde verdiği Netherfield'de balo yapma sözünü hatırlatacaktı.</p>

  <p>Lydia on beş yaşında, sağlam yapılı, iyi gelişmiş bir kızdı; açık renk teni ve neşeli bir yüzü vardı; annesinin gözdesiydi; annesinin sevgisi onu genç yaşta insan içine çıkarmıştı. Coşkulu bir ruhu ve doğal bir kendini kabul ettirme yeteneği vardı ki dayısının akşam yemekleri ve kendi rahat tavırları sayesinde subayların ilgisini toplayarak özgüvene dönüşmüştü. Dolayısıyla, balo konusunda Mr. Bingley'ye hitap eder ve ona dobralıkla sözünü hatırlatır, hatta sözünü tutmazsa bunun dünyadaki en utanç verici şey olacağını da eklerken gayet inandırıcıydı. Bingley'nin bu ani saldırıya verdiği cevap annesini mestetti–</p>

  <p>"Sözümü yerine getirmeye her şeyimle hazırım; ablanız iyileştiği zaman isterseniz balonun gününü siz seçersiniz. Ama o hasta yatarken dans etmek istemezsiniz."</p>

  <p>Lydia istediği cevabı aldığını söyledi. "A evet –Jane iyileşene kadar beklemek daha iyi; o zamana kadar Yüzbaşı Carter da Meryton'a dönmüş olur. Siz kendi balonuzu verdikten sonra," diye ekledi, "bir balo da onların vermesinde ısrar edeceğim. Albay Forster'a vermezseniz çok ayıp olur diyeceğim."</p>

  <p>Sonra Mrs. Bennet'la kızları gittiler; Elizabeth hemen Jane'in yanına döndü, kendisinin ve ailesinin davranışlarını iki hanım ve Mr. Darcy tarafından yorumlanmaya bırakarak; ne var ki Mr. Darcy Miss. Bingley'nin güzel gözler hakkındaki tüm iğneli şakalarına rağmen ikisinin onu çekiştirmelerine katılmaya ikna edilemedi.</p>
</body>
</html>
