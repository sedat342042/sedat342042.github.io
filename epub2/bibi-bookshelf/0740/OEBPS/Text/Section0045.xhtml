<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XVI</h2>

  <p>Mayıs ayının ikinci haftası üç genç hanım Gracechurch street'ten Hertfordshire'deki ------- kasabasına doğru yola çıktılar; Mr. Bennet'ın arabasının onları karşılayacağı hana yaklaştıkları zaman, arabacının dakikliği sayesinde, üst kat yemek odalarının birinden bakan Kitty'yle Lydia'yı görüverdiler. Bu iki kız bir saatten uzun zamandır oradaydılar, karşıdaki bir manifaturacıya keyifli bir ziyaret yapmışlar, nöbet tutan askeri seyretmişler, kıvırcık ve hıyar salatası yapmışlardı.</p>

  <p>Ablalarını karşıladıktan sonra bir han dolabının sunabileceği kadar soğuk etle hazırlanmış sofrayı gösterdiler gururla; "ne hoş değil mi? güzel bir sürpriz değil mi?" diye haykırdılar.</p>

  <p>"Hepinize ziyafet çekmeyi düşünüyoruz," diye ekledi Lydia; "ama bize borç vermelisiniz, çünkü bütün paramızı şu dükkânda harcadık." Sonra aldıklarını gösterdi: "Bakın, bu boneyi aldım. Pek güzel değil, ama iş olsun diye aldım. Eve gidince söküp bakacağım, bir şeye benzetebilir miyim diye."</p>

  <p>Ablaları çirkin deyince hiç oralı olmadan ekledi, "Dükkânda bundan daha çirkin iki üç şapka daha vardı sadece; daha hoş renkli bir saten alıp yeniden süslersem gayet iyi olur. Zaten bu yaz kimin ne giydiği o kadar önemli değil, --------shire bölüğü Meryton'ı bıraktı, onbeş gün içinde gidiyorlar."</p>

  <p>"Gerçekten mi?" diye haykırdı Elizabeth, büyük bir memnuniyetle.</p>

  <p>"Brighton yakınlarında kamp kuracaklarmış; babamın yazın hepimizi oraya götürmesini öyle çok istiyorum ki! Ne eğlenceli bir plan olur; üstelik önemli bir masraf da değil. En çok da annem gitmek ister! Yoksa düşünsenize ne sıkıcı bir yaz geçireceğiz!"</p>

  <p>"Evet," diye düşündü Elizabeth, "bu eğlenceli bir plan olurdu gerçekten, hepimiz birden mahvolurduk. Aman Tanrım! Brighton, koca bir kamp dolusu asker ve biz, zaten darmadağın olmuşuz gariban bir milis alayı ve Meryton'ın aylık baloları yüzünden."</p>

  <p>"Şimdi size haberlerim var," dedi Lydia, masaya otururlarken. "Bilin bakalım! Harika haberler, olağanüstü haberler, hem de hepimizin sevdiği bir kişi hakkında."</p>

  <p>Jane'le Elizabeth birbirlerine baktılar; garsona kalmasına gerek olmadığı söylendi. Lydia güldü ve şöyle dedi,</p>

  <p>"Ah şu sizin resmiyetiniz ve ağzısıkılığınız yok mu. Garson duymasın istediniz, sanki umurundaydı! Anlatacaklarımdan daha fena şeyler duyuyordur o. Ama ne çirkin bir herif! İyi ki gitti. Hiç öyle uzun çene görmedim hayatımda. Neyse, haberime gelelim: sevgili Wickham hakkında; garson için fazla iyi, değil mi? Wickham'ın Mary King'le evlenme tehlikesi yok. Nasıl haber ama! Kız Liverpool'daki amcasına gitti; kalmaya gitti. Wickham artık emniyette."</p>

  <p>"Mary King de emniyette!" diye ekledi Elizabeth; "para bakımından basiretsiz bir evlilikten kurtulmuş."</p>

  <p>"Çekip gitmesi büyük aptallık, seviyorduysa."</p>

  <p>"Ama galiba iki tarafta da güçlü bir bağlılık yok," dedi Jane.</p>

  <p>"Wickham'da olmadığına eminim. Bence kızı zerre kadar umursamıyordu. Öyle uyuz çilli kıytırık kızı kim umursar?"</p>

  <p>Elizabeth dondu kaldı, böyle kaba ifadeleri kullanmak elinden gelmese de, bu tür kaba duyguları vaktiyle kendisinin de göğsünde beslemiş ve bunu makul bulmuş olduğunu düşününce!</p>

  <p>Herkes yemeğini yeyip de ablalar hesabı ödedikten sonra araba emredildi; biraz uğraştıktan sonra hepsi birden, bütün kutuları, elişi torbaları ve paketleri ve Kitty'yle Lydia'nın alışverişlerinin can sıkıcı ilavesiyle arabaya yerleştiler.</p>

  <p>"Ne de güzel sığıştık!" diye haykırdı Lydia. "İyi ki bonemi almışım, sırf kutusu için bile değer valla! Hadi şimdi rahatımıza bakalım, konuşup gülelim eve kadar. Bir kere gittiğinizden beri neler oldu, onu anlatın. Hoş adamlar gördünüz mü? Flörtünüz oldu mu? Biriniz bari koca bulmadan dönmezsiniz diyordum. Jane yakında evde kalacak. Neredeyse yirmi üç oldu! Tanrım, yirmi üçümden önce evlenmemiş olursam nasıl utanırım! Philips yengem de nasıl koca bulun istiyor bilemezsiniz. Lizzy Mr. Collins'i kabul etse iyi ederdi diyor; ama bence bu eğlenceli olmazdı. Tanrım! Sizden önce evlenmeyi nasıl da istiyorum; o zaman size bütün balolarda arabuluculuk yapardım. Geçen gün Albay Forster'ın orada öyle bir eğlendik ki, sormayın! Kitty'yle ben o günü orada geçirecektik, Mrs. Forster da akşama ufak bir dans sözü verdi; (bu arada, Mrs. Forster'la yakın arkadaş olduk!) sonra Harringtonlar'ı çağırdı ama Harriet hastaydı, bir daha Pen tek başına gelmek zorunda kaldı; sonracığıma, bilin bakalım ne yaptık? Chamberlayne'e kadın kıyafeti giydirdik, uşağı kadın diye yutturduk –nasıl eğlendiğimizi düşünün artık! Albay'la Mrs. Forster'dan, Kitty'yle benden, bir de teyzemden başka kimse bilmiyordu, teyzeme de tuvaletini ödünç almak için söyledik; bilemezsiniz nasıl güzel oldu! Denny, Wickham, Pratt ve birkaç kişi daha geldi, tanımadılar. Tanrım! Nasıl güldüm! Mrs. Forster da nasıl güldü. Gülmekten ölüyordum. Adamlar bu yüzden şüphelendiler, sonra da zaten meseleyi çözdüler."</p>

  <p>Partilerinin ve tatlı şakalarının hikâyesini anlatarak Lydia, Kitty'nin de yardım ve ilaveleriyle Longbourn'a kadar yol arkadaşlarını eğlendirmeye çalıştı. Elizabeth olabildiğince az dinledi, ama sık sık Wickham'ın adının geçmesine dikkat etmeden duramadı.</p>

  <p>Evde gayet sıcak karşılandılar. Mrs. Bennet Jane'in güzelliğini bozulmamış gördüğüne çok sevindi; yemek sırasında Mr. Bennet Elizabeth'e birkaç kez "Döndüğüne sevindim, Lizzy," dedi sevecenlikle.</p>

  <p>Yemek odasında geniş bir kalabalık oldu; neredeyse bütün Lucaslar Maria'yı karşılamak ve havadisleri dinlemek için gelmişlerdi; herkes farklı bir konuyla meşguldü; Lady Lucas masanın üstünden Maria'ya büyük kızının refahını ve tavuklarını soruyordu; Mrs. Bennet iki işle birden meşguldü, bir yandan biraz ilerisinde oturan Jane'den son modayla ilgili haberleri alıyor, diğer yandan bunları Lucaslar'ın küçük kızlarına aktarıyordu; Lydia başka herkesinkinden daha yüksek bir sesle sabahki eğlencelerini sayıp döküyordu ortaya doğru, isteyen dinlesin diye.</p>

  <p>"Ah, Mary," diyordu, "keşke sen de bizle gelseydin, öyle eğlendik ki! Yolda Kitty'yle bütün perdeleri açtık, arabada kimse yokmuş gibi yaptık; Kitty'nin midesi bulanmasa bütün yolu öyle gidecektim; George hanına geldiğimiz zaman kanımca çok şık davranıp şu üç kişiye dünyadaki en güzel soğuk yemekleri ikram ettik, gelseydin sana da ikram ederdik. Dönüşümüz de öyle eğlenceli oldu ki! Arabaya hiç binemeyeceğiz sandım. Gül gül ölüyordum az kalsın. Yolda da bir keyif bir keyif! Nasıl bir kakara kikiri, fersah fersah öteden duymuşlardır bizi."</p>

  <p>Mary buna ciddiyetle cevap verdi, "Aman, benden uzak olsun, hemşirem, böyle zevkler bana göre değil. Çoğu kadın böyle şeyleri sever. Ama benim için hiç cazip değiller. Ben kitap okumayı tercih ederim."</p>

  <p>Ama Lydia bu cevabın tek kelimesini bile duymadı. Birini yarım dakikadan fazla nadiren dinlerdi, Mary'yi o kadar bile dinlemedi.</p>

  <p>Öğleden sonra Lydia diğer kızlara Meryton'a yürüyüp herkesin ne alemde olduğunu görme konusunda ısrar etti; ama Elizabeth plana inatla karşı çıktı. Miss. Bennetlar'ın evde daha yarım gün geçirmeden subay peşine düştükleri söylenmemeliydi. Karşı çıkması için bir neden daha vardı. Wickham'ı tekrar görme düşüncesi ona korkunç geliyordu ve bundan olabildiğince kaçınmaya kararlıydı. Alayın gidişinin yakın olması ona anlatılmaz bir rahatlık veriyordu. Onbeş gün içinde gitmiş olacaklardı; gidince de Wickham yüzünden canının daha fazla sıkılmayacağını umuyordu.</p>

  <p>Eve geleli çok olmamıştı ki Lydia'nın handa sözünü ettiği Brighton planının annesiyle babası arasında sıkça tartışma konusu olduğunu gördü. Babasının en ufak bir gitme niyeti olmadığını hemen anladı; ama cevapları aynı zamanda öyle belirsiz ve yuvarlaktı ki annesi sık sık umudu azalsa da sonunda başarıya ulaşacağına olan inancını henüz yitirmemişti.</p>
</body>
</html>
