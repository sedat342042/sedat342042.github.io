<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm II</h2>

  <p>Aşk yeminleri ve saadet hayalleri içinde geçen bir haftadan sonra Mr. Collins Cumartesi'nin gelişiyle sevgili Charlotte'undan ayrılmak zorunda kaldı. Ama ayrılık acısı, onun açısından, gelininin gelişi için yapılan hazırlıklar sayesinde hafifliyordu; Hertfordshire'e bir dahaki dönüşünden hemen sonra onu dünyanın en mutlu adamı yapacak günün belirleneceğini ummak için nedenleri vardı. Longbourn'daki akrabalarına önceki gibi ağırbaşlılıkla veda etti; güzel kuzenlerine tekrar sağlık ve mutluluk diledi ve babalarına yeni bir teşekkür mektubu sözü verdi.</p>

  <p>Ertesi Pazartesi Mrs. Bennet her zamanki gibi Christmas'ı Longbourn'da geçirmeye gelen erkek kardeşiyle karısını sevinçle karşıladı. Mr. Gardiner aklı başında, beyefendi bir adamdı; hem tabiat hem de eğitim bakımından kızkardeşinden çok daha üstündü. Netherfield'deki hanımlar esnaflıkla geçinen ve evi dükkânının görüş alanı içinde bulunan bir adamın böyle kibar ve sevimli olabilmesine zor inanırlardı. Mrs. Bennet'la Mrs. Philips'den birkaç yaş küçük olan Mrs. Gardiner cana yakın, zeki, zarif bir kadındı; Longbourn'daki tüm yeğenlerinin gözdesiydi. Bilhassa en büyük iki yeğeniyle arasında çok özel bir yakınlık vardı. Şehre gittiklerinde sık sık onun yanında kalırlardı.</p>

  <p>Mrs. Gardiner'ın gelir gelmez ilk işi hediyelerini dağıtmak ve modadaki son yenilikleri anlatmak oldu. Bu iş bitince daha az faal bir rolü kaldı. Dinleme sırası ona geçti. Mrs. Bennet'ın anlatacak bir dolu ızdırabı ve çokça şikâyeti vardı. Yengesini son gördüğünden beri hepsinin her işi ters gitmişti. İki kızı evliliğin eşiğine gelmişler ama orada kalmışlardı.</p>

  <p>"Jane'i suçlamıyorum," diye devam etti, "çünkü Jane elinden gelse Mr. Bingley'yi tavlardı. Ama Lizzy! ah, hemşirem! şimdiye kadar çoktan Mr. Collins'in karısı olduydu sapıklık etmeseydi. Adam ona bu odada evlenme teklif etti, o reddetti. Sonuç ortada, Lady Lucas benden önce evli kız anası olacak; Longbourn mülkü de yine aynen ipotekli. Lucaslar cidden çok becerikli insanlar, hemşirem. Ne alabileceklerse alıyorlar. Onlar hakkında böyle konuştuğum için üzgünüm, ama öyle. Kendi ailemin içinde böyle itilip kakılmak asabımı bozuyor, sefil ediyor beni; bir de insanın herkesten önce kendilerini düşünen komşuları olunca. Mamafih, böyle bir zamanda gelmeniz en büyük teselli; uzun yenlerle ilgili anlattıkların çok hoşuma gitti."</p>

  <p>Jane ve Elizabeth'le mektuplaşmaları sırasında bu haberlerin esasını öğrenmiş olan Mrs. Gardiner görümcesine hafifçe cevap verdi, sonra yeğenlerine acıyıp konuşmayı değiştirdi.</p>

  <p>Daha sonra Elizabeth'le yalnız kaldığı zaman bu konu hakkında biraz daha konuştu. "Jane için ideal bir evlilik olurmuş gibi görünüyor," dedi. "Olmadığına üzüldüm. Ama böyle şeyler çok oluyor! Mr. Bingley tarif ettiğin gibi bir adamsa, güzel bir kıza birkaç haftalığına kolayca âşık oluyor ve tesadüfler ayırınca onu öyle kolay unutuyorsa, bu tür sadakatsizliği çok sık yapıyor demektir."</p>

  <p>"Kendi başına mükemmel bir avuntu," dedi Elizabeth, "ama bizim işimize yaramıyor. Tesadüfen acı çekiyor değiliz. Arkadaş müdahalesi kendi geliri olan genç bir adamı daha birkaç gün önce şiddetle âşık olduğu bir kızı unutmaya ikna etsin, asıl bu sık olan bir şey değil."</p>

  <p>"Ama bu 'şiddetle âşık olduğu' ifadesi öyle basmakalıp, öyle kuşkulu, öyle belirsiz ki bana pek az fikir veriyor. Yarım saat tanışıklıktan doğan duygulara olduğu kadar gerçek, güçlü bağlılıklara da uyabilir. Lütfen, Mr. Bingley'nin aşkı ne kadar şiddetliydi, söyler misin?"</p>

  <p>"Hiç daha vaatkâr bir ilgi görmedim; gitgide başka insanları gözü görmez oluyordu; Jane'e öyle kapılmıştı. Ne zaman buluşsalar bu daha açık, daha kesin bir biçimde görünüyordu. Kendi balosunda birkaç hanımı dansa kaldırmayarak gücendirdi; onunla iki kez ben de konuştum ama cevap alamadım. Daha net belirtiler olabilir mi? Etrafa kayıtsızlaşmak aşkın özü değil midir?"</p>

  <p>"A evet! –onun hissettiğini sandığım türden aşkın. Zavallı Jane! Onun için üzülüyorum; onun karakterinde biri bunu çabuk atlatamaz. Keşke senin başına gelseydi, Lizzy; sen daha çabuk güler geçerdin. Ama sence Jane'i bizimle dönmeye ikna edebilir miyiz? Hava değişimi işe yarayabilir –hem belki evden uzaklaşmak bile başlı başına bir rahatlık olur."</p>

  <p>Elizabeth bu teklife son derece memnun oldu; ablasının dünden razı olduğuna inandığını söyledi.</p>

  <p>"Umarım," diye ekledi Mrs. Gardiner, "bu genç adamla ilgili endişeleri onu etkilemez. Biz şehrin çok farklı bir bölgesinde yaşıyoruz, tüm ilişkilerimiz çok farklı ve bildiğin gibi pek az dışarı çıkarız; o yüzden bizimle karşılaşmaları imkânsız gibi bir şey, tabii adam onu görmeye gelmezse."</p>

  <p>"Buna imkân yok; çünkü şimdi arkadaşının göz hapsinde; Mr. Darcy onun Londra'nın öyle bir semtinde Jane'i ziyaret etmesine katlanamaz! Yengeciğim, böyle bir şey nasıl aklınıza gelebilir? Mr. Darcy Gracechurch street diye bir yer duymuştur belki, ama bir kez adım atmayagörsün, bir ay paklansa yine oranın kirini üstünden çıkaramayacağını düşünür; emin olun, Mr. Bingley de onsuz bir yere kımıldamaz."</p>

  <p>"Daha iyi ya. Umarım hiç karşılaşmazlar. Ama Jane adamın kızkardeşiyle yazışmıyor mu? O aramamazlık edemez."</p>

  <p>"Arkadaşlığını temelli kesecek."</p>

  <p>Ama Elizabeth bu noktayı ve bundan daha ilgi çekici olan, Bingley'nin Jane'i görmekten alıkonmasını anlatırken ne kadar kendinden emin gözükse de, aklına konuyla ilgili bir kuşku takıldı, ve düşününce, durumu büsbütün umutsuz görmediğine inandırdı onu. Bingley'nin sevgisinin canlandırılması ve arkadaşlarının etkisinin Jane'in cazibesinin daha doğal etkisiyle alt edilmesi mümkündü, hatta gayet mümkündü.</p>

  <p>Miss. Bennet yengesinin davetini zevkle kabul etti; Bingleyler hakkında tek düşüncesi Caroline oldu; erkek kardeşiyle aynı evde yaşamadığı için onu görme tehlikesi olmadan arada bir Caroline'le bir sabah geçirebileceğini umuyordu.</p>

  <p>Gardinerlar Longbourn'da bir hafta kaldılar; Philipsler, Lucaslar ve subaylar da olunca eğlencesiz tek gün geçmedi. Mrs. Bennet kardeşiyle yengesinin eğlenmeleri için öyle çok çabaladı ki bir kere bile oturup ailece akşam yemeği yiyemediler. Eğlence evde olduğu zaman bazı subaylar her zaman orada yerlerini aldılar –Mr Wickham elbette bunlardan biriydi; bir keresinde Mrs. Gardiner Elizabeth'in ondan sıcak bir şekilde bahsetmesi üzerine şüphelendi ve ikisini yakın takibe aldı. Gördüklerinden ciddi ciddi âşık oldukları sonucunu çıkarmadı ama, birbirlerine gösterdikleri apaçık ilgi onu biraz rahatsız etti ve Hertfordshire'den ayrılmadan önce konuyu Elizabeth'le konuşmaya ve öyle bir yakınlığı sürdürmenin basiretsizlik olacağını söylemeye karar verdi.</p>

  <p>Mrs. Gardiner için Wickham'ın genel özelliklerinden ayrı olarak ilginç bir yanı vardı. On, on iki yıl önce, henüz bekârken, Derbyshire'in Wickham'ın memleketi olan o tarafında epey zaman geçirmişti. Dolayısıyla birçok ortak tanıdıkları vardı; beş yıl önce Darcy'nin babası öldüğünden beri Wickham oraya pek gitmediyse de Mrs. Gardiner'a eski dostlarıyla ilgili onun alabileceğinden daha yeni haberler verecek malumata sahipti.</p>

  <p>Mrs. Gardiner Pemberley'yi görmüş, merhum Mr. Darcy'nin ününü çok duymuştu. İşte burada tüketilemez bir sohbet konusu vardı. Pemberley'den hatırladıklarını Wickham'ın verdiği ayrıntılı tarifle karşılaştırınca ve merhum sahibinin karakteriyle ilgili övgü dolu sözler söyleyince hem Wickham'ı hem de kendini mutlu etti. Şimdiki Mr. Darcy'nin ona yaptıklarını duyunca o beyin çocukkenki şöhretine dair bunlarla uyuşacak bir şeyler hatırlamaya çalıştı ve sonunda Mr. Fitzwilliam Darcy'den daha o zaman aşırı gururlu, yaramaz bir çocuk diye söz edildiğini hatırladığına emin oldu.</p>
</body>
</html>
