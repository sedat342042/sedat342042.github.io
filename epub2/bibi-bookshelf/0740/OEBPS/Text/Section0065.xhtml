<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Bölüm XVI</h2>

  <p>Bingley Elizabeth'in az çok beklediği gibi arkadaşından özür mektubu almak yerine Lady Catherine'in ziyaretinden birkaç gün sonra Darcy'yi yanında Longbourn'a getirdi. Beyler erken geldiler; kızının korku dolu bakışları altında Mrs. Bennet Mr. Darcy'ye tam teyzesini gördüklerini söyleyecekti ki fırsat bulamadı, çünkü Jane'le yalnız kalmak isteyen Bingley hep beraber yürüyüşe çıkmayı teklif etti. Teklif kabul edildi. Mrs. Bennet'ın yürüyüş adeti yoktu, Mary'nin vakti yoktu, ama diğer beşi çıktılar. Bingley'yle Jane diğerlerinin onları geçmesine izin verdi. İkisi arkada ayak sürüdüler; Elizabeth, Kitty ve Darcy birbirlerini oyalayacaklardı. İkisi de çok az konuştular; Kitty ise Darcy'den konuşamayacak kadar korkuyordu; Elizabeth içten içe umutsuz bir karara varıyordu, ve belki Darcy de aynısını yapıyordu.</p>

  <p>Lucaslar'a doğru yürüdüler; Kitty Maria'ya uğramak istemişti; Elizabeth endişelenme gereği duymadan, Kitty onlardan ayrılınca, Darcy'yle başbaşa cesurca yürümeye devam etti. Şimdi kararının uygulanma zamanıydı, ve cesareti yerindeyken, hemen şöyle dedi,</p>

  <p>"Mr. Darcy, ben çok bencil bir yaratığım; kendi duygularımı rahatlatmak uğruna sizinkileri ne kadar rahatsız ettiğime aldırmam. Artık kendimi tutamıyorum; zavallı kızkardeşime yaptığınız benzersiz iyilik için size teşekkür ederim. Öğrendiğimden beri bunu ne kadar minnettarlıkla hissettiğimi size söylemek için sabırsızlanıyorum. Ailemin diğer üyeleri bilselerdi, sadece kendi minnettarlığımı ifade etmekle kalmazdım."</p>

  <p>"Üzgünüm, son derece üzgünüm," diye cevapladı Darcy, şaşkınlık ve heyecan dolu bir sesle, "hatalı bir açıdan bakınca sizi rahatsız edebilecek bir şey öğrenmenizi istemezdim. Mrs. Gardiner'ın bu kadar güvenilmez olduğunu düşünmemiştim."</p>

  <p>"Yengemi suçlamamalısınız. Meseleyle ilginiz olduğunu bana önce Lydia'nın dikkatsizliği düşündürttü; sonra da tabii ayrıntıları öğrenene kadar rahat etmedim. Onları bulmak uğruna onca zahmete girmenize, onca sıkıntıya katlanmanıza neden olan o cömert fedakârlığınız için size bütün ailem adına tekrar tekrar teşekkür ederim."</p>

  <p>"Bana teşekkür edecekseniz," diye cevapladı Darcy, "sadece sizin adınıza olsun. Sizi mutlu etme arzusunun beni harekete geçiren başka sebeplere güç kattığını inkâr etmeye çalışmayacağım. Ama aileniz bana hiçbir şey borçlu değil. Onlara ne kadar saygı duysam da sadece sizi düşündüm."</p>

  <p>Elizabeth tek kelime edemeyecek kadar utanmıştı. Kısa bir sessizlikten sonra yol arkadaşı sözlerine devam etti, "Benimle oyun oynamayacak kadar naziksiniz. Eğer duygularınız hâlâ geçen Nisan'daki gibiyse, bana bunu hemen söyleyin. Benim duygu ve dileklerim değişmedi, ama tek bir sözünüz beni bu konuda ilelebet susturacaktır."</p>

  <p>Darcy'nin halindeki hiç de olağan olmayan tuhaflığı ve endişeyi hisseden Elizabeth kendini konuşmaya zorladı; ve hemen, pek akıcı bir biçimde olmasa da, sözünü ettiği zamandan beri duygularının büyük bir değişim geçirdiğini, az önceki sözlerini minnettarlık ve sevinçle kabul ettiğini anlamasını sağladı. Bu cevabın yarattığı mutluluk Darcy'nin muhtemelen daha önce hiç hissetmediği türdendi; kendini şiddetle âşık bir adamdan beklenebileceği gibi içtenlikle, sıcaklıkla ifade etti. Elizabeth gözlerine bakmaya cesaret edebilseydi, yürekten hissedilen sevinç ifadesinin yüzüne nasıl yayıldığını ve ona ne kadar yakıştığını görebilirdi; ama, bakamadıysa da, dinleyebildi, ve Darcy onun için ne kadar önemli olduğunu kanıtlarken sevgisini her an daha değerli kılan duygulardan söz etti.</p>

  <p>Yürümeye devam ettiler, hangi yönde gittiklerini bilmeden. Düşünülecek, hissedilecek, söylenecek öyle çok şey vardı ki başka hiçbir şeye dikkat edemediler. Elizabeth çok geçmeden aralarındaki o anki anlayışı teyzesinin çabalarına borçlu olduklarını öğrendi; lady hazretleri Londra üzerinden dönerken ona uğramış, orada Longbourn'a yaptığı yolculuğu, amacını ve Elizabeth'le yaptığı konuşmanın konusunu anlatmıştı; lady hazretlerinin kanısınca Elizabeth'in sapkınlığını ve yüzsüzlüğünü apaçık gösteren her ifadesi üstünde ısrarla durmuş, böyle bir şikâyetin, onun vermeyi reddettiği sözü yeğeninden alma çabasına yardımcı olacağını sanmıştı. Ama, lady hazretlerinin beklentisinin aksine, bunlar tam ters etki yapmıştı.</p>

  <p>"Bu bana umut etmeyi öğretti," dedi Darcy; "daha önce kendime umut etme izni vermiyordum. Bana karşı kesin, dönüşü olmayan bir biçimde kararlı olsaydınız bunu Lady Catherine'e açıkça, içtenlikle söyleyeceğinizi bilecek kadar iyi tanıyordum sizi."</p>

  <p>Elizabeth kızardı; cevap verirken güldü, "Evet, açık sözlülüğümü bunu yapabileceğime inanacak kadar biliyorsunuz. Sizi yüzünüze karşı öyle kötüledikten sonra sizi akrabalarınıza karşı kötülemekten hiç çekinmezdim."</p>

  <p>"Bana hak etmediğim ne söylediniz ki? Suçlamalarınız asılsız, hatalı tespitler üzerine kurulu olsa da size karşı o zamanki davranışım en sert kınamayı hak ediyordu. Affedilir gibi değildi. Utanç duymadan hatırlayamıyorum."</p>

  <p>"O akşamla ilgili kim daha suçlu diye kavga etmeyelim," dedi Elizabeth. "İkimizin de davranışı, iyi düşünülürse, o kadar hatasız değildi; ama o zamandan beri ikimiz de, umarım, kibarlık konusunda gelişme sağladık."</p>

  <p>"Ben kendimle o kadar kolay barışamıyorum. O zaman dediklerimi, hareketlerimi, tavırlarımı, ifadelerimi hatırlamak, ki aylar geçti, bana tarifsiz acı veriyor. Sizden işittiğim gayet usturuplu azarı asla unutmayacağım: 'daha beyefendice davranmış olsaydınız.' Sözleriniz bunlardı. Bana nasıl işkence ettiler, bilemezsiniz, hayal bile edemezsiniz; –yine de, itiraf ederim, haklı olduklarını kabul etmem biraz zaman aldı."</p>

  <p>"Gerçekten o kadar güçlü bir etki yapmalarını hiç beklemiyordum. Öyle hissedeceğiniz aklıma bile gelmemişti."</p>

  <p>"Buna inanırım. O zaman beni duygusuz sanıyordunuz, eminim. Teklifimi başka bir şekilde yapsam bile beni kabul etmenizin mümkün olmadığını söylerkenki yüz ifadenizi asla unutmayacağım."</p>

  <p>"Ah, o zaman dediklerimi tekrar etmeyin. Bunları hatırlamak bir işe yaramayacak. İnanın, uzun zamandır ben de utanıyorum onlardan."</p>

  <p>Darcy mektubundan söz etti. "Mektup," dedi, "hakkımda daha iyi düşünmenize hızlı bir etkisi oldu mu? Okuyunca orada anlatılanları inanılır buldunuz mu?"</p>

  <p>Elizabeth mektubun etkisinin ne olduğunu, eski önyargılarının nasıl giderek silindiğini açıkladı.</p>

  <p>"Biliyordum," dedi, "yazdıklarım size acı verecekti, ama gerekliydi. Umarım mektubu imha etmişsinizdir. Özellikle bir bölüm vardı, giriş bölümü, ki tekrar okuma imkânına sahip olmanızdan dehşet duyarım. Haklı olarak benden nefret etmenize neden olabilecek bazı ifadeler hatırlıyorum."</p>

  <p>"Mektup elbette yakılacaktır, hayranlığımın korunması için gerekli görüyorsanız; ama, görüşlerimin tümden değiştirilemez olmadığını düşünmek için ikimizin de nedenleri olsa da, umarım, bu sözün iddia ettiği kadar kolay değişmezler."</p>

  <p>"O mektubu yazdığım zaman," diye cevapladı Darcy, "son derece sakin ve soğukkanlı olduğuma inanıyordum, ama o zamandan beri dehşet verici bir isyan duygusu içinde yazıldığını düşünüyorum."</p>

  <p>"Mektup belki isyan ederek başlamıştır, ama öyle bitmiyordu. Vedanız bile yücegönüllüğün ta kendisiydi. Ama artık mektubu düşünmeyelim. Yazanın duyguları da, alanın duyguları da şimdi o zamankinden öyle farklılar ki onunla bağlantılı tüm sevimsiz olayların unutulması lazım. Biraz benim felsefemi öğrenmelisiniz. Geçmişin sadece hatırlamaktan zevk aldığınız kadarını düşünün."</p>

  <p>"Böyle bir felsefeniz olduğuna inanamam. Sizin geçmişe bakışınız pişmanlık ihtimalinden öyle uzak ki o anılardan doğan huzur duygusu felsefeyle değil, daha da iyisi, bilgisizlikle açıklanabilir. Ama bende öyle değil. Acı verici anılar kendilerini hep hatırlatıyorlar ve onları akıldan çıkarmak mümkün olmuyor, olmamalı. İlkelerimde değilse bile davranışlarımda hayatım boyunca bencil biri oldum. Çocukken bana neyin doğru olduğu öğretildi, ama huyumu düzeltmem öğretilmedi. İyi ilkeler edindim, ama onları gurur ve böbürlenme içinde takip etmeye bırakıldım. Maalesef tek erkek çocuk (hatta yıllarca tek çocuk) olarak annem babam tarafından şımartıldım; onlar kendileri iyiydiler (bilhassa babam, sevgi ve özen dolu bir adamdı) ama benim bencil ve tahakkümcü olmam, kendi aile çevrem dışında kimseyi umursamamam, insanların geri kalanını küçümsemem, en azından benimkinin yanında onların duygu ve değerlerini küçümsemek istemem için izin, cesaret, neredeyse eğitim verdiler. Sekiz yaşımdan yirmi sekiz yaşıma kadar böyleydim, ve hâlâ böyle kalabilirdim, güzeller güzeli, sevgili Elizabeth, sen olmasaydın! Sana neler neler borçluyum! Bana önce zor, ama sonra çok yararlı gelen bir ders verdin. Senin sayende ayağım yere bastı. Sana kabul edileceğimden kuşku duymadan geldim. Sen de bana mutlu edilmeye layık bir kadını mutlu etmek için tüm kibrimin nasıl da yetersiz olduğunu öğrettin."</p>

  <p>"O zaman kabul edeceğime inanmış mıydın?"</p>

  <p>"Gayet tabii. Gururuma ne buyrulur? Sana teklifte bulunmamı istediğine, beklediğine inanıyordum."</p>

  <p>"Hareketlerim hatalı olmuş olabilir, ama inan bilinçli değildi. Seni kandırmayı hiç düşünmedim, ama tezcanlılığım beni sık sık yanlış yöne götürüyor. O akşamdan sonra benden nasıl da nefret etmişsindir."</p>

  <p>"Senden nefret etmek mi! Belki başta kızgındım, ama kızgınlığım kısa sürede doğru bir yöne girmeye başladı."</p>

  <p>"Pemberley'de karşılaştığımız zaman hakkımda ne düşündüğünü sormaya biraz çekiniyorum. Geldiğim için beni suçladın mı?"</p>

  <p>"Hayır, asla; şaşırdım, o kadar."</p>

  <p>"Sana yakalanınca şaşkınlığı asıl bende görecektin. Vicdanım bana olağandışı hiçbir nezaket beklemeye hakkım olmadığını söylüyordu; itiraf ederim ki hak ettiğimden daha fazlasını görmeyi beklemiyordum."</p>

  <p>"O sırada amacım," diye cevapladı Darcy, "vargücümle sana geçmişten pişmanlık duyacak kadar dar kafalı olmadığımı göstermekti; hoşgörünü kazanmak, olumsuz düşüncelerini azaltmak, azarlarının dikkate alındığını görmeni sağlamak umudundaydım. Başka hayaller hangi ara ortaya çıktılar tam bilmiyorum, ama sanırım seni gördükten yarım saat filan sonra."</p>

  <p>Ardından, Georgiana'nın onu tanımaktan nasıl mutluluk duyduğunu, ani gidişine ne kadar üzüldüğünü anlattı, ki buradan da söz haliyle o gidişin sebebine geldi; Elizabeth az sonra Darcy'nin kızkardeşini bulmak için onu Derbyshire'den takip etme kararını handan ayrılmadan önce verdiğini, oradaki dalgın, düşünceli halinin herhangi başka bir mücadeleden değil sadece böyle bir amacın önünde olanlardan kaynaklandığını öğrendi.</p>

  <p>Minnettarlığını tekrar ifade etti, ama bu her ikisi için de daha fazla uzatılamayacak kadar acı verici bir konuydu.</p>

  <p>Öyle aylak aylak ve hiçbir şeyin farkına varamayacak meşguliyet içinde birkaç mil yürüdükten sonra nihayet saatlerine bakınca eve gitme vaktinin geldiğini gördüler.</p>

  <p>"Mr. Bingley'yle Jane ne yapacaklar acaba!" Bu soru onların ilişkisini ortaya getirdi. Darcy sözlenmelerinden gayet memnundu; arkadaşı bunu ona hemen haber vermişti.</p>

  <p>"Şaşırdın mı diye sorabilir miyim?" dedi Elizabeth.</p>

  <p>"Hiç değil. Giderken yakında olacağını biliyordum."</p>

  <p>"Yani izin vermiştin. Ben de öyle tahmin etmiştim." Darcy bu ifadeye itiraz ettiyse de Elizabeth durumun az çok öyle olduğunu anladı.</p>

  <p>"Londra'ya gitmeden önceki gece," dedi Darcy, "ona bir itirafta bulundum, ki çok daha önce yapmalıydım. Daha önce onun işine karışmış olmamı lüzumsuz, saçma gösteren bütün o olayları anlattım. Çok şaşırdı. En küçük bir şüphe bile duymamış. Ablanın ona karşı kayıtsız olduğunu söylerken yanılmış olduğuma inandığımı da söyledim; ablana olan duygularının değişmediği çok belliydi, o yüzden birlikte mutlu olacaklarından kuşku duymadım."</p>

  <p>Elizabeth arkadaşını yönlendirmedeki rahatlığına gülümsemeden edemedi.</p>

  <p>"Ablamın onu sevdiğini söylerken," dedi, "kendi gözlemine dayanarak mı öyle dedin, yoksa geçen baharda benim söylediklerime dayanarak mı?"</p>

  <p>"İlki. Geçenlerde buraya yaptığım iki seyahatte onu uzaktan gözlemledim ve sevgisine inandım."</p>

  <p>"Senin emin olman da, herhalde, ona hemen inanç aşıladı."</p>

  <p>"Öyle. Bingley samimi olarak alçakgönüllüdür. Utangaçlığı böyle önemli bir konuda kendi sezgilerine güvenmesine engel oluyordu, ama bana güvenmesi işleri kolaylaştırdı. Yalnız, itiraf etmek zorunda kaldığım bir şey vardı ki bir süre, ve haklı olarak, canını sıktı. Ablanın geçen kış üç ay şehirde kaldığını, bunu bildiğimi ve bile bile ondan sakladığımı söylememek içime sinmeyecekti. Kızdı tabii. Ama kızgınlığı ablanın duyguları konusundaki şüphesinden daha uzun sürmedi. Artık beni tamamen affetti."</p>

  <p>Elizabeth Mr. Bingley'nin tatlı bir arkadaş olduğunu, çok kolay idare edilmesinin onu çok değerli yaptığını söylemek istedi, ama kendini tuttu. Darcy'nin henüz alay edilmeyi öğrenmesi gerektiğini, ama başlamak için biraz erken olduğunu hatırladı. Darcy, Bingley'nin tabii sadece kendisinin mutluluğu yanında sönük kalacak mutluluğunu hayal ederek konuşmayı eve gelinceye kadar sürdürdü. Holde ayrıldılar.</p>
</body>
</html>
