<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Knulp - Hermann Hesse</title>
  <link href="../Styles/Fontlar.css" rel="stylesheet" type="text/css" />
  <link href="../Styles/style.css" rel="stylesheet" type="text/css" />
  
<style type="text/css">
span.sgc-8 {font-family: Arial;}
  span.sgc-7 {font-family: Arial; font-style: normal; font-weight: normal}
  p.sgc-6 {text-indent: 1.5em; text-align: right;}
  span.sgc-5 {font-family: Arial; font-weight: bold; font-style: normal;}
  span.sgc-4 {font-family: Arial; font-weight: normal; font-style: normal;}
  p.sgc-3 {text-indent: 1.5em;}
  span.sgc-2 {font-family: Arial; font-style: normal; font-weight: normal; line-height: normal}
  span.sgc-1 {font-family: Arial; line-height: normal; font-weight: bold;}

  span.sgc-10 {font-family: Arial; line-height: normal;}
  p.sgc-9 {text-align: justify;}

  span.sgc-11 {font-style: italic}

  h1.sgc-12 {text-align: center;}
</style>
</head>

<body>
  <p><br /></p>
  <hr class="c2" />

  <h1 class="sgc-1 sgc-12"><strong>Knulp'un Yaşamından&nbsp;</strong></h1>

  <h1 class="sgc-1 sgc-12" id="sigil_toc_id_1"><strong>3 Öykü</strong></h1>
  <hr class="c2" />

  <p><br />
  <br /></p>

  <h4 class="heading0 sgc-3 sgc-9 sigil_not_in_toc"><span class="sgc-1 sgc-5 sgc-11">İLKYAZ BAŞLANGICI</span></h4>

  <p class="heading0 sgc-3 sgc-9"><span class="sgc-2 sgc-4">1890'lı yılların başında Knulp dostumuz bir k ezinde haftalarca hastanede yatmak zorunda kalmış, çıktığı zaman da şubat ayının ortaları olmuştu. Havalar öyle kötüleşmişti ki, birkaç günlük yürüyüşten sonra yeniden ateşi çıkmış, sığınacak bir yer düşünmek zorunda kalmıştı. Knulp hiçbir zaman dostsuz kalmamıştı. O yörelerin hemen her kentinde bir dost, bir arkadaş evi bulması kolaydı. Fakat bu işte öylesine gururluydu ki, bir dostundan herhangi bir şey kabul etmesi, dostu için âdeta bir onur sorunu olurdu.</span></p>

  <p class="heading0 sgc-3 sgc-9"><span class="sgc-2 sgc-4">Bu kez de aklına Laechstetten'deki dabağ Emil Rothfuss geldi ve hemen gidip akşamın yağmuru ve rüzgârı içinde, kilitlenmiş kapısını çaldı. Dabağ Rothfuss üst katın panjurunu azıcık aralayıp karanlık sokağa doğru bağırdı: "Kim o, daha sabah olmadı."</span></p>

  <p class="heading0 sgc-3 sgc-9"><span class="sgc-2 sgc-4">Eski dostunun sesini duyar duymaz Knulp, yorgunluğuna karşın canlandı. Aklına yıllarca önce, dört hafta kadar Emil Rothfuss'la birlikte yolculuk ettikleri sırada yazdığı birkaç dize geldi. Onları yukarıya, pencereye doğru okumaya başladı:</span></p>

  <p class="heading0 sgc-3 sgc-9"><span class="sgc-2 sgc-4">"Bir lokantada</span></p>

  <p class="heading0 sgc-3 sgc-9"><span class="sgc-2 sgc-4">Yorgun bir gezgin oturur</span></p>

  <p class="heading0 sgc-3 sgc-9"><span class="sgc-2 sgc-4">Bu oturan</span></p>

  <p class="heading0 sgc-3 sgc-9"><span class="sgc-2 sgc-4">Kaybolmuş oğuldan başka kim olabilir?"</span></p>

  <p class="heading0 sgc-3 sgc-9"><span class="sgc-2 sgc-4">Dabağ Rothfuss panjuru hızla itti ve pencereden iyice sarktı." Knulp sen misin, yoksa bir hayalet mi?"</span></p>

  <p class="heading0 sgc-3 sgc-9"><span class="sgc-2 sgc-4">"Benim!" diye bağırdı Knulp. "Sen de merdivenlerden inip aşağı gelsene. Yoksa pencereden mi gireyim?"</span></p>

  <p class="heading0 sgc-3 sgc-9"><span class="sgc-2 sgc-4">Arkadaşı sevinç içinde, ivedi aşağı inip kapıyı açtı. Elindeki tüten gaz lambasını gelenin yüzüne tutup öyle aydınlattı ki, öbürü gözlerini kırpmak zorunda kaldı.</span></p>

  <p class="heading0 sgc-3 sgc-9"><span class="sgc-2 sgc-4">"Hadi içeriye gel!" diye coşkuyla bağırdı ve arkadaşını kolundan tutup eve soktu. "Anlatacaklarını sonra anlatırsın. Akşam yemeğinden kalma bir şeyler var, yatak da var. Hay Allah! Şu berbat havada! Bari doğru dürüst ayakkabın var mı?"</span></p>

  <p class="heading0 sgc-3 sgc-9"><span class="sgc-2 sgc-4">O bir yanda sorup şaşıradursun, Knulp merdivende pantolonunun kıvrık paçalarını dikkatle indirdi, dört yıldır girmediği evin merdivenlerini yarı karanlıkta güvenle çıktı.</span></p>

  <p class="heading0 sgc-3 sgc-9"><span class="sgc-2 sgc-4">Yukarı çıkınca, oturma odasının kapısının önünde sofada bir an durdu, kendisine içeri girmesini söyleyen dabağ Rothfuss'un elini tutup çekti ve ona:</span></p>

  <p class="heading0 sgc-3 sgc-9"><span class="sgc-2 sgc-4">"Bana baksana" diye fısıldadı, "artık evlisin, değil mi?" "Ee, elbette."</span></p>

  <p class="heading0 sgc-3 sgc-9"><span class="sgc-2 sgc-4">"İşte onun için. - Biliyor musun, karın beni tanımıyor; belki hoşuna gitmez. Sizi rahatsız etmek istemem."</span></p>

  <p class="heading0 sgc-3 sgc-9"><span class="sgc-2 sgc-4">"Rahatsız etmek de ne demek!" Rothfuss güldü, kapıyı ardına kadar açtı ve Knulp'u aydınlık odaya soktu. Odada büyük bir yemek masasının üstünde, üç zincirle kocaman bir gaz lambası asılıydı. Havada hafif bir tütün dumanı kımıldıyor ve ince şeritler halinde ısınmış lamba şişesine doğru akıyor, orada telaşla kıvrıla kıvrıla yukarı doğru çıkıp yitiyordu. Masanın üstünde bir gazete ve içi tütün dolu, domuz derisinden bir kese duruyordu. Yan duvarın önündeki küçük, dar kanepeden de evin hanımı, sanki uyuklarken rahatsız edilmiş de bunu belli etmek istemiyormuş gibi, yarım ve şaşkın bir neşe içinde sıçradı. Knulp, güçlü ışıktan kamaşmış gibi bir an gözlerini kırptı, kadının açık gri gözlerine baktı ve ona nazik bir tavırla elini uzattı.</span></p>

  <p class="heading0 sgc-3 sgc-9"><span class="sgc-2 sgc-4">Usta gülerek "İşte karım" dedi, "bu da Knulp, arkadaşım Knulp. Biliyor musun, ondan çok söz etmiştik. Tabii bizim konuğumuz. Çırak yatağını ona veririz. Zaten boş duruyor. Ama ilk önce birlikte bir meyve şarabı içelim, Knulp da bir şeyler yesin, biraz ciğer sucuğu kalmıştı, değil mi?"</span></p>

  <p class="heading0 sgc-3 sgc-9"><span class="sgc-2 sgc-4">Usta'nın karısı dışarı koştu. Knulp arkasından baktı ve yavaşça: "Biraz korktu galiba" dedi. Fakat Rothfuss bunu kabul etmek istemedi. "Çocuğunuz yok mu?" diye sordu Knulp.</span></p>

  <p class="heading0 sgc-3 sgc-9"><span class="sgc-2 sgc-4">Bu arada kadın içeri girmişti. Kalaylı bir sahanın içinde sucuk getirdi. Ortasında yarım kara ekmek bulunan ekmek tahtasını da yanına koydu. Ekmeğin kesik yeri aşağı doğru konmuştu, tahtanın yuvarlak kenarına da boylu boyunca şu yazı kazılmıştı: "Bize bugün günlük ekmeğimizi ver."</span></p>

  <p class="heading0 sgc-3 sgc-9"><span class="sgc-2 sgc-4">"Biliyor musun Lis, biraz evvel Knulp bana ne sordu?" "Bırak canım" diye karşı çıktı Knulp ve gülerek Rothfuss'un karısına</span></p>

  <p class="heading0 sgc-3 sgc-9"><span class="sgc-2 sgc-4">döndü, "izin verirseniz" diyerek önüne koyduğu yemeklere uzandı. Ancak Rothfuss lafı bırakmadı: "Çocuğumuz yok mu? diye sordu Knulp." Kadın gülerek "Hadi sen de!" dedi ve hemen oradan uzaklaştı. O dışarı çıkınca "Yok mu?" diye sordu Knulp. "Hayır, daha yok. Karım, daha erken diyor. Hem biliyor musun, ilk yıllar için böylesi daha iyi. Ama hadi bakalım sen başla, afiyet olsun."</span></p>

  <p class="heading0 sgc-3 sgc-9"><span class="sgc-2 sgc-4">Bu arada kadın gri ve mavi renkli, sırlı şarap testisini getirdi, yanına da üç tane bardak koyup doldurdu. Bu işi ustaca yapmıştı, Knulp onu seyrederek gülümsedi.</span></p>

  <p class="heading0 sgc-3 sgc-9"><span class="sgc-2 sgc-4">"Sağlığına, eski dost" dedi Usta ve bardağını Knulp'a uzattı. Ama Knulp ince bir adamdı. "Önce hanımların sağlığına" dedi. "Yüksek sağlığınıza Frau Rothfuss! Sağlığına, yaşlı adam."</span></p>

  <p class="heading0 sgc-3 sgc-9"><span class="sgc-2 sgc-4">Bardakları tokuşturdular ve içtiler. Rothfuss sevinçten uçuyor, karısına gözüyle işaret edip arkadaşının ne kadar kibar tavırları olduğunu, onun da bunu fark edip etmediğini soruyordu.</span></p>

  <p class="heading0 sgc-3 sgc-9"><span class="sgc-2 sgc-4">Kadın bunun farkındaydı.</span></p>

  <p class="heading0 sgc-3 sgc-9"><span class="sgc-2 sgc-4">"Görüyor musun" dedi kocasına, "Herr Knulp senden daha nazik, gereken yordamı biliyor."</span></p>

  <p class="heading0 sgc-3 sgc-9"><span class="sgc-2 sgc-4">"Aman rica ederim" diye atıldı konuk, "herkes nasıl öğrendiyse öyle yapar. Yordam bilmeye gelince, siz bu işte beni kolayca utandırabilirsiniz, Frau Rothfuss, en kibar otellerdeki gibi çok güzel bir sofra kurmuşsunuz."</span></p>

  <p class="heading0 sgc-3 sgc-9"><span class="sgc-2 sgc-4">"Öyledir" dedi Usta, "ama bunu öğrenmiş de onun için." "Ya, nerede? Babanız lokantacı mı?"</span></p>

  <p class="heading0 sgc-3 sgc-9"><span class="sgc-2 sgc-4">"Hayır, babam çoktan toprağın altında. Onu hiç tanımadım. Ama ben birkaç yıl Ochsen Gazinosu'nda hizmet ettim. Bilmem orasını bilir misiniz?"</span></p>

  <p class="heading0 sgc-3 sgc-9"><span class="sgc-2 sgc-4">"Ochsen'da mı? Ochsenbir zamanlar Laechstetten'in en kibar gazinosuydu" diye övdü Knulp.</span></p>

  <p class="heading0 sgc-3 sgc-9"><span class="sgc-2 sgc-4">"Hâlâ da öyledir, değil mi, Emil? Müşterilerimiz yalnızca ticaret için yolculuk yapanlar ve turistlerdi."</span></p>

  <p class="heading0 sgc-3 sgc-9"><span class="sgc-2 sgc-4">"İnanırım Frau Rothfuss. Herhalde durumunuz çok iyiydi ve çok iyi kazanıyordunuz! Ama insanın kendi evini yönetmesi elbette daha iyidir, değil mi?"</span></p>

  <p class="heading0 sgc-3 sgc-9"><span class="sgc-2 sgc-4">Knulp yavaş yavaş ve sindire sindire yumuşak sucuğu ekmeğine sürüyordu; özenle sıyırdığı deriyi tabağın kıyısına koyuyor, arada sırada güzel sarı elma şarabından içiyordu. Usta onun ince ve zarif elleriyle, yapılacak işleri ne kadar temiz ve kıvrak yaptığını keyif ve saygıyla izliyordu. Bütün bunlar ev sahibi hanımın da çok hoşuna gitmişti.</span></p>

  <p class="heading0 sgc-3 sgc-9"><span class="sgc-2 sgc-4">Bir aralık Emil Rothfuss "Pek de öyle iyi gözükmüyorsun" diye söylenmeye başladı. Bunun üzerin Knulp kısa süre önce hasta olduğunu ve hastanede kaldığını itiraf etmek zorunda kaldı. Fakat başka acı ve güç durumlardan hiç söz açmadı. Sonra arkadaşı ona ne yapmayı düşündüğünü sordu; kendisine, istediği sürece evinde yiyip yatabileceğini söyledi. Knulp bunu zaten bekliyordu, hesaba da katmıştı; ancak utangaç bir tavırla bu önerinin üzerinde durmadı, kısaca teşekkür edip bu sorunun konuşulmasını ertesi güne bıraktı.</span></p>

  <p class="heading0 sgc-3 sgc-9"><span class="sgc-2 sgc-4">"Bunu yarın ya da öbür gün de konuşuruz" diye kayıtsızca yanıtladı. "Çok şükür günler bitmiyor ya. Elbette bir zaman daha burada kalacağım."</span></p>

  <p class="heading0 sgc-3 sgc-9"><span class="sgc-2 sgc-4">Uzun süreli tasarılar yapıp sözler vermeyi sevmezdi. Ertesi gün tasarladıklarını yapamazsa bir rahatsızlık duyardı.</span></p>

  <p class="heading0 sgc-3 sgc-9"><span class="sgc-2 sgc-4">"Eğer gerçekten burada kalırsam" diye yeniden başladı, "beni yanında kalfan diye gösterirsin."</span></p>

  <p class="heading0 sgc-3 sgc-9"><span class="sgc-2 sgc-4">"Neden olmasın" diye güldü Usta, "sen, benim kalfam ha! Ama dabağ değilsin ki sen!"</span></p>

  <p class="heading0 sgc-3 sgc-9"><span class="sgc-2 sgc-4">"Zararı yok. Anlıyor musun? Dabağlık bana bir şey söylemez; aslında iyi bir uğraş olabilir; ama benim çalışmaya hiç yeteneğim yok. Ama biliyor musun, bu benim iş karneme çok yarayacak. Hastalık paramı da çıkarmış olurum."</span></p>

  <p class="heading0 sgc-3 sgc-9"><span class="sgc-2 sgc-4">"Karneni görebilir miyim?"</span></p>

  <p class="heading0 sgc-3 sgc-9"><span class="sgc-2 sgc-4">Knulp daha yeni denebilecek giysisinin cebine elini soktu, bir muşamba koruyucunun içine özenle yerleştirilmiş olan defteri çıkardı.</span></p>

  <p class="heading0 sgc-3 sgc-9"><span class="sgc-2 sgc-4">Dabağ Rothfuss baktı, güldü: "Her zamanki gibi eksiksizsin doğrusu! Daha dün sabah annenin yanından ayrılmış gibisin."</span></p>

  <p class="heading0 sgc-3 sgc-9"><span class="sgc-2 sgc-4">Sonra oradaki kayıtları ve mühürleri gözden geçirip derin bir hayranlıkla başını salladı: "Aman Tanrım, ne düzen! Senin her işinde kesinlikle bir soyluluk bulunur."</span></p>

  <p class="heading0 sgc-3 sgc-9"><span class="sgc-2 sgc-4">İş karnesini düzenli tutmak aslında Knulp'un bir hayli sevdiği bir şeydi. Bu yetkinliği içinde o, güzel bir düşleme ya da şiire benziyordu. Resmen onaylanmış kayıtlar, namuslu ve çalışkan ama yolculuk sevgisiyle sık sık yer değiştirdiği göze çarpan bir yaşamın bir sürü onurlu dönemini gösteriyordu.</span></p>

  <p class="heading0 sgc-3 sgc-9"><span class="sgc-2 sgc-4">Bu resmi cüzdanın onayladığı yaşamı Knulp kendisi uydurmuş, bu yalancı varlığı bin bir hünerle ve genellikle de tehlikeler içinde sürdürmüştü. Aslında pek az uygunsuz iş görmüştü. Ancak işsiz güçsüz bir serseri olarak yasalara aykırı ve kötü gözle bakılan bir yaşamı vardı. Eğer bütün jandarmalar kendisine karşı iyi niyet beslemeseydi, elbette bu güzel yaşam şiirini böyle rahat rahat sürdürmek mutluluğuna erişemezdi. Onlar düşünce üstünlüğüne ve gerektiği zaman gösterdiği ciddiliğe saygı duydukları bu neşeli ve konuşkan adamı olabildiği kadar rahat bırakıyorlardı. Hiçbir cezaya çarpılmamıştı. Kendisine hiçbir hırsızlık, hiçbir dilencilik suçu yüklenmemişti. Her yanda saygın dostları vardı. Böylece her gittiği yerde elini kolunu sallaya sallaya dolaşıyordu. Görkemli ve efendice sürdürdüğü işsiz varlığıyla, iyi döşenmiş bir evde, çalışkan ve kaygılı insanlar arasında, hiçbir şeyle ilgilenmeden, tasasız ve kibar dolaşan, herkesin de hoş görüp katlandığı güzel bir kediye benziyordu.</span></p>

  <p class="heading0 sgc-3 sgc-9"><span class="sgc-2 sgc-4">Kâğıtlarını cebine yerleştirirken "Ama ben gelmeseydim, siz şimdiye kadar çoktan yatmış olacaktınız" dedi. Sonra ayağa kalktı ve ev sahibi hanımı selamladı.</span></p>

  <p class="heading0 sgc-3 sgc-9"><span class="sgc-2 sgc-4">"Rothfuss, hadi gel de bana yatağımı göster."</span></p>

  <p class="heading0 sgc-3 sgc-9"><span class="sgc-2 sgc-4">Usta elindeki ışıkla onu çatı katının dar merdiveninden çıkarıp kalfa odasına götürdü. Orada duvarın yanında boş bir demir karyolayla yatakları konmuş, çarşafları serilmiş bir tahta karyola duruyordu.</span></p>

  <p class="heading0 sgc-3 sgc-9"><span class="sgc-2 sgc-4">Ev sahibi, bir baba sevecenliğiyle "Yatağına sıcak su şişesi ister misin?" diye sordu.</span></p>

  <p class="heading0 sgc-3 sgc-9"><span class="sgc-2 sgc-4">"Bir bu eksikti" diye güldü Knulp, "bu kadar güzel bir karısı olan ustanın elbette böyle şeylere gereksinmesi yoktur."</span></p>

  <p class="heading0 sgc-3 sgc-9"><span class="sgc-2 sgc-4">Rothfuss, ivedi: "Ya, görüyor musun?" diye yanıtladı. "Sen de şimdi çatı arasındaki soğuk kalfa yatağında yatacaksın, bazen hatta daha da kötüsünde. Bazen de hiç yatak bulamayacak, otların üstünde uyuyacaksın; ama bizim bir evimiz, bir işimiz, bir de güzel karımız var. Eğer isteseydin, sen de şimdi çoktan usta olmuştun. İsteseydin benden de ileri olabilirdin."</span></p>

  <p class="heading0 sgc-3 sgc-9"><span class="sgc-2 sgc-4">Bu arada Knulp çabucak soyunmuş, titreye titreye soğuk yatağına girip sinmişti.</span></p>

  <p class="heading0 sgc-3 sgc-9"><span class="sgc-2 sgc-4">"Daha başka neler biliyorsun?" diye sordu. "İşte ben artık rahatça yattım, seni dinleyebilirim."</span></p>

  <p class="heading0 sgc-3 sgc-9"><span class="sgc-2 sgc-4">"Ama sözlerim ciddiydi, Knulp."</span></p>

  <p class="heading0 sgc-3 sgc-9"><span class="sgc-2 sgc-4">"Benim için de öyleydi Rothfuss. Ama evlenme denen şeyin kendi buluşun olduğunu sanma. Hadi bakalım, Allah rahatlık versin."</span></p>

  <p class="heading0 sgc-3 sgc-9"><span class="sgc-2 sgc-4">Ertesi gün Knulp yataktan kalkmadı. Kendisini hâlâ biraz bitkin duyumsuyordu. Hava da evden çıkmasına hiç elverişli değildi. Öğleden önce yanına çıkan dericiden kendisini yatakta bırakmasını, yalnızca öğleyin bir tabak çorba getirmesini rica etti.</span></p>

  <p class="heading0 sgc-3 sgc-9"><span class="sgc-2 sgc-4">Böylece yarı karanlık çatı odasında bütün gün dingin ve hoşnut yattı. Soğuğun ve yol yorgunluğunun kalmadığını duyuyordu. Kendisini sıcak bir yerde güvende olmanın tatlı duygusuna bırakmıştı. Yağmurun hiç durmadan çatıya vuruşunu, huzursuz, yumuşak ve ılık rüzgârın acayip seslerini dinliyordu. Bu arada yarım saat kadar uyuyor, aydınlık sürdükçe de taşınabilir kitaplığından bir şeyler okuyordu. Bu kitaplık, üzerine şiirler ve özdeyişler yazdığı kâğıtlarla bir deste gazete kesintisinden ibaretti. Arasında dergilerde raslanmış ve kesilip alınmış birkaç resim de vardı. Bunlardan ikisini pek seviyordu; durmadan çıkarılıp bakılmaktan yırtılmış ve yıpranmışlardı: Biri tiyatro oyuncusu Eleonore Duse'nin resmiydi, öteki de açık denizde fırtınalı bir havada bir yelkenliyi gösteriyordu. Knulp, kuzeye ve denize çocukluğundan beri vurgundu. Birçok kez oralara doğru yola çıkmıştı. Hatta bir defasında Braunshweig bölgesine kadar gitmişti. Fakat ömrü yollarda geçen, hiçbir yerde uzun süre duramayan bu göçmen kuşunu acayip bir korku, bir sıkıntı ve yurt sevgisi, her seferinde ivedi adımlarla Güney Almanya'ya geri getirmişti. Bu belki de şundan ileri geliyordu: Yabancı şiveler ve göreneklerle karşılaştığı çevrelerde kaygısızlığı, tasasızlığı elden gidiyor, oralarda onu kimseler tanımıyor, uydurma iş karnesini düzenlemek de kendisine güç geliyordu.</span></p>

  <p class="heading0 sgc-3 sgc-9"><span class="sgc-2 sgc-4">Öğle yemeğinde, dabağ Rothfuss, çorbayla ekmeği yukarı getirdi. Odaya usulca girdi. Knulp'u hasta sandığı için korka korka ve fısıldayarak konuşuyordu; çünkü kendisi, çocukluğundaki hastalıklarından bu yana hiçbir zaman güpegündüz yatakta yatmamıştı. Kendini bir hayli iyi duyumsayan Knulp açıklama yapmaya hiç kalkışmadı, yalnızca ertesi gün kalkacağına ve iyi olacağına güvence verdi.</span></p>

  <p class="heading0 sgc-3 sgc-9"><span class="sgc-2 sgc-4">İkindiye doğru odanın kapısı vuruldu. Knulp yarı uykuda olduğu için yanıt vermediğinden Rothfuss'un karısı usulca içeri girdi, yatağın yanındaki masanın üstüne, boş çorba tabağının yerine bir bardak sütlü kahve koydu. Onun girdiğini duyan Knulp yorgunluktan ya da canı öyle istediği için gözleri kapalı, olduğu gibi yattı, uyanık olduğunu hiç fark ettirmedi. Rothfuss'un karısı boş tabak elinde, yataktakine bir göz attı. Başını, mavi kareli gömleğinin yarıya kadar örttüğü kolunun üzerine koymuştu. Koyu renk saçlarının inceliği, tasasız yüzünün çocuk gibi güzelliği dikkatini çektiği için bir an durdu ve dabağ Rothfuss'un her zaman sözünü ettiği bu yakışıklı oğlanı uzun uzun seyretti. Kapalı gözlerinin üstünde, ince-açık alnındaki gür kaşlarına, ince esmer yanaklarına, zarif ve pembe ağzına, narin ve güzel boynuna baktı; hepsi hoşuna gitmişti. Ochsen'da garsonluk yaparken ara sıra tam bir ilkyaz keyfi içinde, böyle yabancı güzel delikanlılarla kırıştırdığını anımsadı.</span></p>

  <p class="heading0 sgc-3 sgc-9"><span class="sgc-2 sgc-4">Hulyalı ve hafif bir heyecan içinde, yüzünün her yanını iyice görebilmek için birazcık eğilince kaşık tabaktan kaydı ve yere düştü. Frau Rothfuss, odanın sessizliği ve boğucu gizliliği içinde bundan çok kötü ürktü.</span></p>

  <p class="heading0 sgc-3 sgc-9"><span class="sgc-2 sgc-4">Knulp hiçbir şeyin farkında değilmiş de çok derin uykulardan uyanıyormuş gibi yavaş yavaş gözlerini açtı, başını bu yana çevirdi, bir an elini gözünün üstüne tuttu ve gülerek: "Ah Frau Rothfuss, siz burada mısınız? Bir de bana kahve getirmişsiniz! Hem ne güzel, ne sıcak bir kahve! Şimdi tam düşümde gördüğüm gibi bir kahve. Çok teşekkür ederim, Frau Rothfuss! Acaba saat kaç?"</span></p>

  <p class="heading0 sgc-3 sgc-9"><span class="sgc-2 sgc-4">"Dört" dedi kadın ivedi ivedi, "hadi şimdi soğumadan için, ben sonra gelir, fincanı alırım."</span></p>

  <p class="heading0 sgc-3 sgc-9"><span class="sgc-2 sgc-4">Bunu söyler söylemez sanki duracak hiç vakti yokmuş gibi hemen dışarı çıktı. Knulp arkasından baktı ve merdivenleri nasıl telaşla inip savuştuğunu duydu. Gözleri düşünceli bir anlam almıştı. Birkaç kez başını salladı, sonra kuş sesi gibi hafif bir ıslık tutturarak kahvesine döndü.</span></p>

  <p class="heading0 sgc-3 sgc-9"><span class="sgc-2 sgc-4">Fakat ortalık karardıktan bir saat sonra canı sıkılmaya başlamıştı. Kendini iyice dinlenmiş duyumsuyordu; yeniden insanlar arasına karışma isteğini duydu. Rahat rahat kalktı, giyindi. Koyu karanlıkta bir sansar gibi merdivenlerden indi, kimse görmeden evden sıvıştı. Rüzgâr, güneybatı yönünden yine ağır ve nemli esip duruyor, bununla birlikte artık yağmur yağmıyordu; gökte de yer yer aydınlık ve berrak lekeler vardı.</span></p>

  <p class="heading0 sgc-3 sgc-9"><span class="sgc-2 sgc-4">Knulp havayı içine çeke çeke akşam vaktinin sokaklarını ve kimselerin kalmadığı pazar yerini bir aşağı bir yukarı dolaştı, sonra bir nalbantın açık kapısının önünde durdu, çırakların oraları toplamalarını izledi, onlarla söyleşmeye koyuldu; üşümüş ellerini sönmeye yüz tutan koyu kırmızı ocağa uzattı. Bu sırada kentteki bazı tanıdıkları sordu; ölenler, evlenenler hakkında bilgi edindi ve nalbanta kendini bu uğraştan gibi gösterdi; çünkü bütün sanatların diliyle ve işaretiyle konuşmasını bilirdi.</span></p>

  <p class="heading0 sgc-3 sgc-9"><span class="sgc-2 sgc-4">Bu arada Frau Rothfuss akşam çorbasını ateşe koymuştu. Demir halkalarla küçük ocağı dürtükledi, patatesleri soydu; bütün bunlar yapılıp çorba da ağır ateşe oturtulduktan sonra mutfak lambasını alıp oturma odasına geçti ve aynanın karşısına oturdu. Aynada aradığını bulmuştu: dolgun taze yanaklı bir yüz, gri mavi gözler. Saçlarında düzeltilecek yerler varsa onları da çabucak becerikli parmaklarıyla düzeltti, bundan sonra yeni yıkanmış ellerini önlüğüne bir daha kuruladı, küçük lambayı eline aldı, ivedi çatı katına doğru çıktı.</span></p>

  <p class="heading0 sgc-3 sgc-9"><span class="sgc-2 sgc-4">Kalfa odasının kapısına yavaşça vurdu, sonra biraz daha hızlı vurdu, yanıt alamayınca lambayı yere koydu, gürültü yapmasın diye iki eliyle kapıyı dikkatle açtı, ayak parmaklarının ucuna basarak içeri girdi, yürüdü, karyolanın yanındaki iskemleye dokundu.</span></p>

  <p class="heading0 sgc-3 sgc-9"><span class="sgc-2 sgc-4">"Uyuyor musunuz?" diye yavaşça sordu. Bir daha "Uyuyor musunuz?" dedi. "Tabakları almak istiyordum da."</span></p>

  <p class="heading0 sgc-3 sgc-6 sgc-9"><span class="sgc-2 sgc-4">Ses seda çıkmadığı, bir soluk bile duyulmadığı için elini yatağa doğru uzattı, ama korkarak geri çekti ve lambaya koştu. Ancak odayı boş, yatağı özenle düzeltilmiş, yastıklarla kuştüyü yorganı da güzelce silkelenmiş bulunca korku ve hayal kırıklığı arasında şaşkın bir durumda mutfağa döndü. Yarım saat sonra dabağ Rothfuss, akşam yemeği için yukarı gelmişti. Masa hazırlanınca kadın meraklanmaya başladı; ancak kocasına çatı arasındaki konuktan söz etmeye cesaret edemedi. Bu aralık aşağıda kapı açıldı, taşlıktan ve kıvrıntılı merdivenden hafif adımlar duyuldu. Sonunda Knulp gelmişti. Güzel kahverengi şapkasını başından çıkarıp selam verdi. Usta şaşkınlıkla "Bak hele, nereden geliyorsun?" diye sordu. "Hem hasta, hem de gece vakti sokaklarda sürtmek! Eceline mi susadın?" "Çok doğru" dedi Knulp. "Akşamınız hayırlı olsun Frau Rothfuss, tam vaktinde geldim ya işte; güzel çorbanızın kokusunu ta Pazar Meydanı'ndan duydum. Böyle bir çorba ölümü benden uzaklaştırır."</span></p>

  <p class="heading0 sgc-3 sgc-9"><span class="sgc-2 sgc-4">Sofraya oturdular. Evin erkeği durmadan konuşuyor, aile reisliğiyle, ustalığıyla övünüyordu. Misafire şakalar yapıyor, sonra yine ciddileşiyor, onun artık bu sonsuz gezginlikten ve işsizlikten vazgeçmesi gerektiğini söylüyordu. Knulp dinliyor, çok az yanıt veriyordu. Karısı da tek sözcük söylemiyordu; ince ve nazik Knulp'un yanında kaba görünen kocasına kızıyor ve konuk hakkında iyi düşündüğünü ona ikramlarında gösterdiği özenle anlatıyordu. Saat onu vurunca Knulp "Allah rahatlık versin" dedi ve Rothfuss'tan usturasını rica etti.</span></p>

  <p class="heading0 sgc-3 sgc-9"><span class="sgc-2 sgc-4">Rothfuss usturayı verirken "Pek temizsin" diyerek onu övdü. "Çenene değdirir değdirmez sakal hemen düşer. Hadi bakalım, Allah rahatlık versin, umarım çabuk iyileşirsin!"</span></p>

  <p class="heading0 sgc-3 sgc-9"><span class="sgc-2 sgc-4">Knulp odasına girmeden havayı ve komşuları birazcık daha seyretmek için çatıya çıkan merdivenin küçük penceresine dayandı. Hiç rüzgâr yoktu. Damların arasından kara bir gök parçası gözüküyor, üzerinde de nemli ve parlak yıldızlar ışıldıyordu. Başını içeri çekip pencereyi kapamak üzereyken karşıdaki komşu evin küçük penceresi birdenbire aydınlandı, orada kendininkine benzeyen ufak, alçak bir odacık gördü. Kapısından genç bir hizmetçi kız içeri girmişti. Elinde pirinç şamdan içinde bir mum tutuyordu, sol elinde de büyük bir su testisi vardı. Testiyi yere koydu, sonra mumu dar hizmetçi yatağının üstüne tutup aydınlattı: Kaba, kırmızı bir yün battaniyeyle örtülmüş gösterişsiz, tertemiz yatağın uykuya çağıran bir görüntüsü vardı. Şamdanı bir yana koydu, nereye koyduğu görülmüyordu. Kendi de bütün hizmetçilerinki gibi yeşil boyalı alçak bir sandığın üstüne oturdu.</span></p>

  <p class="heading0 sgc-3 sgc-9"><span class="sgc-2 sgc-4">Karşıdaki bu beklenmedik sahne açılır açılmaz, Knulp kendisi gözükmesin diye elindeki ışığı hemen söndürdü ve pencere boşluğundan eğilip sessizce karşı pencereyi gözetlemeye koyuldu.</span></p>

  <p class="heading0 sgc-3 sgc-9"><span class="sgc-2 sgc-4">Genç hizmetçi kız, tam onun hoşlandığı tiptendi. On sekiz, on dokuz yaşlarındaydı. Pek uzun boylu değildi; esmer, biçimli bir yüzü, küçük bir ağzı, kahverengi gözleri, sık ve koyu renk saçları vardı. Bu dingin ve şirin yüz hiç de neşeli görünmüyordu. Katı yeşil sandığının üstünde öyle dertli, öyle üzüntülü bir oturuşu vardı ki, dünyayı ve kızları çok iyi tanıyan Knulp, bu genç yaratığın sandıkçığıyla birlikte gurbet ellerine düşeli çok olmadığını ve yurt özlemi çektiğini hemen anladı.</span></p>

  <p class="heading0 sgc-3 sgc-9"><span class="sgc-2 sgc-4">Esmer, kuru ellerini dizlerine bırakmış, uykuya yatmadan önce bir süre küçük servetinin üstüne oturup yurdundaki oturma odasını düşünmekten ufak bir avuntu aramaya koyulmuştu.</span></p>

  <p class="heading0 sgc-3 sgc-9"><span class="sgc-2 sgc-4">Kızcağız odasında nasıl kımıltısız duruyorsa, Knulp da penceresinin önünde öylece durmuş, derin bir merakla, zararsız, güzel kederini mum ışığında saklayan ve birinin kendisini gözetlediğini aklına bile getirmeyen bu küçük, yabancı insanın yaşamını seyre dalmıştı. Güzel kahverengi gözlerinin kâh hiç çekinmeden karşılara baktığını, kâh yine uzun kirpikleriyle kapandığını, esmer çocuk yanaklarında kızıl ışıkların sessizce oynaştığını görüyor, genç ve zayıf ellerine bakıyor, onların nasıl yorgun olduğunu, son küçük işi olan soyunmayı, biraz daha sonraya bırakarak lacivert yünlü entarisinin üstünde nasıl dinlendiklerini seyrediyordu.</span></p>

  <p class="heading0 sgc-3 sgc-9"><span class="sgc-2 sgc-4">Sonunda kızcağız içini çekerek bir file içine sokulmuş ağır örgülü başını kaldırdı, düşünceli ve kederli, boşluğa baktı, sonra ayakkabısının bağlarını çözmek için iyice eğildi.</span></p>

  <p class="heading0 sgc-3 sgc-9"><span class="sgc-2 sgc-4">Knulp oradan ayrılmayı hiç istemiyordu ama zavallı çocuğu soyunurken seyretmek de büyük bir haksızlık, hatta acımasızlık olacaktı. Ona seslenmeyi, kendisiyle biraz gevezelik etmeyi ve şakalaşarak yatağa biraz daha neşeli yatmasını sağlamayı çok istiyordu; ancak seslenirse korkacağından, hemen ışığı söndüreceğinden çekiniyordu.</span></p>

  <p class="heading0 sgc-3 sgc-9"><span class="sgc-2 sgc-4">Bunun yerine, bir sürü küçük hünerinden birini göstermeye karar verdi. Çok uzaklardan geliyormuş gibi ince ve içli bir ıslık çalmaya başladı. Islıkla "serin bir yerde bir değirmen tekerleği dönüyordu" şarkısını tutturmuştu. Öyle hoş, öyle güzel çalıyordu ki, kızcağız uzun zaman ne olduğunu pek anlamadan dinledi. Ancak üçüncü dizede doğruldu, kalktı ve kulak vererek penceresine geldi.</span></p>

  <p class="heading0 sgc-3 sgc-9"><span class="sgc-2 sgc-4">Başını dışarı uzattı, dinledi. Knulp da bu arada ıslık çalmayı sürdürüyordu. Kız başını ezginin temposuna göre birkaç kez salladı, sonra birdenbire gözlerini yukarı kaldırdı ve müziğin nereden geldiğini anladı.</span></p>

  <p class="heading0 sgc-3 sgc-9"><span class="sgc-2 sgc-4">"Biri mi var orada?" diye çok alçak sesle yavaş sordu. "Bir derici çırağı" diye aynı biçimde yavaşça yanıt geldi. "Bayanı uykusunda rahatsız etmek istemezdim ama, azıcık yurt özlemim depreşti de ıslıkla bir şarkı çalmak istedim. Fakat neşeli şarkılar da bilirim. Sen de buraların yabancısı mısın kızcağızım?"</span></p>

  <p class="heading0 sgc-3 sgc-9"><span class="sgc-2 sgc-4">"Ben Karaormanlıyım."</span></p>

  <p class="heading0 sgc-3 sgc-9"><span class="sgc-2 sgc-4">"Ya, demek Karaormanlısın! Ben de oralıyım. Demek kentdaşız. Laechstetten hoşuna gidiyor mu? Benim hiç gitmiyor."</span></p>

  <p class="heading0 sgc-3 sgc-9"><span class="sgc-2 sgc-4">"Bir şey söyleyemem. Geleli daha bir hafta oldu. Ama benim de pek öyle hoşuma gitmiyor. Siz çoktandır burada mısınız?"</span></p>

  <p class="heading0 sgc-3 sgc-9"><span class="sgc-2 sgc-4">"Yok, üç gündür. Ama kentdaşlar birbirlerine sen derler, değil mi?" "Yok, olmaz. Birbirimizi hiç tanımıyoruz ki."</span></p>

  <p class="heading0 sgc-3 sgc-9"><span class="sgc-2 sgc-4">"Tanımıyoruz ama tanırız. Dağ dağa kavuşmaz, insan insana kavuşur. Peki, Karaorman'ın neresindensiniz, bayan?"</span></p>

  <p class="heading0 sgc-3 sgc-9"><span class="sgc-2 sgc-4">"Siz orayı bilmezsiniz."</span></p>

  <p class="heading0 sgc-3 sgc-9"><span class="sgc-2 sgc-4">"Belli olmaz. Yoksa bir giz mi?"</span></p>

  <p class="heading0 sgc-3 sgc-9"><span class="sgc-2 sgc-4">"Achthausen. Küçük bir kasabacık."</span></p>

  <p class="heading0 sgc-3 sgc-9"><span class="sgc-2 sgc-4">"Ama güzel yer, değil mi? İlk önce köşede küçük bir kilise var, bir de değirmen, bıçkıevi. Orada bir de kocaman, sarı Saint Bernhard köpeği var, doğru değil mi?"</span></p>

  <p class="heading0 sgc-3 sgc-9"><span class="sgc-2 sgc-4">"Aman Tanrım! Bello!"</span></p>

  <p class="heading0 sgc-3 sgc-9"><span class="sgc-2 sgc-4">Onun yurdunu gerçekten tanıdığını, gerçekten orada bulunduğunu görünce güvensizliğinin, çekingenliğinin büyük bir bölümü kaybolmuş, tümüyle canlanmıştı. Hemen ivedi "Andreas Flick'i de tanır mısınız?" diye sordu.</span></p>

  <p class="heading0 sgc-3 sgc-9"><span class="sgc-2 sgc-4">"Hayır, oradan kimseyi tanımam, ama babanız olacak, değil mi?" "Evet."</span></p>

  <p class="heading0 sgc-3 sgc-9"><span class="sgc-2 sgc-4">"Demek öyle. Demek siz Fräulein Flick'siniz. Küçük adınızı da bilseydim, Achthausen'a yine uğrarsam size bir kart yazardım."</span></p>

  <p class="heading0 sgc-3 sgc-9"><span class="sgc-2 sgc-4">"Buradan gitmek mi istiyorsunuz?"</span></p>

  <p class="heading0 sgc-3 sgc-9"><span class="sgc-2 sgc-4">"Hayır istemiyorum, ama sizin adınızı öğrenmek istiyorum, Fräulein Flick." "Yok canım, ben de sizinkini bilmiyorum ki."</span></p>

  <p class="heading0 sgc-3 sgc-9"><span class="sgc-2 sgc-4">"Çok üzüldüm; ama elbette bu durum değişir. Benim adım Karl Eberhard'dır. Eğer birbirimize bir kez gündüz raslarsak, siz beni nasıl çağıracağınızı biliyorsunuz, ama ben size ne diyeceğim?"</span></p>

  <p class="heading0 sgc-3 sgc-9"><span class="sgc-2 sgc-4">"Barbara."</span></p>

  <p class="heading0 sgc-3 sgc-9"><span class="sgc-2 sgc-4">"Ha şöyle. Teşekkür ederim. Ama adınızın söylenmesi güç. Evinizde sizi kesin Baerbele diye çağırırlardı."</span></p>

  <p class="heading0 sgc-3 sgc-9"><span class="sgc-2 sgc-4">"Öyle de derlerdi. Mademki her şeyi biliyorsunuz, neden o kadar çok soruyorsunuz?Ama artık keselim. Allah rahatlık versin, derici."</span></p>

  <p class="heading0 sgc-3 sgc-9"><span class="sgc-2 sgc-4">"Allah rahatlık versin, Fräulein Baerbele. İyi uykular. Şimdi sizin için bir daha ıslık çalacağım. Kaçmayın, parayla değil."</span></p>

  <p class="heading0 sgc-3 sgc-9"><span class="sgc-2 sgc-4">Hemen başladı ve titrete titrete, iki sesle, Tirollülerin dağlı şarkıları gibi atlamalar yaparak dans müziğini andıran sanatlı bır ıslık tutturdu. Kız bu ustalığa hayran olmuştu. Islık kesilince Knulp ışık yakmadan odasına girerken, o da panjurları yavaşça ve sımsıkı kapadı.</span></p>

  <p class="heading0 sgc-3 sgc-9"><span class="sgc-2 sgc-4">Ertesi sabah Knulp erkenden Rothfuss'un usturasını eline aldı; ancak derici, yıllardır sakallıydı. Ustura kullanılmamaktan o kadar bozulmuştu ki, tıraş edecek duruma gelinceye kadar Knulp onu yarım saat askısına sürtmek zorunda kaldı. İşi bitince ceketini giydi, ayakkabılarını eline aldı, mutfağa indi. Mutfak sıcaktı ve kahve kokuyordu. Usta'nın karısından ayakkabılarını boyamak için fırçayla boya rica etti.</span></p>

  <p class="heading0 sgc-3 sgc-9"><span class="sgc-2 sgc-4">"Aman, ne diyorsunuz! Bu erkek işi değil. Bırakın ben yapayım." Knulp razı olmadı. Sonunda kadın utangaç bir gülüşle boya takımını</span></p>

  <p class="heading0 sgc-3 sgc-9"><span class="sgc-2 sgc-4">önüne uzattı. Yalnızca canı istediği ve keyfi olduğu zaman çalışan, ama yaptığı işi özenerek ve keyifle yapan bir insan gibi işini esaslı, temiz ve kolayca yapıyordu.</span></p>

  <p class="heading0 sgc-3 sgc-9"><span class="sgc-2 sgc-4">Kadın ona bakarak "Çok beğendim" diyerek yaptığı işi övdü, "pırıl pırıl oldu; sanki hemen yavuklunuza gidecekmişsiniz gibi."</span></p>

  <p class="heading0 sgc-3 sgc-9"><span class="sgc-2 sgc-4">"Ah, gidebilseydim ne iyi olurdu."</span></p>

  <p class="heading0 sgc-3 sgc-9"><span class="sgc-2 sgc-4">"İnanırım, mutlaka güzel bir sevgiliniz var" diye sırıtarak güldü kadın, "belki de bir değil birçoktur?"</span></p>

  <p class="heading0 sgc-3 sgc-9"><span class="sgc-2 sgc-4">"Yok, birçok olursa iyi olmaz" diye gülerek yanıtladı Knulp. "Size onun bir resmini de gösterebilirim."</span></p>

  <p class="heading0 sgc-3 sgc-9"><span class="sgc-2 sgc-4">Muşamba kaplı defterini koynundan çıkardı. İçinden Duse'nin resmini ararken kadın merakla ona yaklaştı. Resme ilgiyle baktı. "Pek kibar" diye çekine çekine kadını övmeye başladı, "tam bir hanımefendiye benziyor. Yalnızca zayıf gözüküyor, sağlığı yerinde mi bari?"</span></p>

  <p class="heading0 sgc-3 sgc-9"><span class="sgc-2 sgc-4">"Bildiğim kadarıyla yerinde. Şimdi artık gidip ihtiyara bakalım, odadan sesi geliyor."</span></p>

  <p class="heading0 sgc-3 sgc-9"><span class="sgc-2 sgc-4">Knulp, karşı odaya geçip dabağ Rothfuss'u selamladı. Oturma odası süpürülmüştü. Duvarlarının açık renk kaplamasıyla, saatle, aynayla ve duvardaki fotoğraflarla sevimli ve sıcak bir görünüşü vardı. "Böyle temiz bir oda kış gününde hiç de kötü değil" diye düşündü Knulp, "ama salt bunun için de evlenmeye değmez doğrusu." Dericinin karısının kendisinden hoşlanmasından hoşnut kalmamıştı.</span></p>

  <p class="heading0 sgc-3 sgc-9"><span class="sgc-2 sgc-4">Sütlü kahve içildikten sonra Usta Rothfuss'la avluya ve sundurmaya kadar birlikte gitti. Bütün dabağhaneyi gezdi. Knulp hemen bütün sanatları tanırdı. Öyle anlayışlı sorular sordu ki, arkadaşı şaşıp kaldı.</span></p>

  <p class="heading0 sgc-3 sgc-9"><span class="sgc-2 sgc-4">"Peki ama bütün bunları nereden biliyorsun?" diye heyecanla sordu. "İnsan, gerçekten bir derici çırağıymışsın ya da vaktiyle öyle biriydin sanabilir."</span></p>

  <p class="heading0 sgc-3 sgc-9"><span class="sgc-2 sgc-4">"Çok gezince insan pek çok şey öğreniyor" diye kestirmeden bir yanıt verdi Knulp, "ayrıca ince dericilik konusunda da sen kendin bana hocalık etmiştin, anımsamıyor musun? Altı yedi yıl önce birlikte yolculuk ettiğimiz zamanlar bana bütün bunları sen anlatmıştın."</span></p>

  <p class="heading0 sgc-3 sgc-9"><span class="sgc-2 sgc-4">"Hepsini hâlâ anımsıyor musun?"</span></p>

  <p class="heading0 sgc-3 sgc-9"><span class="sgc-2 sgc-4">"Bir bölümünü Rothfuss, ama şimdi artık seni rahatsız etmeyeyim. Yazık, sana birazcık yardım etmeyi çok isterdim; ama aşağısı öyle nemli ve öyle kötü kokuyor ki. Sonra yine öksürür dururum. Hadi bakalım, allahaısmarladık, ihtiyar. Yağmur yağmadığı sürece ben biraz kentte dolaşacağım."</span></p>

  <p class="heading0 sgc-3 sgc-9"><span class="sgc-2 sgc-4">Kahverengi şapkası biraz arkaya itilmiş, evden çıkıp Dabağlar Sokağı'ndan kente doğru giderken Rothfuss kapıya çıktı, onun tertemiz giyinmiş, fırçalanmış giysileriyle yağmur birikintilerinden dikkatle atlayarak hafif hoşnut gidişini izledi. Birazcık kıskanarak "Aslına bakılırsa talihli çocuk" dedi, kösele kuyusuna dönerken de yaşamda seyirci olmaktan başka bir isteği olmayan bu garip dostunu düşündü ve bu tavıra, titizlik mi yoksa alçakgönüllülük mü demek gerektiğini bilemedi. Çalışan, ilerleyen birisi, birçok bakımdan kesinlikle daha iyi durumdaydı; ama böylesinin hiçbir zaman böyle zarif, güzel elleri olamazdı ve böyle hafif ve zarif dolaşamazdı. Hayır, Knulp böyle yapmakta haklıydı; çünkü yaradılışı kendisinden bunu istiyordu. Onun bir çocuk gibi herkesle konuşmasına ve herkesin gönlünü kazanmasına, bütün kızlara, bütün kadınlara güzel sözler söylemesine, her gününü bayram gibi geçirmesine herkes öykünemezdi. Onu, nasılsa, o biçimde gezip dolaşmaya bırakmalıydı. Eğer durumu kötüleşir de sığınacak bir yere gereksinmesi olursa, o zaman da onu eve almak bir zevk ve bir onur oluyordu ve kendisine adeta minnet duyuluyordu; çünkü o, eve neşe ve ışık getiriyordu.</span></p>

  <p class="heading0 sgc-3 sgc-9"><span class="sgc-2 sgc-4">Bu arada konuğu meraklı ve neşeli, kentte dolaşıyordu; dudaklarının arasından ıslıkla bir asker marşı tutturmuş, hiç acele etmeden, eskiden tanıdığı yerleri ve insanları aramaya koyulmuştu. Önce dik bir yokuş üzerinde bulunan kentin dış mahallesine yöneldi. Orada yoksul bir giysi yamacısı tanıyordu. Zavallıcığın eski pantolonları yamamaktan başka bir iş yaptığı yoktu. Daha bir tane bile yeni giysi dikememişti. Oysa biraz bir şeyler de biliyordu. Hatta bir zamanlar umutlara bile düşmüştü. İyi işliklerde çalışmıştı. Ama erken evlenmişti, birkaç çocuğu vardı, karısı da ev işlerinden pek anlamıyordu. Knulp işte bu terzi Schlotterbeck'i arıyordu. Onu dış mahallenin arkalarındaki bir evin üçüncü katında buldu. Ev vadiye baktığından küçük işlik kuş yuvası gibi, altı açık, havada duruyordu. Pencereden diklemesine aşağıya bakıldığı zaman, altta yalnızca üç kat gözükmez, evin altındaki dağ, çıplak ve dik bahçe ve otlarla, baş döndürücü bir biçimde aşağıya doğru uçuyor gibi olurdu. En sonunda da evin arka bölümünün çıkıntısından oluşan kurşuni bir karmaşa, kümesler, keçe ve tavşan kulübeleri ve bitişik evin damları gözükürdü. O yana doğru bakılınca, bu evler, bu yıprak, bakımsız semtin ta öbür yanında, çok aşağılarda, vadinin içinde küçücük kalıyordu. Buna karşılık terzinin işliği gün ışığıyla apaydınlıktı. Pencerenin yanındaki geniş masasında, çalışkan Schlotterbeck dünyanın üstüne, bir fener bekçisi gibi, aydınlık ve yüksek, tünemiş oturuyordu.</span></p>

  <p class="heading0 sgc-3 sgc-9"><span class="sgc-2 sgc-4">Knulp girerken "Merhaba Schlotterbeck" diye seslendi. Usta gözleri ışıktan kamaşmış, kipriklerini kırparak kapıya doğru baktı. "Vay Knulp, sen misin!" diye sevinçle bağırdı ve elini ona doğru uzattı. "Yine buradasın ha? Nasıl oldu da bana kadar çıkabildin?"</span></p>

  <p class="heading0 sgc-3 sgc-9"><span class="sgc-2 sgc-4">Knulp üç bacaklı bir iskemle çekti, üstüne oturdu. "Bana bir iğneyle biraz iplik ver; ama kahverengi ve en incesinden olsun.</span></p>

  <p class="heading0 sgc-3 sgc-9"><span class="sgc-2 sgc-4">Ceketimi onaracağım." Bunu söylerken ceketiyle yeleğini çıkardı, bir iplik arayıp aldı, iğneye taktı ve dikkatli dikkatli bütün giysiyi baştan aşağı gözden geçirdi. Giysi daha çok iyiydi. Hemen hemen yepyeni gözüküyordu. Öyle olduğu halde bütün incelmiş yerleri, bütün gevşemiş düğümleri çabucak becerikli parmaklarla onardı.</span></p>

  <p class="heading0 sgc-3 sgc-6 sgc-9"><span class="sgc-2 sgc-4">"Eh, daha nasılsın bakalım?" diye sordu Schlotterbeck. "Mevsim pek övülecek gibi değil, ama eğer sağlığın yerindeyse, başında bir aile de yoksa." Knulp kuşkulu kuşkulu öksürdü. Sonra da "Öyle öyle" dedi kayıtsızca. "Tanrı'nın yağmuru haklıların üstüne de yağar, haksızların üstüne de, yalnızca terziler ıslanmadan otururlar. Yine hep öyle yakınıyor musun,</span></p>

  <p class="heading0 sgc-3 sgc-9"><span class="sgc-2 sgc-4">Schlotterbeck?"</span></p>

  <p class="heading0 sgc-3 sgc-9"><span class="sgc-2 sgc-4">"Ah Knulp, ağzımı açtırma. Yanda bağrışan çocukların seslerini duyuyorsun ya, şimdi beş oldular. Oturursun, canın çıkıncaya kadar, gece yarılarına kadar çalışırsın, yine de kazancın hiçbir şeye yetmez. Senin derdinse yalnızca gezip tozmak!"</span></p>

  <p class="heading0 sgc-3 sgc-9"><span class="sgc-2 sgc-4">"Tutturamadan babalık! Dört beş haftadır Neustadt'ta sayrılar evindeydim. Orada kimseyi gereksiz yere tutmazlar. Hiç kimse de fazla kalamaz. Tanrı'nın yolları olağanüstüdür, dostum Schlotterbeck."</span></p>

  <p class="heading0 sgc-3 sgc-9"><span class="sgc-2 sgc-4">"Bu hikmetleri bırak, Tanrı aşkına!"</span></p>

  <p class="heading0 sgc-3 sgc-9"><span class="sgc-2 sgc-4">"Sen dindar değil miydin? Ben de tam şimdi dindar olmak niyetindeyim. Sana da onun için geldim. Bu iş ne âlemde, yaşlı köşe kadısı?"</span></p>

  <p class="heading0 sgc-3 sgc-9"><span class="sgc-2 sgc-4">"Dindarlık işinde beni rahat bırak! Sayrılar evinde miydim dedin? Bak buna çok üzüldüm."</span></p>

  <p class="heading0 sgc-3 sgc-9"><span class="sgc-2 sgc-4">"Üzülmene gerek yok, geçti. Şimdi anlat bakalım: Sinah Kitabı ne diyordu, vahiy neydi? Biliyor musun, sayrılar evinde vaktim vardı. Orada bir de İncil buldum, hemen hepsini okudum. Onun için şimdi seninle bu konuda daha iyi konuşabilirim. Pek meraklı bir kitap şu İncil."</span></p>

  <p class="heading0 sgc-3 sgc-9"><span class="sgc-2 sgc-4">"Haklısın, meraklıdır. Yarısı da uydurma olsa gerek. Çünkü hiçbiri ötekine uymuyor. Sen bunu daha iyi anlarsın; çünkü bir zaman Latince Okulu'na gitmiştin."</span></p>

  <p class="heading0 sgc-3 sgc-9"><span class="sgc-2 sgc-4">"O zamandan aklımda pek az şey kaldı."</span></p>

  <p class="heading0 sgc-3 sgc-9"><span class="sgc-2 sgc-4">"Görüyor musun, Knulp" terzi açık pencereden aşağılara doğru tükürdü ve gözlerini açıp acı bir yüzle arkasından baktı. "Bak Knulp, dindarlıktan bir şey çıkmıyor, onda iş yok. Ben ona boş veriyorum, haberin olsun, boş veriyorum!"</span></p>

  <p class="heading0 sgc-3 sgc-9"><span class="sgc-2 sgc-4">Knulp ona düşünceli düşünceli baktı.</span></p>

  <p class="heading0 sgc-3 sgc-9"><span class="sgc-2 sgc-4">"Evet ama, ileri gittin babalık, bana öyle geliyor ki, İncil'de çok önemli sorunlar var."</span></p>

  <p class="heading0 sgc-3 sgc-9"><span class="sgc-2 sgc-4">"Öyle ama, biraz karıştırırsan her yerinde birbirinin karşıtı şeyler görürsün. Hayır, benim İncil'le işim yok artık. Ben onunla hesabımı gördüm."</span></p>

  <p class="heading0 sgc-3 sgc-9"><span class="sgc-2 sgc-4">Knulp ayağa kalktı, bir ütü yakaladı.</span></p>

  <p class="heading0 sgc-3 sgc-9"><span class="sgc-2 sgc-4">"Bana içine koymak için birkaç kömür verir misin?" diye ustadan rica etti. "Ne yapacaksın?"</span></p>

  <p class="heading0 sgc-3 sgc-9"><span class="sgc-2 sgc-4">"Ceketimi birazcık ütülemek istiyorum da, bu kadar yağmurdan sonra şapkaya da sürsem iyi olacak."</span></p>

  <p class="heading0 sgc-3 sgc-9"><span class="sgc-2 sgc-4">"Kibarlığı elden bırakmıyorsun hiç" diye biraz kızgın söylendi Schlotterbeck, "bir yandan açlık derdi çektikten sonra, böyle kontlar gibi giyinip de ne olacak sanki!"</span></p>

  <p class="heading0 sgc-3 sgc-9"><span class="sgc-2 sgc-4">Knulp sakin sakin güldü: "Daha güzel görünürüm, bu da bana zevk verir; eğer bunu bana dindarlığından yapmak istemezsen, eski bir dost hatırı için, iyilik olsun diye yap, olmaz mı?"</span></p>

  <p class="heading0 sgc-3 sgc-9"><span class="sgc-2 sgc-4">Terzi sonunda kapıdan çıktı, biraz sonra kızgın bir ütüyle geri döndü. "Ha şöyle" diye övdü Knulp, "teşekkür ederim!" Fötr şapkasının kenarını dikkatle ütülemeye başladı; ancak bu işte dikişte olduğu kadar becerikli olmadığından arkadaşı ütüyü elinden aldı, kendi ütüledi.</span></p>

  <p class="heading0 sgc-3 sgc-9"><span class="sgc-2 sgc-4">Knulp minnet duyan bir edayla "Çok hoşnut oldum" dedi, "işte şimdi yine bir pazar şapkası oldu. Ama bak terzi, İncil'den çok şey bekliyorsun. Doğru olanı ve yaşamın nasıl bir düzeni olduğunu herkesin kendisinin düşünmesi gerek; çünkü bu hiçbir kitaptan öğrenilmez. Benim düşüncem bu. İncil eskidir. Bugün bilinen ve tanınan birçok şey eskiden bilinmiyordu; ama bu yüzden içinde pek çok güzel ve iyi şey var, birçok da doğru şey. O, bana yer yer güzel bir resimli kitap gibi geldi, biliyor musun? Örneğin Ruth'un tarlalarda gezmesi ve geride kalan başakları toplaması ne güzel. Buna bakınca insan çok güzel ve sıcak bir yazı içinde duyuyor. Sonra İsa'nın küçük çocukların arasında oturup sizler benim için büyüklenen yaşlılardan çok daha sevimlisiniz! diye düşünmesi. Ben onu bu noktadan çok haklı bulurum, bu bakımdan ondan pek çok şey öğrenilebilirdi."</span></p>

  <p class="heading0 sgc-3 sgc-9"><span class="sgc-2 sgc-4">"Evet öyle" diye onayladı Schlotterbeck; ama yine de onu haklı çıkarmak istemiyordu. "Ama bunu başkalarının çocuklarına bakıp da söylemek kolay. Beş çocuğun olsun, karınlarını nasıl doyuracağını bileme de göreyim seni."</span></p>

  <p class="heading0 sgc-3 sgc-9"><span class="sgc-2 sgc-4">Yeniden kızmış, neşesi kaçmıştı. Knulp ona bakamadı. Gitmeden önce kendisine iyi bir şeyler daha söylemek istiyordu. Biraz düşündü, sonra ona doğru eğildi; yüzüne, parlak gözleriyle yakından ve ciddilikle baktı, yavaşça: "Evet ama, onları sevmiyor musun, çocuklarını?" dedi. Terzi birdenbire korkarak gözlerini açtı. "Elbette. Ne demek istiyorsun! Elbette seviyorum, hele en büyüğünü!"</span></p>

  <p class="heading0 sgc-3 sgc-9"><span class="sgc-2 sgc-4">Knulp büyük bir ciddilikle başını salladı. "Artık gideyim Schlotterbeck, sana çok teşekkür ederim. Ceketin değeri şimdi iki katı oldu. Sonra da, çocuklarını sevmelisin, onlardan sevinç duymalısın. Yarı yarıya da sıkıntıları bitmiş sayılır. Dinle bak, sana kimsenin bilmediği, senin de kimseye anlatmaman gereken bir şey söyleyeceğim."</span></p>

  <p class="heading0 sgc-3 sgc-9"><span class="sgc-2 sgc-4">Usta onun çok ciddileşen duru gözlerine merakla baktı. Knulp şimdi öyle yavaş konuşuyordu ki, terzi onu anlayabilmek için zorlandı.</span></p>

  <p class="heading0 sgc-3 sgc-9"><span class="sgc-2 sgc-4">"Bak! Bana imreniyorsun ve şöyle düşünüyorsun: 'Ne rahat bir yaşam sürüyor, ne ailesi var, ne de derdi!' Ama iş böyle değil. Benim bir çocuğum var, düşün, iki yaşında küçük bir oğlan, onu yabancı insanlar oğul edindiler; çünkü babası bilinmiyordu; çünkü annesi loğusa yatağında ölmüştü. Bulunduğu kentin nerede olduğunu senin bilmene gerek yok; ama ben biliyorum. Oraya gidince gizlice evin çevresinde dolanıyorum, parmaklığa dayanıp bekliyorum, şansım yaver gider de küçüğü görebilirsem, ona ne elimi uzatabiliyorum, ne de öpebiliyorum. En fazla yanından geçerken ona ıslıkla bir şeyler çalıyorum. - Ya, böyle işte, hadi bakalım, hoşça kal, çocukların olduğuna da sevin!"</span></p>

  <p class="heading0 sgc-3 sgc-9"><span class="sgc-2 sgc-4">Knulp kentte gezintisini sürdürdü. Bir tornacı işliğinin penceresine dayanarak bir süre gevezelik etti, lüle lüle olmuş yongaların telaşlı oyunlarını seyretti. Yolda kendisine iltifat edip enfiye sunan bekçiyi de selamladı. Her yerde ailelerin ve sanatların başına gelen büyük küçük birçok şey öğrendi. Belediye saymanının karısının zamansız ölümünü, belediye başkanının oğlunun serseriliklerini duydu. Buna karşılık o da başka yerlerden yeni haberler verdi ve kendisini, şurada burada, tanıdık, dost ve sırdaş olarak, bir yerde sürekli oturan onurlu insanların yaşamına bağlayan zayıf ve acayip bağdan sevinç duydu.</span></p>

  <p class="heading0 sgc-3 sgc-9"><span class="sgc-2 sgc-4">Günlerden cumartesiydi. Bir bira fabrikasının avlu kapısının önünde rasladığı çıraklara o akşam ve ertesi gün içinde nerede dans edilebileceğini sordu. Birçok yer vardı; ama en güzeli Gertelfingen'deki Löwen'dı ve ancak yarım saat ötede bulunuyordu. Komşunun evindeki Baerbele ile birlikte oraya gitmeye karar verdi.</span></p>

  <p class="heading0 sgc-3 sgc-9"><span class="sgc-2 sgc-4">Neredeyse öğle olmuştu. Knulp Rothfussların merdivenini çıkarken burnuna mutfaktan güzel ve keskin bir koku geldi. Durdu, çocukça bir sevinç ve merak içinde, duyarlı burun delikleriyle iç açıcı kokuyu içine çekti. Her ne kadar yavaş yürümüşse de, geldiği yine de duyulmuştu. Usta'nın karısı mutfak kapısını açtı, hoşnut bir yüzle, yemek buharlarıyla dolu aydınlık aralıkta durdu.</span></p>

  <p class="heading0 sgc-3 sgc-9"><span class="sgc-2 sgc-4">Sevgi dolu bir sesle: "Günaydın Herr Knulp" dedi. "Böyle vaktinde gelişiniz ne iyi oldu. Bugün ciğer köftemiz var da. Biliyor musunuz, belki öyle seversiniz diye sizin için ayrıca bir parça ciğer kızartmayı düşünmüştüm, ne dersiniz?"</span></p>

  <p class="heading0 sgc-3 sgc-9"><span class="sgc-2 sgc-4">Knulp sakalını sıvazlayarak kibarca eğildi: "Yok canım, ne diye ayrıca bir şey hazırlayacaksınız. Bana bir çorba olsa yeter."</span></p>

  <p class="heading0 sgc-3 sgc-9"><span class="sgc-2 sgc-4">"Ne demek, hastalık geçirene çok iyi bakmak gerek, yoksa gücü nasıl yerine gelir. Ama siz belki de ciğer sevmezsiniz. Bazıları sevmez de."</span></p>

  <p class="heading0 sgc-3 sgc-9"><span class="sgc-2 sgc-4">Knulp alçakgönüllülükle güldü.</span></p>

  <p class="heading0 sgc-3 sgc-9"><span class="sgc-2 sgc-4">''Ah, ben onlardan değilim. Bir tabak dolusu ciğer köftesinden daha güzel bir pazar yemeği olur mu? Ömrüm boyunca her pazar yesem, bıkmam."</span></p>

  <p class="heading0 sgc-3 sgc-9"><span class="sgc-2 sgc-4">"Bizim yanımızda hiçbir şeyden yoksun kalmamalısınız. Yemek yapmak niçin öğrenilir! Şimdi söyleyin bakalım, bir parça ciğer arttı. Ben onu sizin için ayırmıştım, yapsaydım iyi olurdu." Yanına biraz daha yaklaştı, yüzüne bakarak gülümsedi. Knulp kadının ne düşündüğünü çok iyi anlamıştı. Kadıncağız oldukça da güzeldi. Ancak o hiçbir şeyin farkında değilmiş gibi davrandı. Yoksul terzinin ütülediği güzel fötr şapkasıyla oynamayı sürdürerek başka yana baktı. "Teşekkür ederim Frau Rothfuss, iyi niyetiniz için teşekkür ederim. Ama köfteyi daha çok severim. Siz beni zaten çok şımarttınız."</span></p>

  <p class="heading0 sgc-3 sgc-9"><span class="sgc-2 sgc-4">Kadın gülümseyerek ona işaretparmağıyla gözdağı verdi: "Bu kadar utangaç görünmenize gerek yok, ne de olsa size inanamam. Demek köfte! Üstüne de bol soğan, değil mi?"</span></p>

  <p class="heading0 sgc-3 sgc-9"><span class="sgc-2 sgc-4">"Bakın, buna hayır diyemem."</span></p>

  <p class="heading0 sgc-3 sgc-9"><span class="sgc-2 sgc-4">Kadın düşünceli düşünceli mutfağa gitti. Knulp da masanın hazırlandığı odaya girip oturdu; Usta gelip çorba getirilinceye kadar bir gün önce çıkan haftalık gazeteyi okumaya koyuldu.</span></p>

  <p class="heading0 sgc-3 sgc-9"><span class="sgc-2 sgc-4">Yemek yedikten sonra bir çeyrek saat kadar da iskambil oynadılar. Bu arada Knulp, ev sahibi kadını birkaç yeni, cüretli ve zarif iskambil oyunuyla şaşkınlığa boğdu. Oyun oynuyormuş gibi hiç aldırış etmeden kâğıtları karıştırmasını ve yıldırım çabukluğuyla yeniden düzeltmesini de biliyordu. Kendi kâğıdını zarif bir biçimde masanın üstüne fırlatıyor, ara sıra başparmağını kartların kıyısında dolaştırıyordu. Usta, bir işçi, bir kentsoylu bu gibi karın doyurmayan hünerleri nasıl kabul ederse, öylece hayranlık ve hoşgörüyle izliyordu. Ancak karısı, dünya görmüş bu adamın yaşama sanatının belirtileri olan hünerlerine anlayışlı bir ilgiyle dikkat ediyordu. Bakışları onun ince, zarif ve hiçbir kaba işin kırıştırmadığı ellerine dalıp gidiyordu.</span></p>

  <p class="heading0 sgc-3 sgc-9"><span class="sgc-2 sgc-4">Küçük pencere camından ince, belli belirsiz bir güneş ışığı odaya, masanın ve iskambil kâğıtlarının üstüne vuruyor, döşemenin üstündeki zayıf, boyalı tavanda döne döne titriyordu. Knulp bütün bunları, şubat güneşinin oyununu, evin dingin erincini, arkadaşının ciddi ve çalışkan, sanatçı yüzünü, güzel kadının gizli bakışlarını, ateş gibi parlayan gözleriyle görüyordu. Ama bunlardan hoşlanmamıştı. Bütün bunlar onun için ne bir mutluluk, ne de bir amaçtı. İyi olsaydım, diye düşündü, mevsim de yaz olsaydı, burada bir saat bile fazla kalmazdım.</span></p>

  <p class="heading0 sgc-3 sgc-9"><span class="sgc-2 sgc-4">Rothfuss, kâğıtlarını toplayıp saatte bakınca Knulp da "Ben biraz çıkıp güneşlenmek istiyorum" dedi. Usta'yla birlikte merdivenlerden indi, onu kurutma sundurmasında derilerinin yanında bıraktı, kendisi de içinde deri tozu çukurları açılmış olan ve ırmağa kadar uzanan ıssız, dar, otların bürüdüğü bahçede gözden yitti. Derici, orada hayvan derilerini suya bastırabilmek için tahtadan küçük bir köprü yapmıştı. Knulp bu köprünün üstüne oturdu, topuklarını sessiz ve telaşla akan sulara değdirecek kadar sarkıttı. Tam oturduğu yerin altında çabuk çabuk gidip gelen koyu renkli balıkları neşeyle seyretti, sonra bulunduğu yeri merakla incelemeye koyuldu; çünkü karşı evdeki küçük hizmetçi kızla konuşmak için uygun bir fırsat arıyordu. Bahçeler birbirine bitişikti, yalnızca eski bir tahta çitle birbirinden ayrılıyordu. Aşağıda, suyun kıyısında, eski çitlerin zamanla büsbütün yok oldukları yerden kolayca bir bahçeden öbürüne geçilebilirdi. Komşunun bahçesi dericinin otlar bürümüş, bakımsız bahçesinin yanında çok daha bakımlı görünüyordu. Orada dört sıra sebze ocağı göze çarpıyordu. Bunları, kıştan sonra hep olduğu gibi, ot bürümüş ve çökmüştü. İki sıra marulla bir parça da kıştan kalma ıspanak vardı. Gül fidanları yere doğru eğilmiş, tepeleri toprağa gömülmüştü. Daha ötede de evi gizleyen birkaç güzel çam ağacı görünüyordu. Yabancı bahçeyi gözden geçirdikten sonra Knulp, bu ağaçlara kadar gürültüsüzce sokuldu, aralarından evi, arkadaki mutfağı gördü. Çok geçmeden mutfakta kızın kendi de göründü. Kollarını sıvamış iş yapıyordu. Hanım yanındaydı. Her işi bilen, hizmetçi tutamayan ve her yıl değişen bu yetiştirdikleri kızları evden gittikten sonra öve öve bitiremeyen hanımların yaptığı gibi, ona bir sürü şey buyuruyor, bir sürü şey öğretiyordu. Ama öğretişi ve yakınmaları öyle bir tondaydı ki, içinde hiçbir kabalık ve hoyratlık yoktu, küçük kız da buna alışmış gibi gözüküyordu; çünkü hiç şaşırmadan işini görüyor ve dingin bir yüzle çalışıyordu.</span></p>

  <p class="heading0 sgc-3 sgc-9"><span class="sgc-2 sgc-4">Davetsiz konuk bir ağaca dayanmış, başını önce eğmiş, bir avcı gibi meraklı ve uyanık, seyirci ve dinleyici olarak yaşamdan pay almayı öğrenmiş, vakti bol bir adam gibi neşeli bir sabırla oraya kulak veriyordu.</span></p>

  <p class="heading0 sgc-3 sgc-9"><span class="sgc-2 sgc-4">Kız pencerede görününce sevindi. Kadının şivesinden de onun Laechstettenli olmadığını, birkaç saat yukardaki vadiden olduğunu anladı. Sakin sakin onları dinledi, ağzına aldığı kokulu bir çam yaprağını yarım saat çiğnedi ve bir saat, kadın çekilip de mutfak boş kalıncaya kadar orada durdu. Birazcık daha bekledikten sonra sakınarak ilerledi, ince bir dalla mutfak penceresine vurdu. Kız önce hiç farkına varmadı. Sonra iki kez daha vurdu. Bunun üzerine kız yarı açık pencereye geldi, onu büsbütün açıp dışarı baktı.</span></p>

  <p class="heading0 sgc-3 sgc-9"><span class="sgc-2 sgc-4">"Ah, orada ne yapıyorsunuz?" diye yavaşça seslendi. "Az kalsın korkacaktım."</span></p>

  <p class="heading0 sgc-3 sgc-9"><span class="sgc-2 sgc-4">Knulp gülümseyerek "Hiç benden korkulur mu?" dedi. "Yalnızca bir günaydın deyip nasıl olduğunuzu anlamak istedim. Bugün cumartesi de, acaba yarın öğleden sonra izinli çıkabilir misiniz, şöyle küçük bir gezinti yapabilir miyiz, diye sormak istiyordum."</span></p>

  <p class="heading0 sgc-3 sgc-9"><span class="sgc-2 sgc-4">Kız ona baktı, başını salladı; yüzünü o kadar umutsuz ve üzgün görmüştü ki, adeta üzüldü.</span></p>

  <p class="heading0 sgc-3 sgc-9"><span class="sgc-2 sgc-4">"Hayır" dedi nezaketle, "yarın iznim yok, yalnızca öğleden önce kilise için iznim var."</span></p>

  <p class="heading0 sgc-3 sgc-9"><span class="sgc-2 sgc-4">"Ya" diye mırıldandı Knulp, "öyleyse bu akşam gelebilirsiniz." "Bu akşam mı? Evet izin alabilirim; ama eve, bizimkilere bir mektup yazmak istiyordum."</span></p>

  <p class="heading0 sgc-3 sgc-9"><span class="sgc-2 sgc-4">"Ah, onu bir saat sonra da yazabilirsiniz. Zaten bu gece gidecek değil ya. Görüyorsunuz, sizinle birazcık konuşabildim diye ne kadar sevindim. Eğer bu akşam bardaktan boşanır gibi yağmur yağmazsa, güzel bir gezinti yapabiliriz. Ne olur razı olun. Benden herhalde korkmazsınız!"</span></p>

  <p class="heading0 sgc-3 sgc-9"><span class="sgc-2 sgc-4">"Ben hiçbir şeyden korkmam, hele sizden hiç. Ama olmaz. Bir erkekle gezmeye çıktığımı görürlerse!"</span></p>

  <p class="heading0 sgc-3 sgc-9"><span class="sgc-2 sgc-4">"Ama Baerbele, sizi burada kimse tanımıyor ki. Hem de bu bir günah değil, kimseyi de ilgilendirmez. Siz artık okullu bir kız değilsiniz, öyle değil mi? Hadi bakalım, unutmayın, ben saat sekizde aşağıda jimnastik salonunun yanındaki sığır pazarı parmaklıklarının bulunduğu yerde olacağım. Yoksa daha mı erken geleyim?"</span></p>

  <p class="heading0 sgc-3 sgc-9"><span class="sgc-2 sgc-4">"Yok yok, daha erken gelmeyin. Daha doğrusu hiç gelmemelisiniz. Olmaz, hem ben de..."</span></p>

  <p class="heading0 sgc-3 sgc-9"><span class="sgc-2 sgc-4">Knulp yüzüne yine bir oğlan çocuğu gibi üzünçlü bir anlatım verdi, üzgün bir tonla "Eğer hiç istemiyorsanız..." dedi, "ben sizin buralarda hem yabancı, hem de yalnız olduğunuzu, zaman zaman da yurt özlemi çektiğinizi düşünmüştüm. Bunu ben de duyduğum için birbirimize birazcık bir şeyler anlatabilirdik, Achthausen'dan bir şeyler daha işitsem çok hoşnut olurdum; çünkü bir kez orada bulunmuştum. Ama artık sizi zorlamak istemem. Bu kadarına da darılmamışsınızdır."</span></p>

  <p class="heading0 sgc-3 sgc-9"><span class="sgc-2 sgc-4">"Darılmak da ne demek! Ama elimden gelmiyorsa..." "Ama bu akşam özgürsünüz Baerbele, yalnızca istemiyorsunuz. Biraz düşünün bakalım. Şimdi artık gideyim. Bu akşam jimnastik salonunun yanındayım ve bekleyeceğim. Kimse gelmezse gezmeye yalnız giderim ve sizin o anda Achthausen'a mektup yazdığınızı düşünürüm. Hadi allahaısmarladık, sakın darılmayın!" İvedi selam verdi, kızın daha bir şeyler söylemesine vakit bırakmadan hemen uzaklaştı. Baerbele, onun ağaçların arkasında gözden yitişini izledi. Yüzünde şimdi ne yapayım diyen bir anlam vardı. Sonra işine döndü, birdenbire -hanım dışarı çıkmış olduğu için- yüksek sesle güzel bir şarkı tutturdu.</span></p>

  <p class="heading0 sgc-3 sgc-9"><span class="sgc-2 sgc-4">Knulp şarkıyı duyuyordu. Yine tahta köprünün üstüne oturdu, sofrada cebine koyduğu ekmek diliminden küçük küçük yuvarlaklar yapmaya başladı. Yaptığı bu ekmek yuvarlaklarını yavaşça, birbiri ardından suya bırakıyor, onların akıntıda biraz sürüklendikten sonra nasıl dibe çöktüklerini, suyun karanlık dibinde kımıldamadan duran balıkların onları nasıl yuttuklarını dalgın dalgın seyrediyordu.</span></p>

  <p class="heading0 sgc-3 sgc-9"><span class="sgc-2 sgc-4">Akşam yemeğinde dabağ ustası "Oh" dedi, "çok şükür yine cumartesi akşamı oldu. Bütün hafta yorulduktan sonra bunun ne demek olduğunu sen dünyada bilemezsin."</span></p>

  <p class="heading0 sgc-3 sgc-9"><span class="sgc-2 sgc-4">"Ama düşleyebilirim..." diye gülümsedi Knulp. Kadın da gülümsedi ve çapkın çapkın onun yüzüne baktı.</span></p>

  <p class="heading0 sgc-3 sgc-9"><span class="sgc-2 sgc-4">"Bu akşam" diye ciddi bir edayla sürdürdü Rothfuss, "bu akşam hep birlikte iyisinden bir testi bira içelim. Bizim hatun onu hemen alıp getirir, olur mu? Yarın da hava iyi olursa, üçümüz birlikte bir gezinti yaparız, ne dersin eski dost?"</span></p>

  <p class="heading0 sgc-3 sgc-9"><span class="sgc-2 sgc-4">Knulp güçlü bir biçimde onun omzuna vurdu: "İtiraf edeyim, evinde her şey öyle rahat ki, yarınki gezinti için şimdiden seviniyorum. Ama bu akşam biraz işim var. Burada bir arkadaşım var, onunla buluşacağım. Yukarki demircide çalışıyordu, yarın da yolculuğa çıkıyor. Bu akşam için üzüldüm ama, yarın bütün gün birlikte olacağız. Yoksa bu işe hiç kalkışamam."</span></p>

  <p class="heading0 sgc-3 sgc-9"><span class="sgc-2 sgc-4">"Sakın gece vakti, böyle yarı hasta, çıkıp dolaşayım deme." "Hadi canım, kendine o kadar özen göstermek de biraz fazla. Geç dönmem. Anahtarı nereye koyuyorsun, içeri nasıl gireyim?" "Çok inatçısın Knulp. Git bakalım, öyle olsun, anahtarı bodrum pancurunun arkasında bulacaksın. Nerede olduğunu biliyorsun, değil mi?" "Evet. Eh, hadi, ben gideyim, siz de vaktiyle yatın! Allah rahatlık versin,</span><span class="sgc-10">&nbsp;Frau Rothfuss."</span></p>

  <p class="heading0 sgc-3 sgc-9"><span class="sgc-2 sgc-4">Knulp gitti. Daha aşağıya, sokak kapısına yeni varmıştı ki, ustanın karısı telaşla arkasından koştu. Bir şemsiye getirmişti, bunu istesin istemesin Knulp yanına almalıydı.</span></p>

  <p class="heading0 sgc-3 sgc-9"><span class="sgc-2 sgc-4">"Kendinize dikkat etmeniz gerek, Knulp" dedi. "Hem de size, dönünce, anahtarı nerede bulacağınızı göstermek istiyorum." Karanlıkta onun elinden tuttu, evin köşesini döndürdü. Tahta kepenklerle kapalı bir küçük pencerenin önünde durdu.</span></p>

  <p class="heading0 sgc-3 sgc-9"><span class="sgc-2 sgc-4">"Anahtarı pencerenin arkasına koyarız" diye heyecanlı bir sesle fısıldadı ve Knulp'un elini okşadı. "Siz yalnızca aralığa uzanın. Anahtar pervazın üstünde olacak."</span></p>

  <p class="heading0 sgc-3 sgc-9"><span class="sgc-2 sgc-4">"Peki, teşekkür ederim" dedi Knulp biraz şaşkın ve elini geri çekti. "Gelinceye kadar, size bir bardak bira saklayayım mı?" diye kadın yeniden söze başladı ve yavaşça ona dayandı.</span></p>

  <p class="heading0 sgc-3 sgc-9"><span class="sgc-2 sgc-4">"Hayır, teşekkür ederim, ender içerim. Allah rahatlık versin Frau Rothfuss, teşekkür ederim."</span></p>

  <p class="heading0 sgc-3 sgc-9"><span class="sgc-2 sgc-4">"O kadar acele mi?" diye yavaşça fısıldadı kadın ve adamın kolunu sıktı. Yüzü, onun yüzüne oldukça yakındı. Knulp şaşkın bir sessizlik içinde, kadını zorla öteye itemediği için eliyle onun saçlarını okşadı, sonra birdenbire"Ama artık gitmeliyim" diyerek geri çekildi.</span></p>

  <p class="heading0 sgc-3 sgc-9"><span class="sgc-2 sgc-4">Kadın yarı açık bir ağızla gülümsedi. Karanlıkta, Knulp, onun dişlerinin parladığını görmüştü. Kadın yine gayet yavaş "Eve dönünceye kadar seni bekleyeceğim, pek tatlısın" diye fısıldadı.</span></p>

  <p class="heading0 sgc-3 sgc-9"><span class="sgc-2 sgc-4">Knulp oradan karanlık sokaklara doğru, şemsiye koltuğunda uzaklaştı. Köşeyi dönünce de bu saçma sıkıntıyı çabucak gidermek için ıslık çalmaya başladı. Çaldığı şarkı şuydu:</span></p>

  <p class="heading0 sgc-3 sgc-9"><span class="sgc-2 sgc-4">"Seni alacağımı düşünüyorsun ama,</span></p>

  <p class="heading0 sgc-3 sgc-9"><span class="sgc-2 sgc-4">Bu benim aklımdan bile geçmiyor.</span></p>

  <p class="heading0 sgc-3 sgc-9"><span class="sgc-2 sgc-4">İnsanların arasındayken,</span></p>

  <p class="heading0 sgc-3 sgc-9"><span class="sgc-2 sgc-4">Utanç veriyorsun bana sen."</span></p>

  <p class="heading0 sgc-3 sgc-9"><span class="sgc-2 sgc-4">Hava ılıktı. Zaman zaman karanlık gökte yıldızlar görünüyordu. Bir meyhaneden gençlerin neşeli gürültüsü geliyordu. Pfauen'da yeni kegel oyunu salonunun pencerelerinin arkasından birtakım efendiden adamların, gömleklerinin kollarını sıvamış, toplandıklarını gördü. Ellerinde kegel toplarını tartıyorlardı, ağızlarında da sigaraları vardı.</span></p>

  <p class="heading0 sgc-3 sgc-9"><span class="sgc-2 sgc-4">Jimnastik salonunun yanında Knulp durup çevresine bakındı. Nemli rüzgâr, çıplak kestane ağaçlarında yavaşça ıslık çalıyor, ırmak durup dinlenmeden derin karanlıklara akıp gidiyor ve birkaç aydınlık pencere suda yankılar yapıyordu. Yumuşak gece gezginin iliklerine kadar bir rahatlık veriyor, derin derin soluk alıyor, ilkyazı, sıcağı, kuru caddeleri ve yolculukları şimdiden içinde buluyordu. Yorulmaz belleğiyle kente, ırmak boyuna ve bütün oralara şöyle bir göz attı. Her yeri biliyordu. Caddeler, patikalar, köyler, kasabalar, çiftlikler, dost hanlar, hiçbiri yabancısı değildi. İyice düşündü ve bundan sonraki yolculuğunun planını hazırladı. Laechstetten hiçbir zaman onun kalacağı bir yer olamazdı. Kadın eğer münasebetsizlik etmezse, arkadaşının hatırı için yalnızca bu pazarı da burada geçirmek istiyordu.</span></p>

  <p class="heading0 sgc-3 sgc-6 sgc-9"><span class="sgc-2 sgc-4">"Belki de" diye düşündü, "Usta'ya karısı için bir imada bulunmak gerek." Ama o, burnunu, başkalarının işine sokmak istemezdi; insanların daha iyi ve daha akıllı olmalarına yardım için de, hiçbir istek duymuyordu. Bu işin böyle oluşuna üzülüyordu. Eski Ochsen Meyhanesi'nin garson kızı hakkında da hiç iyi bir görüşü yoktu; ama dabağ ustasının ev yaşamı ve aile mutluluğu üzerine verdiği yüksek söylevi de gülmeden düşünemiyordu. O bilirdi, bu iş çoğu zaman böyleydi; birisi mutluluğu ya da erdemiyle övünüyor, böbürleniyorsa, onda bunun ikisi de yok demekti. Yamacının dindarlığı da bir zamanlar tıpkı böyle olmuştu. İnsanların aptallıkları görülebilirdi, onlara gülünür ya da acınırdı; ancak onları gittikleri yolda özgür bırakmak gerekirdi. Düşünceli bir iç çekişle bu üzüntüleri bir yana bıraktı, köprünün karşısındaki yaşlı bir kestane ağacının kovuğuna dayandı ve bundan sonraki yolculuğu üzerinde düşünmeye başladı. Karaormanlar üzerinden geçmeyi istiyordu; ama oraları şimdi soğuktu, belki de daha çok kar vardı, ayakkabıları mahvolurdu, yatacak yerler de birbirinden çok uzaktı. Yok, bu olmazdı, vadilerden gitmeliydi ve küçük kentlerde kalmalıydı. Dört saat ötede ırmak kıyısındaki Hirschenmühle, ilk güvenli dinlenme yeriydi. Orada kendisini kötü bir havada bir iki gün alıkoyabilirlerdi. Böylece birini beklemekte olduğunu tümüyle unutup bin bir düşünceyle orada dururken, karanlığın ve rüzgârın içinden, köprünün üstünde ince ve korkak bir hayal belirdi ve duraksayarak ona yaklaştı. Kızı derhal tanımıştı. Sevinerek, minnetle ona doğru koşup şapkasını havaya fırlattı: "Ne iyi ettiniz de geldiniz Baerbele, neredeyse inanamayacağım."</span></p>

  <p class="heading0 sgc-3 sgc-9"><span class="sgc-2 sgc-4">Sol yanına geçip onu ırmağın yanındaki ağaçlı yoldan yukarı doğru götürdü. Kız, kararsızlık içindeydi ve utanıyordu. "Hiç doğru değildi" diye yineledi, "ya bizi görürlerse?"</span></p>

  <p class="heading0 sgc-3 sgc-9"><span class="sgc-2 sgc-4">Knulp'un soracak birçok şeyi vardı. Çok geçmeden kızın adımları sakinleşti ve düzeldi, sonunda gayet hafif ve neşeli bir arkadaş gibi yanında yürümeye başladı. Onun sorup söylediklerinden hoşlanmış, heyecanlı heyecanlı yurdundan, babasından, annesinden, erkek kardeşinden, büyükannesinden, ördeklerden, tavuklardan, doludan, hastalıklardan, düğünlerden, kilise törenlerinden söz etmeye başlamıştı. Görüp geçirdiklerinin küçücük hazinesi açılmıştı ve bu hazine kendisinin sandığından da büyüktü. Sonunda kasabasındaki bağlarına ve ayrılışına, şimdiki işine, efendilerinin ev yaşamına sıra geldi.</span></p>

  <p class="heading0 sgc-3 sgc-9"><span class="sgc-2 sgc-4">Kasabadan bir hayli uzaklaşmışlar, dışarılara çıkmışlardı. Baerbele yola hiç dikkat etmemişti. Uzun ve gamlı bir yabancılık, susma ve sabır haftasından sonra kendisini konuşmanın, gevezelik etmenin zevkine bırakıvermiş ve bir hayli keyiflenmişti.</span></p>

  <p class="heading0 sgc-3 sgc-9"><span class="sgc-2 sgc-4">"Nerelerdeyiz?" diye şaşkınlıkla sordu. "Nereye gidiyoruz?" "Eğer isterseniz Gertelfingen'e gidelim. Zaten neredeyse geldik." "Gertenfingen'e mi? Orada ne yapacağız? Dönelim daha iyi, geç olacak." "Ne zaman evde olmanız gerekiyor, Baerbele?" "Onda. Herhalde vakit gelmiştir. Çok güzel bir gezinti oldu." "Ona daha çok var" dedi Knulp. "Ben sizi vaktinde eve yetiştiririm. Ama bir daha böyle genç yaşta birlikte olamayacağımız için bugün birlikte bir dans etme tehlikesini pekâlâ göze alabiliriz. Yoksa dans etmek istemez misiniz?"</span></p>

  <p class="heading0 sgc-3 sgc-9"><span class="sgc-2 sgc-4">Kız ona şaşkınlık ve heyecanla baktı.</span></p>

  <p class="heading0 sgc-3 sgc-9"><span class="sgc-2 sgc-4">"Ah, dans etmeyi her zaman severim, ama nerede edeceğiz? Burada, açıklarda mı?"</span></p>

  <p class="heading0 sgc-3 sgc-9"><span class="sgc-2 sgc-4">"İşte, neredeyse Gertenfingen'e geldik. Orada Löwen'da müzik var. Sırf bir kezcik dans etmek için içeri gireriz, sonra eve döneriz ve iyi bir akşam geçirmiş oluruz."</span></p>

  <p class="heading0 sgc-3 sgc-9"><span class="sgc-2 sgc-4">Baerbele, kararsızlık içinde durdu. Yavaş yavaş "Çok iyi olurdu" diye mırıldandı, "ama bizim için ne derler? Öyle birisi olarak görülmek istemem, birbirimizin olduğunu sanmalarını da istemem."</span></p>

  <p class="heading0 sgc-3 sgc-9"><span class="sgc-2 sgc-4">Ve birdenbire kahkahalarla güldü:</span></p>

  <p class="heading0 sgc-3 sgc-9"><span class="sgc-2 sgc-4">"Yani demek istiyorum ki, ilerde bir dost edinmek istersem, onun derici olmasını istemem. Sizi kırmak istemiyorum ama dericilik temiz bir sanat değil."</span></p>

  <p class="heading0 sgc-3 sgc-9"><span class="sgc-2 sgc-4">"Belki de haklısınız" dedi Knulp, anlayışlı bir tonla, "ama benimle evlenmeyeceksiniz ki. Ne benim derici olduğumu, ne de sizin bu derece gururlu olduğunuzu bilen var; ellerimi de yıkadım. Şimdi eğer benimle bir kez dans etmek isterseniz, sizi dansa davet ediyorum. İstemezseniz dönelim."</span></p>

  <p class="heading0 sgc-3 sgc-9"><span class="sgc-2 sgc-4">Gecenin karanlığı içinde köyün ilk evini, onun ağaçlıklar arasından çıkan solgun, sivri çatısını gördüler. Knulp birdenbire "Dinle" diye parmağını kaldırdı, bunun üzerine köyden dans müziğinin geldiğini duydular. Bir el armonikasıyla bir keman birlikte çalıyordu.</span></p>

  <p class="heading0 sgc-3 sgc-9"><span class="sgc-2 sgc-4">"Pekâlâ" dedi kız ve daha hızlı yürümeye başladılar. Löwen'da yalnızca dört beş çift dans ediyordu. Bunlar bir alay genç çocuktu. Knulp hiçbirini tanımıyordu. İçerde sakin ve terbiyeli bir hava esiyordu. Kimse de yeni gelen ve ondan sonraki dansa katılan çifti rahatsız etmedi. Bir halk dansı ve bir polka oynadılar. Sonra valse sıra geldi; ama Baerbele vals bilmiyordu. Seyretmeye başladılar. Yarım bardak da bira içtiler, fazlasına Knulp'un kesesi elvermiyordu. Baerbele dans ederken kızarmıştı, gözleri parlayarak küçük salona bakıyordu.</span></p>

  <p class="heading0 sgc-3 sgc-9"><span class="sgc-2 sgc-4">Saat dokuz buçuk olunca "Galiba artık eve dönme zamanı geldi" dedi Knulp. Kız, hemen kalktı. Bir parça üzgün görünüyordu. Yavaşça "Ah, yazık!" dedi.</span></p>

  <p class="heading0 sgc-3 sgc-9"><span class="sgc-2 sgc-4">"Pekâlâ daha kalabiliriz."</span></p>

  <p class="heading0 sgc-3 sgc-9"><span class="sgc-2 sgc-4">"Yok, gitmeliyim. Ama güzeldi."</span></p>

  <p class="heading0 sgc-3 sgc-9"><span class="sgc-2 sgc-4">Birlikte çıktılar. Ama kapıda kızın aklına gelmişti: "Çalgıcılara bir şey vermedik."</span></p>

  <p class="heading0 sgc-3 sgc-9"><span class="sgc-2 sgc-4">"Evet" dedi Knulp biraz şaşkın, "bir yirmiliği hak ettiler; benim durumum böyle işte, hiç param yok."</span></p>

  <p class="heading0 sgc-3 sgc-9"><span class="sgc-2 sgc-4">Kız telaşla küçük, işlemeli para kesesini cebinden çıkardı. "Neden söylemiyorsun sanki? İşte bir yirmilik, hadi veriverin." Knulp parayı aldı, çalgıcılara götürdü. Sonra dışarı çıktılar. Kapının önünde, koyu karanlıkta gözleri yolu seçinceye kadar bir an durdular. Rüzgâr artmıştı, ara sıra yağmur taneleri de düşüyordu. "Şemsiyeyi açayım mı?" diye sordu Knulp.</span></p>

  <p class="heading0 sgc-3 sgc-9"><span class="sgc-2 sgc-4">"Hayır, rüzgârda yürüyemeyiz. İçerisi çok güzeldi. Siz bir dans hocası gibi güzel dans ediyorsunuz."</span></p>

  <p class="heading0 sgc-3 sgc-9"><span class="sgc-2 sgc-4">Kız neşeli neşeli konuşmayı sürdürüyordu; ama arkadaşı susmuştu. Belki de yorulmuştu. Ya da yaklaşan ayrılığı düşünüyordu.</span></p>

  <p class="heading0 sgc-3 sgc-9"><span class="sgc-2 sgc-4">Kız birdenbire şarkı söylemeye başladı:</span></p>

  <p class="heading0 sgc-3 sgc-9"><span class="sgc-2 sgc-4">"Kâh Neckar kıyısında gezer dolaşırım,</span></p>

  <p class="heading0 sgc-3 sgc-9"><span class="sgc-2 sgc-4">Kâh Ren kıyısında. Sıcak ve temiz bir sesi vardı. İkinci dizeye Knulp da karıştı ve ikinci ses olarak öyle güvenli, öyle derin, öyle güzel söyledi ki, kız onu zevkle dinledi.</span></p>

  <p class="heading0 sgc-3 sgc-9"><span class="sgc-2 sgc-4">Sonunda Knulp, "Artık yurt özlemi geçti, değil mi?" diye sordu. "Ah evet" diye güldü kız. "Böyle bir gezintiyi bir daha yapmalıyız." "Çok üzgünüm ama" diye yavaşça yanıt verdi Knulp, "galiba son gezinti olacak."</span></p>

  <p class="heading0 sgc-3 sgc-9"><span class="sgc-2 sgc-4">Kız durdu. İyice duyamamıştı ama sözlerinin üzünçlü uyumu dikkatini çekmişti.</span></p>

  <p class="heading0 sgc-3 sgc-9"><span class="sgc-2 sgc-4">"Ya, neden?" diye biraz korkarak sordu. "Bana mı kızdınız?" "Yok Baerbele, ama yarın gitmek zorundayım. Usta'ya işimden ayrılacağımı söyledim."</span></p>

  <p class="heading0 sgc-3 sgc-9"><span class="sgc-2 sgc-4">"Ne diyorsunuz! Sahi mi? Çok üzüldüm."</span></p>

  <p class="heading0 sgc-3 sgc-9"><span class="sgc-2 sgc-4">"Benim için kendinizi üzmeyin. Uzun zaman zaten kalamazdım. Hem ben yalnızca bir dericiyim. Siz hemen bir sevgili edinmelisiniz, iyi bir sevgili. Göreceksiniz, ondan sonra hiç yurt özlemi çekmezsiniz."</span></p>

  <p class="heading0 sgc-3 sgc-9"><span class="sgc-2 sgc-4">"Ah, böyle konuşmayın! Biliyorsunuz, benim sevgilim değilsiniz, ama çok hoşuma gidiyorsunuz."</span></p>

  <p class="heading0 sgc-3 sgc-9"><span class="sgc-2 sgc-4">İkisi de sustular. Rüzgâr yüzlerine çarpıyordu. Knulp yürüyüşünü ağırlaştırmıştı. Köprünün yanına geldiler. Sonunda Knulp durdu.</span></p>

  <p class="heading0 sgc-3 sgc-9"><span class="sgc-2 sgc-4">"Şimdi size allahaısmarladık diyeyim. Birkaç adım yalnız yürürseniz, belki daha iyi olur."</span></p>

  <p class="heading0 sgc-3 sgc-9"><span class="sgc-2 sgc-4">Baerbele onun yüzüne içi sızlayarak baktı.</span></p>

  <p class="heading0 sgc-3 sgc-9"><span class="sgc-2 sgc-4">"Demek ciddi? Öyleyse ben de size teşekkür ederim. Bu gezintiyi hiç unutmayacağım. Yolunuz açık olsun."</span></p>

  <p class="heading0 sgc-3 sgc-9"><span class="sgc-2 sgc-4">Knulp kızın elini tutup onu kendine çekti. Kız korkmuş ve şaşırmış, gözlerine bakarken başını, yağmurdan ıslanmış saç örgüleriyle, iki ellerinin arasına alıp fısıldadı: "Allahaısmarladık Baerbele, beni büsbütün unutmamanız için sizden şimdi bir ayrılık öpücüğü istiyorum."</span></p>

  <p class="heading0 sgc-3 sgc-9"><span class="sgc-2 sgc-4">Baerbele hafifçe titredi, geri çekilmek istedi; ama Knulp'un bakışları iyi ve üzgündü, kız onun ne kadar güzel gözleri olduğunu ancak şimdi görüyordu. Gözlerini kapamadan kendini ona ciddi bir biçimde öptürdü. Bunun üzerine Knulp hafif bir gülümsemeyle duraklayınca kızın gözlerine yaş doldu ve o da onu canı gönülden öptü.</span></p>

  <p class="heading0 sgc-3 sgc-9"><span class="sgc-2 sgc-4">Sonra aceleyle oradan uzaklaştı. Köprüye varınca birdenbire döndü, geri geldi. Knulp hâlâ aynı yerde duruyordu.</span></p>

  <p class="heading0 sgc-3 sgc-9"><span class="sgc-2 sgc-4">"Ne var Baerbele?" diye sordu. "Hani eve gidecektiniz?" "Evet, evet gidiyorum, benim hakkımda kötü şeyler düşünmemelisiniz!" "Elbette düşünmem."</span></p>

  <p class="heading0 sgc-3 sgc-9"><span class="sgc-2 sgc-4">"Ama dabağ, bir şey daha soracaktım: Artık hiç paranız olmadığını söylemiştiniz; gitmeden önce herhalde ücretinizi alacaksınız."</span></p>

  <p class="heading0 sgc-3 sgc-9"><span class="sgc-2 sgc-4">"Hayır. Alacağım ücret filan kalmadı; ama zarar yok, ben başımın çaresine bakarım. Bunun için hiç üzülmeyin."</span></p>

  <p class="heading0 sgc-3 sgc-9"><span class="sgc-2 sgc-4">"Yok, olmaz! Cebinizde biraz bir şeyler bulunmalı. İşte!" Onun eline kocaman bir para sıkıştırdı. Knulp bunun bir taler olduğunu sezdi.</span></p>

  <p class="heading0 sgc-3 sgc-9"><span class="sgc-2 sgc-4">"Bana sonra bir biçimde geri verirsiniz ya da yollarsınız." Knulp kızı elinden tuttu: "İşte bu olmaz. Siz paranızı böyle kullanmamalısınız. Hem bu tam bir taler. Onu geri alın. Olmaz, alacaksınız! Ha şöyle. Akılsızlık etmemek gerek. Eğer yanınızda elli kuruş filan gibi daha küçük bir şey varsa sevinerek alırım; çünkü gereksinmem var, ama fazlasını değil."</span></p>

  <p class="heading0 sgc-3 sgc-9"><span class="sgc-2 sgc-4">Biraz daha çekiştiler. Sonunda Baerbele para kesesini göstermek zorunda kaldı; çünkü içinde talerden başka parası olmadığını söylemişti; ama öyle değildi. Kesesinde ayrıca bir mark, bir de daha o zamanlar geçmekte olan gümüş bir yirmilik vardı. Knulp, onu almak istedi. Fakat Baerbele'e çok az geldi. Onun için, en iyisi, hiç almadan gitmek istiyordu. Sonunda markı aldı. Sonra kız, hızlı adımlarla eve doğru uzaklaştı.</span></p>

  <p class="heading0 sgc-3 sgc-9"><span class="sgc-2 sgc-4">Yolda sürekli Knulp'un kendisini niçin bir kez daha öpmediğini düşünüyordu. Buna bir yandan üzülüyor, bir yandan da bu davranışını pek güzel ve kibarca buluyordu. Sonunda bu sonuncu yargısında karar kıldı.</span></p>

  <p class="heading0 sgc-3 sgc-9"><span class="sgc-2 sgc-4">Knulp tam bir saat sonra eve geldi. Yukarda oturma odasında ışık vardı. Demek ustanın karısı daha oturuyor ve kendisini bekliyordu. Öfkeli öfkeli tükürdü. Neredeyse hemen şimdi gecenin karanlığı içinde oradan kaçacaktı;ama yorgundu, hem de yağmur yağabilirdi. Dericiye karşı da bunu yapmak istemiyordu. Bundan başka bir de bütün bu akşam boyunca içinde küçük bir muziplik isteği vardı. Anahtarı saklı olduğu yerden aldı. Kapıyı hırsız gibi usulca açtı, sonra arkasından çekti, dudaklarını ısırarak gürültüsüzce kilitledi, anahtarı da dikkatle eski yerine koydu. Sonra ayakkabıları elinde, çoraplarıyla merdivenleri çıktı. İyi kapanmamış kapının aralığından ışığı gördü ve uzun süren bekleyiş sırasında içerdeki kanepenin üstünde uyuyakalmış olan ustanın karısının derin soluklarını duydu. Yavaşça yukarıya, odasına çıktı, kapıyı içerden sımsıkı kapayıp yattı; ama sabah olur olmaz önceden karar verdiği gibi, çıktı gitti.</span></p>

  <p class="heading0 sgc-3 sgc-9"><span class="sgc-2 sgc-4"><br /></span></p>
</body>
</html>
