<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <p>Yargılama gücüne ve deneyime olduğu kadar kavrama çabukluğuna sahip bir ihtiyarın sohbetine ve mevlisine kim tahammül edebilir? İhtiyarlara sabuklamayı, sayıklamayı veren benim; fakat gene bu mutlu sayıklamadır ki, bilge kişiye eziyet eden o kaygıları, kederleri uzaklara kovar, ihtiyar hoş bir eğlence arkadaşı olarak kalır ve kadeh elde, dostlarına akıl öğretmesini bilir.</p>

  <p>Neşe içinde yaşar ve hayatın, en sağlam kimselerin güçlükle dayandıkları yükünü, hemen hemen hiç hissetmez. Hatta bazen Platus'un iyi ihtiyarı<a href="../Text/notlar.xhtml#n18" id="n18d"><sup>[18]</sup></a> gibi yapar: o tatlı seni seviyorum sözünü söylemeyi öğrenir. Halbuki, bütün aklına sahip olsaydı, ne kadar acınası olurdu!</p>

  <p>Ama iyiliklerimle mutlu olan ihtiyarı dostları da candan severler, o, neşeli bir söyleşiye pekâlâ katılabilir. Zira, Homeros'a inanacak olursak, ihtiyar Nestor'un ağzından baldan tatlı sözler akarmış, oysa, sert ve öfkeli Akhilleus, acı feryatlar koparırmış; aynı şaire göre, duvarlarının gerisinde güvenlikte bulunan yaşlılar, çapkınca ve hoş söyleşilerde bulunurlarmış. Bu bakımdan ihtiyarlık çocukluğa da baskındır; zira pek hoş olmakla beraber çocukluk, hayatın pek tatlı bir hazzı olan dedikodu zevkinden mahrumdur.</p>

  <p>Sonra, ihtiyarlar çocukların meclisini, çocuklar da ihtiyarların meclisini pek severler. Zira tanrılar, benzerleri birleştirmekten hoşlanırlar. Gerçekten, ihtiyarlığa has olan yüz buruşukları ve yılların sayısı göz önünde bulundurulmazsa, bir ihtiyarla bir çocuk kadar birbirine benzeyen iki şey var mıdır? Her ikisinin beyaz saçları, dişsiz bir ağzı, cılız bir bedeni var; her ikisi sütü sever, kekeler, gevezelik eder; budalalık, unutkanlık, boşboğazlık, sözün kısası her şey bu iki çağ arasında tam bir benzerlik oluşturmaya yardım eder. insanlar ne kadar ihtiyarlarsa o kadar da çocuğa benzerler. Sonunda da birer gerçek çocuk gibi, hayattan iğrenmeden ve ölümü görmeden, bu dünyadan çıkarlar.</p>
</body>
</html>
