<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Notre Damein Kamburu</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="subchapter html5_section epub-type_chapter">
    <h1 class="chapter-header"><span class="chapter-number">I</span>Kharybdis’ten Skylla’ya</h1>

    <p>Ocak ayında gece erken bastırır. Gringoire, saraydan çıktığında sokaklara karanlık çökmüştü bile. Bastıran bu gece hoşuna gitti, zira rahatça düşünceye dalmak ve şairin yarasına, filozofun ilk pansumanı yapmasını sağlamak için bir an önce karanlık bir ara sokağa girmesi gerekiyordu. Kaldı ki felsefe zaten tek sığınağıydı, çünkü nerede barınacağını bilmiyordu. İlk tiyatro denemesinin parlak fiyaskosundan sonra, Foin İskelesi karşısında Grenier sur l’Eau Sokağı’ndaki evine gitmeye cesareti yoktu; zira Paris geviş getiren hayvanlar vergisi mültezimi Guillaume Doulx-Sire Usta’ya borçlu olduğu altı aylık kirayı –on iki Paris meteliği, yani çakşırı, gömleği ve şapkası dahil dünyada sahip olduğu her şeyin on iki katı– ödemek için, sahnelediği düğün methiyesinin karşılığı olarak sayın valinin vereceği ücrete güvenmişti. Geçici olarak Sainte-Chapelle haznedarı zindanının kapı girintisine sığınarak Paris’in bütün kaldırımları da emrine amade olduğuna göre, bir süreliğine gece için seçeceği barınak konusunu düşündükten sonra, geçen hafta Savaterie Sokağı’nda bir Parlamento üyesinin kapısının önünde katıra binmeye yarayan bir binektaşı görmüş ve bunun, sırasında, bir dilenci ya da bir şair için mükemmel bir yastık görevi görebileceğini düşünmüş olduğunu hatırladı. Bu güzel fikri aklına getirdiği için Tanrı’ya şükretti; fakat, Barillerie Sokağı, Vieille-Draperie Sokağı, Savaterie Sokağı, Juiverie Sokağı vb. gibi eski kardeş sokakların yılan gibi kıvrıldığı, Cité Adası’nın dolambaçlı labirentine dalmak üzere Palais Meydanı’ndan geçmeye hazırlanıyordu ki, kendisi gibi saraydan çıkmış ve avluya üşüşmekte olan deliler papası alayını gördü; meşalelerin güçlü ışığında bağırıp çağırıyorlardı, hem de Gringoire’ın kendi çalgıcılarıyla birlikte. Bu manzara izzetinefsinde açılmış yaraya tuz bastı ve Gringoire oradan kaçtı. Tiyatrodaki talihsiz serüveninin verdiği burukluk içinde, gündüzki şenliği hatırlatan her şey onun acısını artırıyor, yarasını kanatıyordu.</p>

    <p>Saint-Michel Köprüsü’nden geçmek istedi; ama orada da çocuklar, ellerinde uçlarına maytaplar ve havai fişek takılı mızraklarla sağa sola koşuşturup duruyorlardı.</p>

    <p>“Lanet olsun bu şenlik fişeklerine!” dedi Gringoire ve Change Köprüsü’ne yöneldi. Köprünün başındaki evlere Kral’ın, Veliaht’ın ve Marguerite de Flandre’ın resimleri bulunan üç büyük bez parçasıyla, Avusturya arşidükü, Kardinal de Bourbon, Mösyö de Beaujeu, Madam Jeanne de France, gayrimeşru Prens de Bourbon ve daha bilmem kimi gösteren altı adet daha küçük bez parçası asılmıştı; hepsi meşalelerle aydınlatılmıştı, kalabalık hayran hayran seyrediyordu.</p>

    <p>“Ne mutlu ressam Jehan Fourbault’ya!” dedi Gringoire, derin bir iç çekişle ve bezin üstüne yapılmış resimlere sırtını döndü. Önünde bir sokak vardı; orayı o denli karanlık ve ıssız gördü ki, şenliğin tüm gümbürtüsünden de tüm ışıltısından da orada kurtulacağını umdu ve sokağa girdi. Birkaç dakika sonra ayağı bir şeye takıldı, tökezledi ve düştü. Bu, adliyeci takımının, günün törenselliği adına, o sabah bir parlamento başkanının kapısına bırakmış oldukları “mayıs demeti” idi. Gringoire bu yeni rastlaşmayı da kahramanca karşıladı; kalktı ve su kenarına gitti. Sulh mahkemesiyle ağır ceza mahkemesinin büyük ve küçük kulelerini arkasında bıraktıktan ve kral bahçelerinin yüksek duvarı boyunca çamuru ayak bileklerine gelen kaldırımsız kumsalda biraz yürüdükten sonra, Cité Adası’nın batı ucuna vardı ve bir süre –artık Neuf Köprüsü’ndeki tunç atın altında kaybolmuş olan– Passeur-aux-Vaches Adacığı’nı seyretti. Karanlıkta adacık, kendisini ondan ayıran beyazımtırak dar su akıntısının öbür yakasında kapkara bir kütle gibi görünüyordu. Sızan hafif bir ışık sayesinde adacıkta, inekleri karşıya geçiren salcının geceleri barındığı, arı kovanına benzeyen küçük bir kulübenin bulunduğu tahmin edilebiliyordu.</p>

    <p>“Ne mutlu sana ineklerin salcısı!” dedi Gringoire içinden; “Şan şöhret hayali kurmuyorsun, düğün methiyeleri yazmıyorsun! Evlenen krallar ve Burgonya düşesleri seni hiç alakadar etmiyor! Nisanda, çayırların, otlasınlar diye ineklerine sunduğu papatyalardan başka papatya tanımıyorsun! Ama ben, şair, yuhalanıyorum, soğuktan kakırdıyorum, on iki metelik borcum var, pabucumun tabanı o kadar incelip saydamlaşmış ki, fenerine cam yapabilirsin. Sağ olasın inek salcısı! Kulüben gözlerimi dinlendiriyor ve bana Paris’i unutturuyor!”</p>

    <p>Neredeyse lirik denebilecek bu esrime halinden, mutlu kulübeden birdenbire yükselen bir çift Saint-Jean kestane fişeğinin çıkardığı şiddetli gürültüyle silkindi: inek salcısı da günün eğlencelerine katkıda bulunuyor ve havai fişek patlatıyordu.</p>

    <p>Bu kestane fişeği, Gringoire’ın tüylerini diken diken etti.</p>

    <p>“Lanet olasıca şenlik!” diye haykırdı; “hiç peşimi bırakmayacak mısın? Aman Tanrım! İnek salcısının kulübesine kadar izlemiş beni!”</p>

    <p>Sonra ayaklarının dibindeki Seine Nehri’ne baktı ve korkunç bir dürtü hissetti:</p>

    <p>“Ahh!” dedi, “Su o kadar soğuk olmasaydı şurada seve seve boğulurdum!..”</p>

    <p>O zaman umutsuz bir karar aldı. Mademki deliler papasından, Jehan Fourbault’nun resimli bezlerinden, mayıs demetlerinden, maytaplarla havai fişeklerden kurtulamayacaktı, öyleyse gözünü karartıp şenliğin ortasına dalacak ve Grève Meydanı’na gidecekti.</p>

    <p>“Hiç olmazsa,” diye düşündü, “orada şenlik ateşinden ısınmak için belki bir meşale kapabilir ve şehirdeki halk sofrasına dikilmiş olması gereken şekerden yapılma üç büyük kraliyet armasından birkaç kırıntıyla akşam öğünümü geçiştirebilirim.”</p>
  </div>

  <div class="subchapter html5_section epub-type_chapter">
    <h1 class="chapter-header"><span class="chapter-number">II</span>Grève Meydanı</h1>

    <p>O zamanki Grève Meydanı’ndan günümüze ancak pek önemsiz bir kalıntı ulaşabilmiştir. Meydanın kuzey köşesini işgal eden ve daha şimdiden heykel ve kabartmalarının sivri kenar ve köşelerini törpüleyen iğrenç badananın altında gömülü olduğuna bakılırsa belki de pek yakında, Paris’in tüm eski bina cephelerini hızla yalayıp yutan yeni evlerin istilası altında tamamen kaybolacak olan şirin kuleciktir bu.</p>

    <p>XV. Louis zamanından kalma iki harap yapı arasında boğulan bu zavallı kuleciğe bizim gibi sempati ve acıma dolu bir bakış yöneltmeden Grève Meydanı’ndan geçmeyenler, onun vaktiyle ait olduğu yapılar bütününü kolayca tasavvur edebilir ve imgelemlerinde on beşinci yüzyılın bu gotik meydanının tam bir tablosunu çıkarabilirler.</p>

    <p>Meydan, bugün olduğu gibi, bir kenarı rıhtımla, diğer üç kenarı dar, yüksek ve karanlık bir dizi evle sınırlanmış yamuk bir dörtgen şeklindeydi. Gündüzleri, hepsi de taş veya ağaç işlenerek yapılmış binaların çeşitlilik ve zenginliği hayranlıkla seyredilebilirdi; bu binalar, on birinci yüzyıldan on beşinci yüzyıla, sivri kemeri yavaş yavaş tahtından indiren bölmeli dörtgen pencereden sivri kemerin yerini almış olduğu ve onun altında –Tannerie Sokağı tarafında, Seine’e bakan köşedeki– Roland Kulesi’ ne ait şu eski evin birinci katını hâlâ işgal eden roman üslubundaki yarım çember kemere kadar çıkan, Ortaçağ’ın çeşitli sivil mimarlık üsluplarına ait mükemmel örnekler teşkil ediyordu. Geceleri ise bu bina kütlesinden ancak meydanın çevresini siyah bir dantel gibi kuşatan sivri çatılardan oluşmuş siluet seçilebilirdi. Zira –ki bu o zamanın şehirleriyle bugününkiler arasındaki en temel farklardan biridir– bugün evlerin ön cepheleri meydana ve sokaklara baktığı halde, o çağda yan cepheleri meydana dönüktü. İki yüzyıldan beri evler dönüş yaptı.</p>

    <p>Meydanın doğu tarafında, ortada, üst üste inşa edilmiş üç evden oluşan karma üsluplu sakil bir yapı yükseliyordu. Bu yapı, tarihini, amacını ve mimarisini açıklayan üç ayrı adla anılıyordu: Veliaht V. Charles orada oturmuş olduğu için <em>Maison-au-Dauphin</em>, Belediye Sarayı’nın hizmetinde olduğu için <em>Marchandise</em> ve üç katını ayakta tutan bir dizi kalın sütundan dolayı <em>Maison-aux-Piliers</em> (<em>domus ad piloria</em>). Şehir orada, Paris gibi iyi bir şehre lazım olan her şeyi buluyordu: Tanrı’ya dua etmek için bir şapel; toplantı yapmak ve gerektiğinde kralın adamlarına ağızlarının payını vermek için bir hak arama yeri ve çatı katında da topçuluk malzemesi dolu bir cephanelik. Zira Paris burjuvaları şehrin özerklik kazanımları için dua etme ve hak aramanın her durum ve koşulda yeterli olmadığını bilir ve her zaman Belediye Sarayı’nın bir deposunda yedekte paslı bir arkebüz bulundururlar.</p>

    <p>Dolayısıyla, Grève Meydanı o zamandan itibaren, uyandırdığı iğrenç düşünceleri ve Dominique Bocador’ un Direkli Ev’in yerine inşa ettiği kasvetli Belediye Sarayı’nın bugün de sürdürdüğü o ürkütücü görünümü korumaktaydı. Şunu da belirtmek gerekir ki, kaldırımın ortasına yan yana dikilmiş, daima orada duran bir darağacıyla bir teşhir direği, o zamanki adlarıyla bir adalet ile bir merdiven, gözlerin, sağlık ve hayat dolu o kadar insanın can çekiştiği, elli yıl sonra <em>Saint-Vallier humması</em> denen darağacından korkma hastalığının –Tanrı’dan değil insandan geldiği için hastalıkların en dehşetlisi olan bu hastalığın– doğacağı bu uğursuz yerden kaçırılmasına az katkıda bulunmuyordu.</p>

    <p>Sırası gelmişken söyleyelim, üç yüz yıl önce demir çarkları, taş darağaçları ve kaldırıma sımsıkı çakılmış daimi işkence takım taklavatıyla Grève Meydanı’nı, Hal’i, Dauphine Meydanı’nı, la Croix-du-Trahoir’u, Pourceaux Pazarı’nı, o korkunç Montfaucon’u, Sergents Kapısı’nı, Chats Meydanı’nı, Saint-Denis Kapısı’nı, Champeaux’ yü, Baudets Kapısı’nı, Saint-Jacques Kapısı’nı işgal eden (ayrıca valilerin, piskoposun, kilise meclislerinin, başrahiplerin ve yetki sahibi rahiplerin sayısız “merdiven”leri ve yargı kararıyla insanları Seine Nehri’nde boğmalar da cabası) ölüm cezasının –hemen hemen yasalarımız ve kentlerimizden çıkarılmış olan ve yasadan yasaya izi sürülen, meydandan meydana kovalanan, feodal toplumun bu en eski efendisinin– bütün silahlarını, eziyet bolluğunu, hayal ve fanteziye dayalı cezalandırma yöntemini, Grand-Châtelet’de onun için her beş yılda bir meşin yatak hazırladığı işkencesini birer birer kaybettikten sonra, koca Paris’te bugün elinde kala kala, şerefi lekelenmiş bir Grève Meydanı ile her defasında suçüstü yakalanmaktan korkuyormuş gibi işini gördükten sonra çabucak ortadan kaybolan tedirgin, utangaç, silik ve sefil bir giyotin kalmış olduğunu düşünmek oldukça teselli edicidir.</p>
  </div>

  <div class="subchapter html5_section epub-type_chapter">
    <h1 class="chapter-header"><span class="chapter-number">III</span>Besos Para Golpes<a class="si-noteref epub-type_noteref" href="#f42" id="ref_f42">42</a></h1>

    <p>Pierre Gringoire, Grève Meydanı’na geldiğinde soğuktan donuyordu. Change Köprüsü’ndeki kargaşalıktan ve Jehan Fourbault’nun resimli bayraklarından kaçınmak için Meuniers Köprüsü’nü denemiş, fakat geçerken piskoposun değirmen çarkları onu su içinde bırakmıştı, öyle ki giysisi sırılsıklamdı. Ayrıca, ona sanki oyununun fiyaskosu, kendisini soğuğa daha duyarlı kılıyormuş gibi geliyordu. Bu yüzden meydanın ortasında gürül gürül yanan şenlik ateşine mümkün olduğunca çabuk yaklaşmaya çalıştı. Fakat ateşin etrafında hayli yoğun bir kalabalık vardı.</p>

    <p>“Lanet olası Parisliler!” dedi kendi kendine, zira bir tiyatro şairi olarak Gringoire’da da monolog hastalığı vardı. “Şimdi de ateşin yolunu tıkıyorlar! Oysa bir ocak başına o kadar ihtiyacım var ki!.. Ayakkabılarım su çekiyor, hele üstüme gözyaşı döken bütün o lanet olası değirmenler! Paris piskoposunun, değirmenleriyle birlikte, cehennemin dibine kadar yolu var! Bir piskoposun değirmenle ne işi olabilir, biri bana açıklayabilir mi? Günün birinde değirmenci piskopos olmayı mı ümit ediyor? Bunun için sadece benim bedduam gerekiyorsa ettim gitti, ona da, katedraline de, değirmenlerine de! Bakın, hiç rahatlarını bozuyor mu şu serseriler! Burada ne yapıyor bunlar, sorarım size! Isınıyorlar galiba; aman ne zevk! Yoksa çalı çırpının yanışını mı seyrediyorlar; aman ne manzara!”</p>

    <p>Daha yakından inceleyince çemberin kral ateşinde ısınmak için gerekenden çok daha geniş olduğunu, ve bu seyirci kalabalığını buraya çekenin sadece yanan çalı çırpı demetinin güzelliği olmadığını fark etti.</p>

    <p>Ateşle kalabalık arasında kalan geniş boşlukta genç bir kız dans ediyordu.</p>

    <p>Bu genç kızın bir insan mı, bir peri mi, yoksa bir melek mi olduğuna, tüm kuşkucu filozofluğu ve tüm alaycı şairliğine karşın, Gringoire ilk anda karar veremedi; çünkü bu göz kamaştırıcı görüntü karşısında tam anlamıyla büyülenmişti.</p>

    <p>Kız uzun boylu değildi, fakat cesurca salınan narin bedeni sayesinde öyle görünüyordu. Esmerdi ama gündüzleri teninin Endülüslü veya Romalı kadınlarda görülen o güzelim altın sarısı parlaklığını sergileyeceği tahmin edilebiliyordu. Küçücük ayakları da Endülüslülere hastı, çünkü sıkı sıkı saran zarif pabucunun içinde gayet rahattılar. Ayaklarının altına öylesine atılıvermiş eski bir İran halısının üstünde dans ediyor, kıvrılıp bükülüyor, fırıldak gibi dönüyordu; dönerken ışıyan yüzü ne zaman önünüzden geçse iri kara gözlerinde size doğru bir şimşek çakıyordu.</p>

    <p>Çevresinde bütün gözler ona dikilmiş, bütün ağızlar açıktı; gerçekten de, yuvarlak ve pürüzsüz iki koluyla başının üstüne kaldırdığı tefin tımbırtısı eşliğinde, pilisiz yaldızlı mintanı, şişip açılan alacalı entarisi, çıplak omuzları, eteğinden ara sıra görünen biçimli bacakları, siyah saçları, çakmak çakmak gözleriyle, bir sarıca arı gibi ince, narin ve canlı, böyle dans ederken doğaüstü bir yaratıktı.</p>

    <p>“Hakikaten,” diye düşündü Gringoire, “bir semender, bir su perisi, bir tanrıça bu, Nysa Dağı’ndaki Bakkhalardan<a class="si-noteref epub-type_noteref" href="#f43" id="ref_f43">43</a> biri!”</p>

    <p>Tam bu sırada “semender”in saç örgülerinden biri çözüldü ve ona bağlanmış küçük bir bakır para yere düşüp yuvarlandı.</p>

    <p>“Yok canım!” dedi, “Bir çingeneymiş.”</p>

    <p>Bütün yanılsama uçup gitmişti.</p>

    <p>Kız tekrar dans etmeye koyuldu. Yerden iki kılıç aldı, uçlarını alnına dayadı ve kendisi bir yönde dönerken onları öbür yönde döndürdü. Gerçekten de bir çingeneydi; fakat Gringoire ne kadar düş kırıklığına uğramış olursa olsun, tablonun bütünü cazibe ve büyüden yoksun değildi. Şenlik ateşi, halka oluşturmuş kalabalığın yüzlerinde, genç kızın esmer alnında capcanlı titreşen; bir yanda Direkli Ev’in kara ve pürüzlü cephesinde, öbür yanda darağacının taştan kollarında olmak üzere meydanın dip tarafında soluk bir yansıma yapan çiğ ve kızıl bir ışıkla bu tabloyu aydınlatıyordu.</p>

    <p>Bu ölgün ışığın lal rengine boyadığı binbir yüz arasında biri vardı ki, dansözü seyretmeye tüm diğerlerinden daha fazla dalmış görünüyordu. Ciddi, sakin ve düşünceli bir adamdı bu. Giysisi, çevresindeki kalabalık yüzünden görülmeyen bu adam otuz beş yaşından daha fazla göstermiyordu, fakat dazlaktı; sadece şakaklarında bulunan birkaç tutam saç da şimdiden seyrekleşmiş ve kırlaşmıştı; geniş ve yüksek alnında kırışıklar belirmeye başlamıştı; fakat çukurları derin olan gözlerinde olağanüstü bir gençlik, ateşli bir canlılık, derin bir tutku okunmaktaydı. Bu gözleri, çingene kızının üzerinden hiç ayırmıyordu, on altı yaşındaki çılgın genç kız herkesin hayran bakışları altında dans edip dönerken onun düşünceleri gittikçe daha kasvetli bir hal alıyordu sanki. Zaman zaman bir gülümseme ile bir iç çekiş dudaklarında rastlaşıyordu ama gülümseme, iç çekişten daha kederliydi.</p>

    <p>Soluk soluğa kalan genç kız nihayet durdu; halk onu sevgiyle alkışladı.</p>

    <p>“Djali,” dedi çingene kızı.</p>

    <p>O zaman Gringoire, daha önce fark etmediği, halının bir ucunda oturup sahibesinin dansını seyretmiş olan, atik, uyanık, boynuzları yaldızlı, tırnakları yaldızlı, kolyesi yaldızlı, pırıl pırıl tüylü, küçük, beyaz, güzel bir keçinin çıkageldiğini gördü.</p>

    <p>“Djali,” dedi dansöz, “sıra senin.”</p>

    <p>Ve oturarak zarif bir hareketle tefini keçiye uzattı.</p>

    <p>“Djali,” diye devam etti, “yılın hangi ayındayız?”</p>

    <p>Keçi, ön ayaklarından birini kaldırdı ve tefe bir kere vurdu. Gerçekten de yılın birinci ayıydı. Kalabalık alkışladı.</p>

    <p>“Djali,” dedi tekrar kız, tefini başka bir yöne çevirerek, “ayın hangi günündeyiz?”</p>

    <p>Djali, altın sarısı ayacığını kaldırdı ve tefe altı kez vurdu.</p>

    <p>“Djali,” diye devam etti çingene kızı, tefini tekrar bir başka yöne döndürerek, “günün hangi saatindeyiz?”</p>

    <p>Djali tefe yedi kez vurdu. Aynı anda Direkli Ev’in saati de yediyi çaldı.</p>

    <p>Halk, hayranlık ve hayret içindeydi.</p>

    <p>“Bu işin altında büyücülük var,” dedi kalabalığın arasından ürkütücü bir ses. Bu, gözlerini çingene kızından ayırmayan dazlak adamın sesiydi.</p>

    <p>Kız titredi ve arkasını döndü; fakat bir alkış patlaması bu uğursuz sesi boğdu.</p>

    <p>Hatta alkışlar sayesinde, az önceki müdahaleyi tümüyle kafasından atan kız, keçisine seslenmeyi sürdürdü.</p>

    <p>“Djali,” dedi, “Meryem Ana’nın aklanma yortusundaki tören alayı sırasında şehrin tüfekli süvarilerinin komutanı Guichard Grand-Remy ne yapıyor?”</p>

    <p>Djali arka ayakları üzerine kalktı, melemeye ve öyle sevimli bir ciddiyetle yürümeye başladı ki, halka olmuş seyircilerin hepsi, tüfekli süvarilerin komutanının çıkarcı dindarlığının bu taklidine kahkahalarla güldü.</p>

    <p>“Djali,” diye devam etti artan ilgiden cesaretlenen kız, “kilise mahkemesinde Kral’ın vekili Üstat Jacques Charmolue nasıl vaaz veriyor?”</p>

    <p>Keçi kıçının üstüne oturdu, melemeye ve ön ayaklarını o kadar garip bir biçimde sallamaya başladı ki, kullandığı kötü Fransızca ve kötü Latince dışında jest, şive, tutum olarak sanki Jacques Charmolue bizzat oradaydı.</p>

    <p>Kalabalık daha büyük bir şevkle alkışladı.</p>

    <p>“Küfür! Günahh!” dedi dazlak adam.</p>

    <p>Çingene kızı bir kez daha döndü.</p>

    <p>“Ha, şu pis adammış!” dedi; sonra altdudağını öne doğru uzatarak hafifçe suratını ekşitti, anlaşılan bu bir alışkanlık haline gelmişti onda; sonra topuğunun üzerinde döndü ve tefini uzatarak seyircilerden para toplamaya koyuldu.</p>

    <p>Çil çil paralar yağmur gibi yağıyordu. Birdenbire Gringoire’ın önüne geldi. Gringoire o kadar şaşkınlıkla elini cebine attı ki, kız bir an durakladı. “Hay kör şeytan!” dedi şair, cebinin dibinde gerçeği, yani boşluğu bulunca. Ama güzel kız oradaydı, iri gözleriyle bakarak ona tefini uzatıyor, bu arada Gringoire boncuk boncuk terliyordu.</p>

    <p>Cebinde Peru olsaydı hiç kuşkusuz dansöze verirdi; ama Gringoire’da Peru yoktu ve zaten Amerika da henüz keşfedilmemişti.</p>

    <p>Bereket, beklenmedik bir olay imdadına yetişti.</p>

    <p>“Defolup gitmeyecek misin sen, kara kuru çingene karısı?” diye bağırdı meydanın en karanlık köşesinden hırçın bir ses.</p>

    <p>Genç kız ürkerek döndü. Bu dazlak adamın sesi değildi; bir kadın sesiydi, sofu ve kötücül bir ses.</p>

    <p>Ne var ki çingeneyi korkutan bu çığlık, orada dolaşmakta olan bir grup çocuğa eğlence vesilesi oldu.</p>

    <p>“Roland Kulesi’ndeki münzevi kadın bu!” diye bağırdılar taşkın kahkahalar atarak, “Şu bizim çuval giymeyi marifet belleyen sofu karı homurdanıyor! Akşam öğününü yememiş galiba? Şehir sofrasından bir şeyler götürelim şuna!”</p>

    <p>Hepsi birden Direkli Ev’e doğru koştular.</p>

    <p>Bu arada Gringoire da dansözün dikkatinin dağılmasından istifade ederek ortadan toz olmuştu. Çocukların çığlıkları ona da henüz akşam yemeği yemediğini hatırlattı. Bunun üzerine hemen sofraya koştu. Fakat küçük haytaların bacakları onunkilerden daha iyiydi; sofraya vardığında, her şeyi çoktan silip süpürmüşlerdi. Yarım kilosu beş metelik olan kuru pastalardan bile tek bir tane kalmamıştı. Sadece duvarda 1434’te Mathieu Biterne’in çizmiş olduğu, aralarına gül dalları serpiştirilmiş zambak çiçekleri vardı. Ama akşam yemeği olarak bu hiç de doyurucu değildi.</p>

    <p>Yemek yemeden yatmak tatsız bir durumdur; yemek yememenin üstüne bir de nerede yatacağını bilmemek ise daha da nahoş bir şeydir. Gringoire’ın durumu buydu. Ne ekmeği vardı ne de barınağı; mahrumiyetin kendisini her yandan sıkıştırdığını görüyor ve mahrumiyeti pek acımasız buluyordu. Şu hakikati keşfedeli çok olmuştu: Jüpiter, insanları bir insan sevmezlik nöbeti esnasında yaratmıştı ve bilge insanın kaderi, ömrü boyunca felsefesini zapturapt altında tutuyordu. Kendisi ise bu ablukanın hiç bu kadar eksiksiz olduğunu görmemişti; karnının zil çaldığını duyuyor, kötü talihin felsefesini açlıkla teslim almasını fevkalade yersiz buluyordu.</p>

    <p>Bu melankolik hayallere gittikçe daha çok dalıyordu ki, kulağa son derece hoş gelmekle birlikte garip bir şarkı birdenbire onu düşüncelerinden çekip aldı. Genç çingene bu kez şarkı söylüyordu.</p>

    <p>Sesi de dansı gibi, güzelliği gibiydi. Tanımlanamaz ve büyüleyici; saf, tınılı, uçucu, adeta kanatlı bir şey. Sürekli açılışlar, ezgiler, beklenmedik geçişler, sonra aralarına tiz ve ıslıklı notaların serpiştirildiği basit cümleler, bir bülbülü şaşkına çevirecek ama armoninin hiç kaybolmadığı gamdan gama geçişler, derken genç şarkıcının göğsü gibi inip çıkan yumuşak oktav dalgalanmaları... Güzel yüzü de ilginç bir devingenlikle, en uçuk esinden en sofu ciddiyete kadar şarkısının bütün değişkenliklerini izliyordu. Sanki kâh bir deli kâh bir eceydi.</p>

    <p>Şarkısının sözleri Gringoire’ın bilmediği, ve kendisinin de bilmediği izlenimi veren bir dildendi, zira ezgiye verdiği ifade, sözlerin anlamıyla hiç bağlantılı gibi gelmiyordu. Örneğin şu dört dize onun ağzında çılgınca bir neşe ifade ediyordu:</p>

    <div class="poem html5_section">
      <span><em>Un cofre de gran riqueza</em></span> <span><em>Hallaron dentro un pilar,</em></span> <span><em>Dentro del, nuevas banderas</em></span> <span><em>Con figuras de espantar.</em></span>
    </div>

    <p>Bir an sonra, şu dörtlüğü söyleyiş tarzı da:</p>

    <div class="poem html5_section">
      <span><em>Alarabes de cavallo</em></span> <span><em>Sin poderse menear,</em></span> <span><em>Con espadas, y los cuellos,</em></span> <span><em>Ballestas de buen echar.</em><a class="si-noteref epub-type_noteref" href="#f44" id="ref_f44">44</a></span>
    </div>

    <p>Gringoire’ın gözlerini yaşartıyordu. Ancak kızın şarkısı özellikle sevinç soluyor, kuşlar gibi huzur ve kaygısızlıktan şakıyormuş gibi görünüyordu.</p>

    <p>Çingene kızının şarkısı Gringoire’ın hayallerini bulandırmıştı; ama tıpkı kuğunun suyu bulandırması gibi. Bu, birkaç saatten beri, acı çekmediğini hissettiği ilk andı.</p>

    <p>Ne yazık ki kısa sürdü.</p>

    <p>Çingenenin dansını bölmüş olan aynı kadın sesi, şarkısını da kesti.</p>

    <p>“Sen sesini kesecek misin, cehennemin cırcırböceği?” diye bağırdı, meydanın aynı karanlık köşesinden.</p>

    <p>Zavallı <em>cırcırböceği</em> birden sustu. Gringoire kulaklarını tıkadı.</p>

    <p>“Ahh!” diye bağırdı; “Lanet olası tırtıklı testere, liri kırdı işte!”</p>

    <p>Bu sırada diğer seyirciler de onun gibi mırıldanıyorlardı. “Cehennemin dibine girsin bu çuval giyen karı!” diyordu birçokları. Tam o sırada birçok sokak ve kavşağı dolaştıktan sonra bütün meşaleleri ve gürültüsüyle Grève Meydanı’na girmekte olan deliler papası tören alayı yüzünden insanların ilgileri dağılmasaydı, göze görünmeyen ihtiyar oyunbozan, çingene kızına sataştığına pişman olabilirdi.</p>

    <p>Okurlarımızın saraydan yola çıktığını gördükleri bu alay, yolda örgütlenmiş, Paris’te ne kadar aylak hırsız-uğursuz, ne kadar başıboş serseri varsa saflarına katmış, bu yüzden, Grève’e vardığında bayağı etkileyici bir görünüm kazanmıştı.</p>

    <p>En başta Mısır yürüyordu. Mısır dükü önde, atlı, dizgin ve üzengilerini tutan yaya kontlarıyla birlikte; arkalarında Mısırlı erkek ve kadınlar, karmakarışık vaziyette, omuzlarında zırlayan küçük çocuklarıyla; hepsi, dük, kontlar, halk, hırpani kılıklar, paçavralar içinde. Sonraki, Argo krallığıydı, yani rütbe sırasına göre dizilmiş Fransa’nın bütün dilenci, hırsız ve yankesicileri, en düşük rütbeliler en önde olmak üzere. Böylece birçoğu sakat, kimileri topal, kimileri çolak, işsiz, hasta, saralı, satıcı, yangın mağduru, yaralı asker, yoksul, yetim vb. numarası yapan, tamamen unutulmuş adlarla anılan çeşit çeşit düzenbaz, dolandırıcı ve ayıngacılar, bu garip fakültedeki unvanlarını gösteren çeşitli amblemleriyle, dörderli sıra halinde geçiyorlardı: Sayması Homeros’u bile yorardı! Haraççılar ve kapkaççılar meclisinin ortasında, iki koca köpeğin çektiği küçük bir arabaya bağdaş kurmuş olan Argo kralı, Büyük Keyhüsrev, güçlükle seçilebiliyordu. Argo krallığının ardından Celile İmparatorluğu geliyordu; imparatoru Guillaume Rousseau, şarap lekeleriyle kaplı erguvan rengi kaftanı içinde, önünde kılıç oyunları ve savaş dansları yapan yiğitleri, etrafında lobutlu askerleri, ayakçıları ve “divanı muhasebat” kâtipleri olduğu halde, bütün haşmetiyle yürüyordu. Son olarak çiçeklerle bezeli mayıs dalları, siyah cüppeleri, cadılar ayinini aratmayan mızıkaları ve kocaman balmumu kandilleriyle hukukçular takımı geliyordu. Bu kalabalığın ortasında, Deliler Loncasının memurları omuzlarında, veba salgınlarında Sainte-Geneviève’in kutsal kalıntı sandukasındakinde olduğundan daha fazla mumla yüklü bir sedye taşıyorlardı. Bu sedyenin üzerinde, ucu kıvrık asası, pelerini ve sivri başlığıyla yeni deliler papası, Notre-Dame’ın zangocu Kambur Quasimodo etrafına ışık saçıyordu.</p>

    <p>Bu acayip tören alayının her biriminin kendine özgü mızıkası vardı. Mısırlılar balafon ve Afrika davullarını gümbürdetiyorlardı; müzikten pek anlamayan Argolular ise on ikinci yüzyılın boynuzdan zurnasıyla ilkel keman ve gotik rübabında kalmışlardı. Celile imparatorluğu da daha ileride değildi; çalgıcı grubunda ancak sanatın çocukluğuna ait, hâlâ <em>re-la-mi</em>’de sıkışıp kalmış zavallı bir <em>rebek</em><a class="si-noteref epub-type_noteref" href="#f45" id="ref_f45">45</a> görülüyordu. Fakat devrin bütün müzikal zenginlikleri, muhteşem bir kakofoni içinde, özellikle deliler papasının etrafında icra ediliyordu. <em>Rebek</em>’in envai çeşidi orada olduğu gibi, flütler ve bakır çalgılar da işin cabasıydı. Maalesef! okurlarımız hatırlayacaklardır, bunlar Gringoire’ın orkestrasıydı.</p>

    <p>Adalet Sarayı’ndan Grève Meydanı’na kadar olan yolda, Quasimodo’nun kederli ve iğrenç suratındaki ifadenin eriştiği kibirli ve alıkça mutluluğun derecesi hakkında bir fikir vermek zordur. Hayatında hiç yaşamadığı bir izzetinefis doygunluğuydu bu. O zamana kadar sadece durumu yüzünden küçümseme ve aşağılama, bedeni yüzünden iğrenme konusu olmuştu. Ne kadar sağır olursa olsun, gerçek bir papa olarak, kendisinden nefret ettiğini hissettiği için nefret ettiği bu kalabalığın alkışlarının zevkini çıkarıyordu. Varsın cemaati bir deliler, kötürümler, hırsız ve dilenciler güruhu olsun, ne önemi vardı? Yine de bu bir halk, kendisi de onun hükümdarıydı. Bütün bu alaycı alkışları, bütün alaylı saygı gösterilerini –belirtmemiz lazım ki, halkın arasında bunlara düpedüz gerçek bir korku da karışıyordu– ciddiye alıyordu. Zira kambur güçlü kuvvetliydi; zira topal çevikti; zira sağır kötüydü. Bu üç nitelik, gülünçlüğünü hafifletiyordu.</p>

    <p>Şu da var ki, biz yeni deliler papasının kendi hissettiği ve çevresinde uyandırdığı duyguların bizzat farkında veya bilincinde olduğuna inanmaktan uzağız. Bu eksik bedende ikamet eden ruhta da ister istemez noksan ve sağır bir yan vardı. Dolayısıyla, şu anda hissettikleri onun için son derece belirsiz ve karışıktı. Sadece sevinç öne çıkıyor, kibir üstün geliyordu. Bu iç karartıcı ve mutsuz simanın çevresinde bir ışıltı vardı.</p>

    <p>Bu yüzden Quasimodo, bu yarı sarhoşluk içinde, muzafferane bir havada Direkli Ev’in önünden geçerken birdenbire kalabalıktan bir adamın fırlayıp öfkeli bir hareketle onun elinden deli papalığının alameti yaldızlı tahta asayı alması şaşkınlık ve korku yarattı.</p>

    <p>Bu adam, bu gözüpek şahıs, az önce çingene kızını dinleyen kalabalığa karışıp kin ve tehdit sözleriyle zavallının kanını dondurmuş olan dazlak kafalı kişiydi. Üstünde kilise kisvesi vardı. Kalabalıktan sıyrıldığı sırada, o âna kadar onu fark etmemiş olan Gringoire, adamı tanıdı: “Bak hele!” diye bağırdı hayretle; “Bu benim Hermes<a class="si-noteref epub-type_noteref" href="#f46" id="ref_f46">46</a> Hocam, Başdiyakoz Dom Claude Frollo! Bu pis tek gözlüye ne yapmak istiyor acaba? Kendini çiğ çiğ yedirtecek.”</p>

    <p>Gerçekten de bir dehşet çığlığı koptu. Korkunç Quasimodo sedyeden aşağı atlamıştı; kadınlar, Başdiyakoz’un parça parça edilişini görmemek için yüzlerini çeviriyorlardı.</p>

    <p>Rahip’e doğru bir hamle yaptı, baktı ve önünde diz çöktü.</p>

    <p>Rahip onun tacını başından aldı, asasını kırdı ve allı pullu pelerinini yırtıp parçaladı.</p>

    <p>Quasimodo dizlerinin üstünde kaldı, başını eğdi ve ellerini kavuşturdu.</p>

    <p>Sonra aralarında jest ve işaretler yoluyla garip bir diyalog kuruldu, zira ne biri ne öteki konuşuyordu. Rahip ayakta, öfkeli, tehditkâr, buyurgan; Quasimodo önünde diz çökmüş, süklüm püklüm, yakarır durumda. Oysa istese Rahip’i parmağıyla ezebileceği gün gibi ortada.</p>

    <p>Nihayet Başdiyakoz, Quasimodo’yu güçlü omzundan tutup sarsarak kalkmasını ve kendisini izlemesini işaret etti.</p>

    <p>Quasimodo kalktı.</p>

    <p>O zaman Deliler Loncası, ilk şaşkınlığını atmış olarak, böyle aniden tahtından indirilen papasını savunmak istedi. Mısırlılar, Argolular ve bütün hukukçu takımı, Rahip’in etrafını alıp bas bas bağırmaya başladılar.</p>

    <p>Quasimodo, Rahip’in önünde mevzilendi, atletik yumruklarını açıp kapayarak kaslarını çalıştırdı ve kızgın bir kaplan gibi dişlerini göstererek saldırmaya niyetlenenlere baktı.</p>

    <p>Rahip tekrar iç karartıcı ciddiyetini takındı, Quasimodo’ya bir işaret yaptı ve sessizce geri çekildi.</p>

    <p>Quasimodo önden gidiyor, kalabalığı dağıtarak yol açıyordu.</p>

    <p>Halkı ve meydanı geçtikten sonra, meraklı ve aylak takımı peşlerinden gitmek istedi. O zaman Quasimodo artçı konumuna geçti ve Başdiyakoz’u geri geri giderek izledi; bodur boyu, kızgın ve canavarsı görünüşü, diken diken olmuş saçlarıyla, kollarını vücuduna yapıştırarak domuz azılarına benzeyen dişlerini yalayarak, yırtıcı bir hayvan gibi hırlayarak yürüyor, bir hareketi veya bakışıyla kalabalık arasında büyük dalgalanmalar yaratıyordu.</p>

    <p>Diyakozla birlikte dar ve karanlık bir sokağa girince kimse artlarına düşme cesareti gösteremedi; zira dişlerini gıcırdatan Quasimodo’nun hayaleti bile sokağın girişini kapatmaya yetiyordu.</p>

    <p>“Bak bu harika işte!” dedi Gringoire, “Ama ben akşam için yiyecek bir şeyleri hangi cehennemde bulacağım?”</p>
  </div>

  <div class="subchapter html5_section epub-type_chapter">
    <h1 class="chapter-header"><span class="chapter-number">IV</span>Akşam sokakta güzel bir kadını izlemenin sakıncaları</h1>

    <p>Gringoire, belli bir amaç gütmeksizin çingene kızını izlemeye başlamıştı; onun keçisiyle birlikte Coutellerie Sokağı’na girdiğini görmüş, kendisi de o sokağa girmişti.</p>

    <p>“Neden olmasın?” demişti içinden.</p>

    <p>Paris sokaklarının pratik filozofu Gringoire, nereye gittiğini bilmeden güzel bir kadını izlemek kadar hayal kurmaya elverişli bir durum olmadığını fark etmişti. Özgür seçim hakkından bu gönüllü feragatta, bir başka –durumun farkında olmayan– fanteziye tabi olan bu fantezide, tuhaf bir bağımsızlıkla körükörüne bir itaatın karışımı, özgürlükle kölelik arasında bir tür ara durak vardı ki, özünde karma, kararsız ve karmaşık bir ruha sahip olan, bütün aşırılıkların ucundan tutan, bütün insan eğilimlerinin arasında sürekli olarak askıda kalan ve bunları birbirlerine karşı etkisizleştiren Gringoire’ın hoşuna gidiyordu. Kendini sık sık Muhammed’in iki mıknatıslı taş tarafından karşıt yönlere çekilen ve ebediyen yukarıyla aşağı, kubbeyle kaldırım, yükselişle düşüş, zenitle nadir arasında tereddütte kalan mezarıyla karşılaştırıyordu.</p>

    <p>Gringoire çağımızda yaşıyor olsaydı, klasikle romantik arasındaki orta noktayı ne güzel bulurdu!</p>

    <p>Fakat yazık ki üç yüz yıl yaşayacak kadar ilkel<a class="si-noteref epub-type_noteref" href="#f47" id="ref_f47">47</a> değildi. Yokluğu, bugün fazlasıyla hissedilen bir boşluk oluşturmaktadır.</p>

    <p>Kaldı ki, böyle sokaklarda gelip geçenleri (hele kadınları) izlemek için, ki bunu Gringoire seve seve yapıyordu, nerede yatacağını bilmemek kadar uygun bir durum olamaz.</p>

    <p>Böylece, burjuvaların evlerine döndüğünü ve o gün tek açık dükkânlar olan meyhanelerin kapandığını görerek adımlarını hızlandıran ve keçisini de tıpış tıpış koşturan kızın arkasından düşünceli düşünceli yürüyordu.</p>

    <p>“Ne de olsa,” diye düşünüyordu aşağı yukarı, “mutlaka barındığı bir yeri vardır; çingeneler iyi kalplidir. Kim bilir belki...”</p>

    <p>Zihnindeki bu çekingence tereddüt cümlesinin sonunda bulunan üç noktada, birtakım belli belirsiz hoş ve nazik fikirler vardı.</p>

    <p>Fakat zaman zaman, kapılarını kapayan son burjuva gruplarının önünden geçerken kulağına gelen konuşmalarından kendi umutlu varsayımlarının akışına sekte vuran bazı parçalar yakalıyordu.</p>

    <p>Bir yerde, iki ihtiyar birbirine yanaşıyordu.</p>

    <p>“Thibaut Fernicle Usta, biliyor musun, havalar soğudu?”</p>

    <p>(Gringoire bunu kışın başından beri biliyordu.)</p>

    <p>“Ya, evet Boniface Disome Usta! Üç yıl önce, 80’deki gibi bir kış mı göreceğiz acaba? Hani odunun çekisi sekiz meteliğe çıkmıştı?..”</p>

    <p>“Pöh! 1407 kışının yanında o hiç kalır Thibaut Usta; Saint-Martin’den Chandeleur’e kadar don olduydu; hem de o kadar şiddetliydi ki genel kurulda, parlamento zabıt kâtibinin kalemi her üç kelimede bir donuyordu! Bu yüzden adaletin kararları kayda geçirilememişti.”</p>

    <p>Biraz ötede, ellerinde sisin nemi yüzünden cızırdayan mumlarla, pencereden pencereye dedikodu yapan komşu kadınlar vardı.</p>

    <p>“Matmazel La Boudraque, kocanız size felaketi anlattı mı?”</p>

    <p>“Hayır. Ne olmuş Matmazel Turquant?”</p>

    <p>“Châtelet’de noter Mösyö Gilles Godin’in atı, Flamanlardan ve tören alayından ürkmüş ve Célestin’ler Manastırı’ndaki harp malulü Philippot Avrillot Usta’yı devirmiş.”</p>

    <p>“Doğru mu söylüyorsunuz?”</p>

    <p>“Hem de nasıl.”</p>

    <p>“Bir burjuva atı ha? Biraz fazla kaçmış. Bir şövalye atı olsaydı neyse!..”</p>

    <p>Ve pencereler kapanıyordu. Ama Gringoire yine de düşüncelerinde ipin ucunu kaçırmıştı.</p>

    <p>Bereket, hâlâ önünde yürüyen çingene kızı ile Djali sayesinde, bu ucu tekrar çabucak bulup kolayca bağlıyordu; iki ince, narin ve şirin yaratık; onların küçük ayacıklarına, güzel siluetlerine, zarif tavırlarına hayran oluyor, seyrederken ikisini adeta birbirine karıştırıyordu; akıl, zekâ ve dostluk açısından onları iki genç kız zannediyor, yürüyüşlerindeki hafiflik, çeviklik ve ustalığa bakınca her ikisini de keçi gibi görüyordu.</p>

    <p>Bu esnada sokaklar da gittikçe kararıyor, ıssızlaşıyordu. Karartma saati çoktan gelmiş, kaldırımlarda bir insana, pencerelerde bir ışığa ancak pek seyrek rastlanır olmuştu. Gringoire, çingene kızının peşinden, eski Kutlu Innocents Mezarlığı’nı çevreleyen ve bir kedinin çözüp dağıttığı bir iplik yumağına benzeyen karmakarışık ara sokak, çıkmaz sokak ve kavşak labirentine dalmıştı. “Pek mantığa uymayan sokaklar bunlar!” diyordu, ikide bir başlangıç noktasına dönen bunca sokak arasında kaybolduğunu hisseden Gringoire; fakat genç kız hiç tereddüt etmeden ve adımlarını gittikçe hızlandırarak iyi biliyor gibi göründüğü bir yol izliyordu. Onun, bir yolun köşesini dönerken Hal teşhir direğinin sekizgen kütlesini görmeseydi nerede bulunduğuna dair hiçbir fikri olmayacaktı; kulenin kafes bölmeli tepesi, Verdelet Sokağı’na bakan hâlâ aydınlık bir pencerenin önünde siyah bir siluet halinde gayet net olarak beliriyordu.</p>

    <p>Bir süreden beri kızın dikkatini çekmişti; kız birkaç kez başını çevirip endişeli gözlerle ona bakmıştı; hatta bir defasında durmuş, kapısı aralık bir fırından sızan ışıktan yararlanarak, gözünü dikip onu baştan aşağı süzmüştü; bu bakışın ardından, Gringoire onun daha önce de fark ettiği gibi hafifçe yüzünü buruşturduktan sonra yoluna devam ettiğini görmüştü.</p>

    <p>Bu yüz ifadesi, Gringoire’ı düşündürdü. Bu zarif surat asışta belli ki küçümseme ve alay vardı. Bu yüzden başını eğip kaldırım taşlarını saymaya ve kızı daha uzaktan takip etmeye başlamıştı ki, onu gözden kaybettiği bir köşe dönüşünde canhıraş bir çığlık işitti.</p>

    <p>Adımlarını hızlandırdı.</p>

    <p>Sokak karanlıktı; fakat köşesindeki Meryem Ana’nın ayaklarının dibine konmuş bir demir kafesin içinde yağa batırılmış yanan bir üstübü parçası sayesinde Gringoire çingene kızının, feryatlarını bastırmaya çalışan iki kişinin kolları arasında çırpınmakta olduğunu gördü. Zavallı keçicik de boynuzlarını öne eğmiş, korku içinde meliyordu.</p>

    <p>“Yetişin devriyeler!” diye bağırdı Gringoire ve korkusuzca yaklaştı. Kızı tutan adamlardan biri, ona doğru döndü. Bu Quasimodo’nun ürkütücü suratıydı.</p>

    <p>Gringoire tabanları yağlamadı ama bir adım ileri de gitmedi.</p>

    <p>Buna karşılık Quasimodo onun üzerine yürüdü, elinin tersiyle ittiği gibi dört adım öteye, kaldırıma fırlattı ve kolunda ipekli bir eşarp gibi bükülmüş kızla birlikte, hızla karanlığa daldı. Arkadaşı da onu izliyor, zavallı keçi de yalvarır gibi meleyerek peşlerinden koşuyordu.</p>

    <p>“İmdat! Adam öldürüyorlar!” diye bağırıyordu zavallı çingene kızı.</p>

    <p>Yandaki kavşaktan aniden çıkan bir atlı gök gürültüsü gibi bir sesle, “Durun sefiller, bırakın bakayım o sürtüğü!” diye haykırdı.</p>

    <p>Bu, Kral’ın özel muhafız birliğinden bir okçu yüzbaşısıydı, tepeden tırnağa silahlı ve kılıcı da elindeydi.</p>

    <p>Çingeneyi, şaşkın Quasimodo’nun elinden çekip aldı, eyerinin üzerine enlemesine yatırdı. Şaşkınlığından silkinen korkunç kambur, avını geri almak için atlının üzerine atılmak üzereyken komutanlarını yakından izleyen on beş-on altı okçu, ellerinde ağır kılıçlarıyla ortaya çıktı. Bunlar Paris valiliği asayiş sorumlusu Robert d’Estouteville’in emriyle devriyelerin denetimi için devriye gezen Kral’ın özel birliklerinden bir mangaydı.</p>

    <p>Etrafı sarılan Quasimodo, yakalandı, bağlandı. Kükrüyor, köpükler saçıyor, ısırıyordu; gündüz olsaydı, sadece hiddetten büsbütün çirkinleşen suratının bile tüm mangayı korkutup kaçırmaya yeteceğine hiç kuşku yoktu. Fakat gece, en korkunç silahı olan çirkinliği elinden alınmış oluyordu.</p>

    <p>Arkadaşı kavga sırasında ortadan kaybolmuştu.</p>

    <p>Çingene kızı zarif bir hareketle eyerin üstünde doğruldu, ellerini genç adamın omuzlarına koydu, sempatik siması ve gerçekten makbule geçen yardımından ötürü pek sevinmiş gibi, birkaç saniye öylece yüzüne baktı. Ardından, sessizliği önce o bozdu ve tatlı sesini daha da tatlılaştırarak sordu: “Adınız nedir sayın muhafız?”</p>

    <p>“Yüzbaşı Phœbus de Châteaupers emrinizdedir güzelim!” dedi subay göğsünü şişirerek.</p>

    <p>“Teşekkür ederim,” dedi kız ve Yüzbaşı Phœbus, Burgonya tarzı bıyığını burarken o, yere düşen bir ok gibi atın sırtından aşağı kayarak tabanları yağladı.</p>

    <p>Şimşek bile bu kadar çabuk kaybolamazdı.</p>

    <p>“Hay papanın şarap çanağına!” dedi yüzbaşı, Quasimodo’nun bağlarını sıktırırken; “Keşke orospuyu bırakmasaydım.”</p>

    <p>“Ne yaparsınız yüzbaşım?” dedi askerlerden biri; “çalıkuşu uçtu ama yarasa kaldı.”</p>
  </div>

  <div class="subchapter html5_section epub-type_chapter">
    <h1 class="chapter-header"><span class="chapter-number">V</span>Sakıncaların devamı</h1>

    <p>Düşünce sersemleyen Gringoire, sokağın köşesindeki merhametli Meryem Ana’nın önünde, kaldırımda öylece kalakalmıştı. Yavaş yavaş kendine geldi; önce birkaç dakika yarı uyur vaziyette, hoş da denebilecek bir tür rüyanın içinde yüzdü; çingene kızıyla keçinin hafif siluetleri, Quasimodo’nun balyoz gibi yumruğuyla birleşiyordu. Bu hal kısa sürdü. Vücudunun kaldırımla temas halindeki bölümünde hissettiği oldukça şiddetli bir üşüme duygusu onu bir anda uyandırdı ve aklını başına getirdi. “Bu serinlik de nereden geliyor?” dedi kendi kendine birdenbire. O zaman, sokaktan geçen pis su dereciğinin ortasında bulunduğunu fark etti.</p>

    <p>“Cehennem olası kambur tepegöz!” diye homurdandı dişlerinin arasından ve kalkmaya yeltendi. Ama fazla sersemlemiş ve fazla hırpalanmış haldeydi; yerinde kalmaya mecbur kaldı. Zaten eli yeterince serbestti; burnunu tıkadı ve kaderine razı oldu.</p>

    <p>“Paris’in çamuru,” diye düşündü (bu dereciğin barınağı olacağından emin gibiydi; zira ne yapılır bir barınakta, düşünmekten başka?<a class="si-noteref epub-type_noteref" href="#f48" id="ref_f48">48</a>)</p>

    <p>Paris’in çamuru özellikle pis kokar. Birçok uçucu ve nitratlı tuz içeriyor olsa gerek. Zaten Üstat Nicolas Flamel’le hermetiklerin görüşü de bu...</p>

    <p><em>Hermetikler</em> sözcüğü derhal aklına Başdiyakoz Claude Frollo’yu getirdi. Az önce şöyle böyle tanık olduğu şiddet dolu sahneyi, çingene kızının iki adam arasında çırpındığını, Quasimodo’nun bir arkadaşı olduğunu hatırladı ve Başdiyakoz’un kibirli ve asık suratı belli belirsiz gözünün önüne geldi. “Doğrusu pek garip olurdu!” diye düşündü; bu veri ile ve bu temel üzerine, filozofların iskambil kâğıtlarından şatosu olan uçuk varsayımlar binasını kurmaya başladı. Sonra birdenbire, bir kez daha gerçeğe dönerek, “Vay canına! Donuyorum be!” diye bağırdı.</p>

    <p>Gerçekten de bulunduğu yer gittikçe dayanılmaz bir hal alıyordu. Dereciğin suyunun her molekülü Gringoire’ın bağrından yayılan bir ısı molekülünü alıp götürüyor, vücudunun sıcaklığıyla akıntının sıcaklığı arasında eşitlik, acı verici bir biçimde kurulmaya başlıyordu.</p>

    <p>Birdenbire tamamen başka türden bir belaya çattı.</p>

    <p>Bir grup çocuk, hayta ebedi adı altında öteden beri Paris kaldırımlarını arşınlamış ve bizim de onlar gibi çocukken pantolonlarımız yırtık değil diye okul çıkışında bizi taşa tutmuş olan şu yalınayak başıkabak küçük vahşilerden bir güruh, o piç kurularından bir çete, komşuların uykusunu hiç iplemez görünen gülüşme ve bağırışmalar arasında, Gringoire’ın yattığı kavşağa doğru koşuyordu. Arkalarından biçimsiz bir çuvala benzer bir şey sürüklüyorlardı; ayaklarındaki tahta pabuçların takırtısı bile bir ölüyü uyandırmaya yeterdi. Henüz tamamen bu halde olmayan Gringoire kısmen doğruldu.</p>

    <p>“Hey, Hennequin Dandèche! Hey, Jehan Pincebourde!” diye bağırıyorlardı avazları çıktığı kadar, “Mahallenin demircisi ihtiyar Eustache Moubon öldü. Döşeğini biz aldık, şenlik ateşi yakacağız. Bugün, malum, Flaman günü!”</p>

    <p>Ve döşeği tam da görmeden dibine kadar geldikleri Gringoire’ın üstüne atmazlar mı! Aynı zamanda içlerinden biri, bir tutam saman alıp Meryem Ana’nın üstübü fitilinde tutuşturmaya gitti.</p>

    <p>“İsa’nın ruhu aşkına!” diye homurdandı şair, “şimdi de sıcaktan pişecek miyim yoksa?..”</p>

    <p>Hassas bir andı; ateşle su arasında kalacaktı; olağanüstü bir gayret gösterdi, kazana atılıp haşlanmak üzere olan ve kaçmaya çalışan bir kalpazan gayreti... Ayağa kalktı, döşeği haytaların üzerine fırlattı ve kaçtı.</p>

    <p>“Azize Meryem Ana!” diye bağırdı çocuklar, “Demirci geri geliyor!”</p>

    <p>Ve onlar da kirişi kırdılar.</p>

    <p>Döşek, savaş alanının hâkimi olarak kaldı. Belleforêt, Peder Le Juge ve Corrozet’nin iddialarına göre, ertesi gün mahallenin din adamları tarafından alayişle oradan alınıp Sainte-Opportune Kilisesi’nin hazinesine kaldırılmış ve orada ayin eşyaları sorumlusu 1789’a kadar Mauconseil Sokağı’nın köşesindeki Meryem Ana heykelinin bu büyük mucizesi üzerinden oldukça iyi bir gelir elde etmiş; heykel, 6 Ocak’ı 7 Ocak’a bağlayan o unutulmaz 1482 gecesi, sadece orada bulunmasıyla, şeytana muzipçe nanik yapmak için ölürken ruhunu döşeğinin içine saklamış olan merhum Eustache Moubon’un cinini kovmuşmuş.</p>
  </div>

  <div class="subchapter html5_section epub-type_chapter">
    <h1 class="chapter-header"><span class="chapter-number">VI</span>Kırılan testi</h1>

    <p>Bir zaman nereye gittiğini bilmeden son sürat koştuktan, birçok sokak köşesini döndükten, birçok derecikten atladıktan, birçok sokak, çıkmaz sokak ve meydanı geçtikten, Hal’in aşınmış kaldırımlarının bütün dönemeçlerinde kaçış veya geçiş yolu aradıktan, yaşadığı panik içinde yasaların güzel Latincesiyle, <em>tota via, cheminum et viaria</em><a class="si-noteref epub-type_noteref" href="#f49" id="ref_f49">49</a> diye ifade edilen şeyi keşfettikten sonra, şairimiz birdenbire zınk diye durdu; önce soluğu kesildiği için tabii; ama sonra kafasında aniden beliriveren bir ikilemin adeta yakasına yapışması yüzünden. “Bana öyle geliyor ki Üstat Pierre Gringoire, beyinsizin biri gibi koşuyorsunuz,” dedi kendi kendine, parmağını alnına dayayarak. “O küçük haytalar sizden, sizin onlardan korktuğunuzdan daha az korkmuş değillerdi. Şunu da söyleyeyim, yine bana öyle geliyor ki siz kuzey yönüne doğru kaçarken onların güney yönünde uzaklaşan tahta pabuç takırtılarını işitmişsinizdir. İmdi iki şıktan biri: Ya sahiden kirişi kırmıştır keratalar, ki bu durumda korkudan unuttukları o döşek sabahtan beri peşinden koştuğunuz ve sayın Meryem Ana’nın, şerefine tantanalı ve debdebeli bir ibretlik oyun yazdığınız için ödüllendirmek üzere, mucizevi bir şekilde size gönderdiği şu hastane yatağıdır ya da çocuklar kaçmamışlardır, ki bu durumda döşeği tutuşturmuşlardır, o zaman keyfinizin yerine gelmesi, kurumak ve ısınmak için ihtiyaç duyduğunuz mükemmel ateşi bulursunuz. Her iki durumda da, ister harlı ateş olsun ister rahat yatak, o döşek Tanrı’nın size bir armağanıdır. Mauconseil Sokağı’nın köşesindeki Kutlu Meryem Anamız, Eustache Moubon’u belki sırf bunun için öldürmüştür; sizin böyle bir Fransız’dan kaçan Picardie’li gibi topuklarınız kıçınıza değerek önünüzde aradığınızı arkanızda bırakarak kaçmanız deliliktir; siz aptalın birisiniz!”</p>

    <p>O zaman geri döndü ve burnu kokularda, kulağı kirişte yerini yönünü belirlemeye uğraşarak o cennetten çıkma döşeği bulmaya çalıştı. Ama boşuna. Her taraf iç içe geçmiş evler, çıkmaz sokaklar, kavşaklarla doluydu; her kavşakta kuşkuya ve tereddüde düşüyordu; bu karanlık sokak yumağında, Tournelles Konağı’nın labirentlerinde olabileceğinden daha fazla engellenmiş, daha fazla kısılıp kalmış durumdaydı. Nihayet sabrı tükendi ve tumturaklı bir biçimde bağırdı: “Kahrolsun kavşaklar! Şeytan bunları kendi çatalını örnek alarak yapmış!”</p>

    <p>Bu haykırış içini biraz rahatlattı; o anda dar ve uzun bir ara sokağın ucunda fark ettiği kızılımsı bir tür yansıma ise moralini büsbütün düzeltti. “Tanrı’ya şükür!” dedi, “İşte orası! İşte bizim döşek yanıyor.” Ve kendini gecenin karanlığına gömülen kayıkçıya benzeterek, “<em>Salve!</em>” diye ilave etti dindarca: “<em>Salve, maris stella!”</em><a class="si-noteref epub-type_noteref" href="#f50" id="ref_f50">50</a></p>

    <p>Bu dua parçacığını Meryem Ana’ya mı yoksa döşeğe mi ithaf ediyordu? Bu konuda hiçbir fikrimiz yok. Yokuş ve kaldırımsız, üstelik eğimi ve çamuru gittikçe artan uzun ve dar sokakta birkaç adım atmıştı ki, oldukça garip bir durum fark etti. Sokak ıssız değildi; duvarlar boyunca ötede beride ne olduğu anlaşılmayan birtakım biçimsiz ve müphem kütleler sürünüyor, hepsi de sokağın ucundaki titrek ışığa yöneliyordu, geceleri bir ottan bir ota geçerek bir çoban ateşine doğru sürünen iri böcekler gibi tıpkı.</p>

    <p>İnsanı, kesesinin yerini hissetmemek kadar maceraperest yapan başka bir şey yoktur; Gringoire da ilerlemeye devam etti ve çok geçmeden bu larvaların diğerlerinin ardından sürünen en tembeline yetişti. Yaklaşınca bunun, sadece iki bacağı kalmış yaralı bir örümcek gibi iki eli üzerinde hoplaya hoplaya giden zavallı bir kötürüm olduğunu gördü. Bu insan suratlı örümcek türünün yanından geçtiği sırada, ondan içler acısı bir ses yükseldi: “<em>La buona mancia, signor! La buona mancia!</em>”<a class="si-noteref epub-type_noteref" href="#f51" id="ref_f51">51</a></p>

    <p>“Cehennemin dibine git!” dedi Gringoire, “Eğer ne dediğini anlıyorsam ben de seninle birlikte gideyim!”</p>

    <p>Ve yoluna devam etti.</p>

    <p>Bu sürüngen kütlelerden bir başkasına yetişti ve inceledi. Bu hem topal hem çolak bir sakattı; hem de o denli topal ve o denli çolaktı ki, kendisini ayakta tutan koltuk değnekleri ve tahta bacaklardan oluşmuş karmaşık sistem zavallıya yürüyen bir inşaat iskelesi görünümü veriyordu. Soylu ve klasik kıyaslamalara düşkün olan Gringoire, içinden adamı Vulcanus’un canlı sacayağına benzetti.</p>

    <p>Bu canlı sacayağı geçerken onu selamladı; ama şapkasını bir berber leğeni gibi şairin çenesi hizasında tutarak ve kulağının dibinde bağırarak: “<em>Señor caballero, para comprar un pedaso de pan!</em>”<a class="si-noteref epub-type_noteref" href="#f52" id="ref_f52">52</a></p>

    <p>“Görünüşe göre bu da konuşuyor,” dedi Gringoire, “ama zor bir dil, kendisi anlıyorsa benden daha talihli sayılır.”</p>

    <p>Sonra, aniden aklına bir fikrin gelmesiyle, elini alnına vurdu: “Sahi yahu, sabah <em>Esmeralda, Esmeralda</em> diye bağırırken ne demek istiyordu o insanlar?”</p>

    <p>Yürüyüşünü hızlandırmak istedi; fakat üçüncü kez bir şey yolunu kesti. Bu şey, daha doğrusu bu insan, bir kördü, sakallı ve Yahudi suratlı, ufak tefek bir kör adam; iri bir köpeğin kılavuzluğunda, bir değnek yardımıyla şairin etrafında dönerek, genizden gelen bir sesle ve Macar şivesiyle konuştu: “<em>Facitote caritatem!</em>”<a class="si-noteref epub-type_noteref" href="#f53" id="ref_f53">53</a></p>

    <p>“Hele şükür!” dedi Gringoire, “Nihayet bir Hıristiyan dili konuşan biri çıktı! Fakat kesemde metelik yokken önüne gelenin benden böyle sadaka istediğine bakılırsa suratım sadaka kesesine benziyor olmalı. Bak dostum (köre doğru dönmüştü), son gömleğimi geçen hafta sattım; başka deyişle, mademki sadece Cicero’nun dilini anlıyorsun, <em>Vendidi hebdomade nuper transita meam ultimam chemisam</em>.”</p>

    <p>Bunu dedikten sonra köre arkasını dönüp yoluna devam etti. Fakat kör de onunla birlikte pergellerini açtı! Derken hem topal hem çolak olanla kıçüstü sürünen kötürüm de köşelerinden çıkıp koltuk değnekleri ve tahta çanaklarını kaldırımda takırdatarak, alelacele onun ardına takıldılar. Sonra her üçü de zavallı Gringoire’ın peşinde itişip kakışarak ona malum şarkılarını söylemeye koyuldular.</p>

    <p>“<em>Caritatem</em>!” diye yırlıyordu kör.</p>

    <p>“<em>La buona mancia</em>!” diyordu kötürüm, “Nağmeli nağmeli.”</p>

    <p>Topal da müzikal cümleye katkıda bulunarak, “<em>Un pedaso de pan</em>!” diye tekrarlıyordu.</p>

    <p>Gringoire kulaklarını tıkadı. Bu arada, “Hey gidi Babil Kulesi!” diye bağırıyordu.</p>

    <p>Koşmaya başladı. Kör koştu. Topal koştu. Kötürüm koştu.</p>

    <p>Sonra, sokakta ilerledikçe etrafı körler, kötürümler, topallar, çolaklar, tek gözlüler ve yaraları açık cüzamlılarla kaynamaya başladı; kimileri evlerden, kimileri daracık yan sokaklardan, kimileri mahzenlerin hava deliklerinden fırlıyor, yağmur sonrası sümüklüböcekler gibi çamurda yuvarlanarak, haykırarak, avaz avaz bağırarak, ciyaklayarak, düşe kalka, bata çıka ışığa akın ediyorlardı.</p>

    <p>Hâlâ üç tacizcisi tarafından izlenen ve işin nereye varacağını bilmeyen Gringoire, ürkek ve şaşkın, tıpkı bir yengeç sürüsü içinde mahsur kalan şu İngiliz yüzbaşı gibi, ayakları bu sakatlar sürüsüne takılarak, topalların etrafından dolanarak, kötürümlerin üstünden atlayarak yürüyordu.</p>

    <p>Aklına geri dönmek geldi; fakat artık çok geçti. Bütün lejyon arkayı kapatmış, yolu kesmişti; zaten üç dilenci de kendisini tutuyorlardı. Bu yüzden, hem bu karşı konulmaz dalganın, hem korkunun, hem de bütün bunları ona korkunç bir rüya gibi gösteren bir tür baş dönmesinin itişiyle yola devam etti.</p>

    <p>Nihayet sokağın sonuna vardı. Sokak, yüzlerce dağınık ışığın gecenin yoğun sisinde titreştiği kocaman bir meydana açılıyordu. Gringoire, kendisine yapışmış üç sakat hayaletten bacaklarının hızı sayesinde kurtulmayı umarak, oraya doğru atıldı.</p>

    <p>“<em>Onde vas, hombre?</em>”<a class="si-noteref epub-type_noteref" href="#f54" id="ref_f54">54</a> diye haykırdı topal, koltuk değneklerini fırlatıp Paris kaldırımlarında en düzgün adımları atabilecek mükemmel bacaklarla peşinden koşarak.</p>

    <p>Bu sırada kötürüm ayaklarının üzerinde dikiliyor, ağır demir çanağını Gringoire’ın başına geçiriyor, kör de ateş saçan gözlerle yüzüne bakıyordu.</p>

    <p>“Neredeyim ben?” dedi ödü patlayan şair.</p>

    <p>“Miracles Sarayı’ndasın,” dedi, “onlara yaklaşmış olan dördüncü bir hayalet.”</p>

    <p>“İnanılır gibi değil!” dedi Gringoire, “Bakan körleri ve koşan kötürümleri görüyorum ama Kurtarıcı nerede?”</p>

    <p>Ürkütücü bir kahkahayla karşılık verdiler.</p>

    <p>Zavallı şair etrafına göz attı. Gerçekten de aklı başında insanların bu saatlerde asla girmediği o korkunç Miracles Sarayı’ndaydı<a class="si-noteref epub-type_noteref" href="#f55" id="ref_f55">55</a>. İçine girecek cesareti gösteren Châtelet memurları ve valilik çavuşlarının un ufak olup ortadan kayboldukları sihirli çember; Paris’in yüzündeki iğrenç koca siğil, hırsız uğursuz mahallesi; sürekli başkentin sokaklarına taşan suç, dilencilik ve serserilik ırmağının her sabah fışkırdığı ve her gece dönüp bir kat daha kokuştuğu lağım; her akşam sosyal düzenin bütün eşekarılarının topladıkları ganimetle dönüp geldikleri devasa kovan; çingene, keşiş eskisi, yoldan çıkmış öğrenci; İtalyan, İspanyol, Alman tüm milletlerden; Yahudi’si, Hıristiyan’ı, Müslüman’ı, putperesti tüm dinlerden, makyajla yapılmış yaralarla kaplı, ipten kazıktan kurtulmuş serserilerin, gündüz dilencilik yaptıktan sonra gece soyguncuya dönüştükleri sahte hastane; tek sözcükle, o devirde hırsızlık, fuhuş ve cinayetin Paris kaldırımlarında oynadığı ebedi komedinin bütün aktörlerinin soyunup giyindiği büyük vestiyer...</p>

    <p>Burası, o zamanki Paris’in bütün meydanları gibi, doğru dürüst kaldırımı olmayan, düzensiz, geniş bir alandı. Şurada burada, etraflarında garip toplulukların kaynaştığı ateşler yanıyordu. Bütün bu güruh sağa sola gidip geliyor, bağırıp çağırıyordu. Tiz kahkahalar, çocuk ciyaklamaları, kadın sesleri duyuluyordu. Bu kalabalığın, aydınlık fon üzerinde siyah görünen elleri ve başları, bin türlü garip hareket sergiliyordu. Bazen ateşlerin aydınlığının belirsiz geniş gölgelerle karışarak titreştiği zeminde, insana benzeyen bir köpeğin ya da köpeğe benzeyen bir insanın geçtiği görülüyordu. Bu geniş mahallede, bir ahlaksızlık yuvasında olduğu gibi, sanki ırklar ve türler arasındaki sınırlar siliniyordu. Erkekler, kadınlar, hayvanlar, yaş, cinsiyet, sağlık, hastalık, her şey bu halkta ortak görünüyordu; her şey iç içe, üst üste, karışık olarak birlikte hareket ediyor; her birey, bütüne benziyordu.</p>

    <p>Ateşlerin cılız ve titrek aydınlığı sayesinde Gringoire, allak bullak zihninin gerisinde, geniş meydanın çepeçevre çirkinlik abidesi köhne evlerle sarılmış olduğunu fark ediyordu; bu evlerin çürümüş, eğri büğrü, her birinde bir ya da iki küçük ve aydınlık pencerenin bulunduğu cepheleri karanlıkta ona, halka olmuş, göz kırparak büyücüler toplantısını seyreden korkunç ve hırçın devasa kocakarı kafaları gibi görünüyordu.</p>

    <p>Adeta yeni bir dünyaydı burası, bilinmedik, duyulmadık, biçimsiz, sürüngen, kaynaşan, düşsel bir dünya...</p>

    <p>Gittikçe korkusu artan, üç dilencinin üç kıskaç gibi sımsıkı yapıştığı ve etrafına toplanarak hırlayıp havlayan başka suratlardan kafası kazana dönmüş talihsiz Gringoire, o günün cumartesi olup olmadığını hatırlamak için kafasını toplamaya çalışıyordu. Fakat çabaları boşa gidiyordu; düşüncesi ve belleği ipin ucunu kaçırmıştı; her şeyden şüphe ederek ve gördüğüyle hissettiği arasında tereddüt ederek, kendine şu yanıtsız soruyu soruyordu: “Ben varsam bu da var mı? Bu varsa ben de var mıyım?”</p>

    <p>O anda kendisini saran uğultunun içinden belirgin bir haykırış yükseldi: “Kral’a götürelim! Onu, Kral’a götürelim!”</p>

    <p>“Aman Tanrım!” diye mırıldandı Gringoire, “Buranın kralı bir teke olmalı.”</p>

    <p>“Kral’a! Kral’a!” diye tekrarladı bütün sesler.</p>

    <p>Gringoire’ı sürüklediler. Pençelerini geçirmekte yarışıyorlardı. Fakat üç dilenci, avlarını bırakmıyor, “O bizimdir!” diye uluyarak diğerlerinin ellerinden çekip alıyorlardı.</p>

    <p>Şairin zaten hasta olan hırkası, bu çekişmede son nefesini verdi.</p>

    <p>Korkunç meydandan geçerken baş dönmesi geçti; birkaç adım sonra gerçeklik duygusu artık geri gelmişti; ortamın havasına alışmaya başlıyordu. İlk anlarda şair kafasından ya da belki basitçe ve kabaca boş midesinden bir duman, adeta bir buhar yükselmiş, nesnelerle onun arasına yayılarak her şeyi ancak bir kâbusun karmakarışık sisleri içinde; tüm konturları titreten, tüm biçimleri yamultan, nesneleri çok büyük yığınlar haline getiren, şeyleri ve insanları hayaletler şeklinde genleştiren rüyaların karanlığı içinde görmesine izin vermişti sadece. Yavaş yavaş bu sanrının yerini daha az yanıltıcı ve daha az abartıcı bir bakış aldı. Gerçeklik, çevresinde kendini gösteriyor, gözünün içine giriyor, ayaklarına dolaşıyor, başta kendisini kuşattığını zannettiği bütün o korkunç şiiri parça parça yıkıyordu. Styks Irmağı’nda<a class="si-noteref epub-type_noteref" href="#f56" id="ref_f56">56</a> değil çamur içinde yürüdüğünün, ifritlerle değil hırsızlarla dirsek dirseğe olduğunun; tehlikede olanın ruhunun selameti değil –haydutla dürüst adam arasında pek etkili biçimde kendine yer bulan o değerli uzlaştırıcıdan, yani keseden yoksun olduğuna göre– düpedüz canı olduğunun, ister istemez farkına varması gerekti. Nihayet, etrafındaki şenliği daha yakından ve daha soğukkanlılıkla inceleyince, büyücüler toplantısından meyhaneye düştü.</p>

    <p>Gerçekten de Miracles Sarayı bir meyhaneden başka bir şey değildi; ama şaraptan olduğu kadar kandan da kızıla kesmiş bir haydutlar meyhanesi.</p>

    <p>Hırpani eskortu, koşusunun sonunda onu nihayet bıraktığı zaman gözlerinin önüne serilen manzarada Gringoire’ı cehennemin şiirine bile olsa yeniden şiire geri döndürecek hiçbir yan yoktu. Hatta meyhanenin, öncesine göre daha da bayağı ve kaba gerçekliğiydi önündeki... On beşinci yüzyılda olmasaydık, Gringoire’ın Michelangelo’dan Callot’ya<a class="si-noteref epub-type_noteref" href="#f57" id="ref_f57">57</a> inmiş olduğunu söyleyebilirdik.</p>

    <p>Yuvarlak ve yassı geniş bir taşın üzerinde yanan ve alevleri, üzerindeki henüz boş sacayağının kızmış demirlerini yalayan büyük bir ateşin çevresine, öteye beriye, rasgele, hiçbir mühendis uşağın paralelliklerini sağlamaya, hiç olmazsa birbirlerini en olmadık açılarla kesmelerini önlemeye tenezzül etmeyeceği, birkaç çürük masa atılmıştı. Bu masaların üstünde birkaç şarap ve bira testisi ışıldıyor, bu testilerin çevresinde ateşten ve şaraptan kızarmış bir sürü sarhoş suratı görülüyordu. Bir yanda eti budu yerinde bir fahişeyi şapur şupur öpen koca göbekli, güleç yüzlü bir adam; biraz ötede, ıslık çalarak sahte yarasının sargısını çözen ve sabahtan beri kundakta bebek gibi sımsıkı bağlı kalmış sapasağlam dizinin uyuşukluğunu gideren bir sahte asker; bir başka köşede, kırlangıçotu ve sığır kanıyla ertesi gün için kendisine yaralı bir bacak hazırlayan cılız bir adam... İki masa ötede, eksiksiz hacı kıyafetiyle, okuyuşuna yeknesaklık ve sesine yanıklık vermeyi de unutmadan, “Kutlu-Anamız” yakarısını ezberleyen bir sözde dindar... Başka bir yerde, bir parça sabun çiğneyerek<a class="si-noteref epub-type_noteref" href="#f58" id="ref_f58">58</a> ağzını köpürtme dersi veren yaşlı bir saralı taklitçisinden saralı rolü oynamayı öğrenmeye çalışan genç bir çırak... Yanında, gazını giderirken aynı masada o akşam kaçırdıkları bir çocuk için kavga eden dört-beş hırsız kadının burunlarını tıkamasına yol açan biri... Kısacası, iki yüzyıl sonra, Sauval’in dediği gibi, <em>Saray halkına pek gülünç geldiği için Kral’ın hoşça vakit geçirmesine yarayan, ve Petit-Bourbon Konağı’ndaki tiyatroda oynanan dört bölümlük Gece adlı kraliyet balesinde giriş olarak kullanılan</em> bütün durum ve olaylar... 1653 yılına ait bir görgü tanığı ekliyor: “Miracles Sarayı’nda vuku bulan ani dönüşümler, hiçbir zaman bundan daha başarılı biçimde temsil edilmemiştir. Benserade, oldukça kibar ve esprili dizelerle bizi buna hazırlamıştı.”</p>

    <p>Kaba kahkahalar ve müstehcen şarkılar yükseliyordu dört bir yandan. Hiç kimse yanındakini dinlemiyor, herkes uluorta aklına geleni söylüyor, küfürü basıyordu. Maşrapalar tokuşuyor, tokuştukları zaman kavgalar patlak veriyor, çentik çentik olmuş maşrapalar giysi yerini tutan paçavraları yırtıyordu.</p>

    <p>Kuyruğunun üstüne oturmuş iri bir köpek ateşe bakıyordu. Bu hengâmeye birkaç çocuk da karışmıştı: ağlayan, bağıran kaçırılmış çocuk; bir başkası, fazla yüksek bir sıraya oturup ayaklarını sarkıtmış, masanın kenarı çenesine gelen, tek kelime etmeyen, dört yaşlarında tombul bir oğlan; bir kandilden süzülen erimiş mumu büyük bir ciddiyet içinde parmağıyla masanın üzerine yayan bir üçüncüsü; son olarak, çamurun içine çömelmiş, neredeyse içinde kaybolduğu koca bir kazanı bir kiremit parçasıyla kazırken Stradivarius’u bayıltacak bir ses çıkartan bir bücür...</p>

    <p>Ateşin yanında bir fıçı, fıçının üstünde bir dilenci vardı: Bu, tahtında oturan kraldı.</p>

    <p>Gringoire’ı tutan üçlü, onu bu fıçının önüne getirdiler; içinde çocuk bulunan kazan hariç, bütün gürültücü kalabalık bir an sustu.</p>

    <p>Gringoire soluk almaya, gözlerini yerden kaldırmaya cesaret edemiyordu.</p>

    <p>“<em>Hombre, quita tu sombrero,</em>”<a class="si-noteref epub-type_noteref" href="#f59" id="ref_f59">59</a> dedi ait olduğu üç serseriden biri; Gringoire’ın bunun ne demek olduğunu anlamasına fırsat kalmadan, beriki onun şapkasını almıştı bile. Gerçi pek eski püskü sefil bir serpuştu bu; ama yine de güneşli veya yağmurlu günlerde işe yarıyordu. Gringoire içini çekti.</p>

    <p>Bu sırada Kral, fıçısının üzerinden ona hitap etti:</p>

    <p>“Bu hergele de kim?”</p>

    <p>Gringoire titredi. Bu ses ona, barındırdığı tehdit yüzünden biraz değişmiş olmakla birlikte, daha o sabah, seyircilerin arasından, “<em>Lütfen bir sadaka</em>!” diye sivrilerek temsiline ilk darbeyi indirmiş olan başka bir sesi hatırlattı. Başını kaldırdı. Gerçekten de bu Clopin Trouillefou idi.</p>

    <p>Tüm krallık alametlerini takınmış olan Clopin Trouillefou’nun kıyafeti, diğerlerine göre ne bir paçavra eksik ne de bir paçavra fazlaydı. Kolundaki yara çoktan kaybolmuştu. Elinde beyaz meşin şeritlerden oluşmuş, değnekli çavuşların kalabalığın taşkınlığına engel olmak için kullandıkları şu kamçılardan birini tutuyordu. Başında çember geçirilmiş ve tepesi kapalı bir tür başlık vardı; fakat bunun, kenarı fırfırlı bir bebek başlığı mı, yoksa kral tacı mı olduğunu ayırt etmek zordu, zira iki şey birbirine çok benzer.</p>

    <p>Bu arada Gringoire, Miracles Sarayı’nın hükümdarında büyük salondaki lanetli dilenciyi tanıyınca neden olduğunu bilmeksizin biraz umuda kapılmıştı.</p>

    <p>“Üstat,” diye kekeledi... “Monsenyör... Haşmetmeap... Size nasıl hitap edeyim?” dedi nihayet, kreşendosunun doruk noktasına varıp artık nasıl inip çıkacağını bilemeyerek.</p>

    <p>“Monsenyör, majesteleri veya arkadaş, bana nasıl istersen öyle hitap et. Ama çabuk ol. Savunman için ne diyeceksin?”</p>

    <p><em>“Savunman için</em> ha!” diye düşündü Gringoire, işte bu hiç hoşuma gitmedi ve dili dolaşarak devam etti: “Şey, ben hani bu sabah...”</p>

    <p>“Canın!” diye kesti Clopin, “Adını söyle hergele, başka şey istemez. Dinle. Üç güçlü hükümdarın huzurundasın: ben Clopin Trouillefou, Thune’ler<a class="si-noteref epub-type_noteref" href="#f60" id="ref_f60">60</a> kralı, büyük Keyhüsrev’in halefi, Argo Krallığı’nın yüce hâkimi; Mathias Hungadi Spicali, Mısır ve Bohemya dükü, şurada gördüğün başına bir paçavra sarmış sarı benizli ihtiyar; Guillaume Rousseau, Celile imparatoru, şu bizi dinleyecek yerde kucağındaki orospuyu okşayan koca göbekli. Biz senin yargıçlarınız. Argolu olmadığın halde Argo Krallığına girdin, şehrimizin ayrıcalıklarını çiğnedin. Cezalandırılman lazım, meğer ki arakçı, goygoycu ya da haneberduş olasın, yani dürüst insanların argosuna göre hırsız, dilenci ya da serseri... Bunlardan biri misin? Savun kendini. Niteliklerini sökül.”</p>

    <p>“Maalesef!” dedi Gringoire, “Bu şerefe nail olamadım. Ben yazarım...”</p>

    <p>“Bu kadarı yeter,” dedi Trouillefou, sözünü keserek. “Asılacaksın. Gayet basit, sayın dürüst burjuvalar! Siz bizimkilere kendi bölgenizde nasıl davranıyorsanız, biz de kendi bölgemizde sizinkilere öyle davranıyoruz. İt kopuk takımına uyguladığınız yasayı it kopuk takımı da size uyguluyor. Yasa zalimse hata sizin. Kenevir gerdanlığın üstünde ara sıra dürüst bir adamın yamulmuş suratının da görülmesi lazım, di mi ama? Bu, olaya şeref katar. Hadi bakalım dostum, hiç küsmeden paylaştır üstündekileri şu hanımlara.. Ben bu kopukları eğlendirmek için seni astıracağım, sen de keseni onlara bahşiş diye vereceksin. Edecek duan muan varsa şurada tahıl öğütücüsünün içinde çok merhametli, taştan bir Tanrı Baba var, Saint-Pierre-aux-Bœufs’ten araklamıştık. Ruhunu onun kafasına fırlatmak için dört dakikan var.”</p>

    <p>Konuşma müthişti.</p>

    <p>“İyi konuştu, imanıma! Clopin Trouillefou bir kutlu papa gibi vaaz veriyor sahiden de!” diye haykırdı Celile imparatoru, masasına destek yapmak için maşrapasını kırarken.</p>

    <p>“Haşmetmeap imparatorlar ve krallar,” dedi Gringoire soğukkanlılıkla (zira bilmem nasıl olmuş, metanetine tekrar kavuşmuştu; artık kararlı bir üslupla konuşuyordu), “böyle bir şeyi düşünmeyin bile. Adım Pierre Gringoire, bu sabah Adalet Sarayı’nın büyük salonunda bir ibretlik oyunu temsil edilen şairim ben.”</p>

    <p>“Ya, demek o sensin Üstat!” dedi Clopin; “Ben de oradaydım, Tanrı şahidimdir! Ee, peki ne olmuş arkadaş? Bu sabah canımızı sıkmış olman bu akşam asılmaman için bir sebep mi?”</p>

    <p>“Paçayı kurtarmak kolay olmayacak,” diye düşündü Gringoire ama bir deneme daha yaptı. “Şairlerin it kopuk arasında sayılmamasını da anlamıyorum doğrusu,” dedi. “Berduş mu dediniz, Aisopos öyleydi; dilenci mi dediniz, Homeros öyleydi; hırsız mı, Mercurius öyleydi...”</p>

    <p>Clopin sözünü kesti: “Galiba mektepli ukalalığınla bizi gargaraya getirmeye çalışıyorsun. Şuna bak yahu! Hadi hadi, bırak asalım seni, bu kadar tantanaya lüzum yok!</p>

    <p>“Affedersiniz Monsenyör Thune’ler kralı,” dedi Gringoire, adeta canını adım adım savunarak. “Dinlemeye değer... Bir dakika! Beni dinleyin... Dinlemeden asacak değilsiniz herhalde...”</p>

    <p>Gerçekten de çaresiz sesi, etrafında sürüp giden gürültü patırtı içinde boğuluyordu. Küçük velet kazanını olanca şevk ve heyecanıyla gacırdatıyordu; üstüne tüy dikmek ister gibi, bir kocakarı da kızgın sacayağının üzerine içyağı dolu bir tava koymuştu; kızgın yağ, bir maskenin peşinden koşan bir çocuk sürüsünün çığlıklarına benzer bir sesle cazırdıyordu.</p>

    <p>Bu sırada Clopin Trouillefou bir an Mısır dükü ve tamamen kafayı bulmuş olan Celile imparatoruyla fikir alışverişi yapar gibi göründü; sonra sert bir sesle, “Sessiz olun!” diye bağırdı. Kazanla tava onu dinlemeyip birlikte şarkılarına devam ettiklerinden, fıçısından atlayıp kazana bir tekme savurarak içindeki çocukla birlikte on adım öteye yuvarladı; bir tekme de tavaya atınca bütün yağ ateşin üstüne döküldü. Sonra çocuğun boğuk boğuk ağlamasına ve akşam öğününün güzel beyaz bir alev halinde havaya uçtuğunu gören kocakarının homurdanmasına hiç aldırış etmeden, büyük bir ciddiyetle tekrar tahtına çıktı.</p>

    <p>Trouillefou bir işaret yaptı; dük, imparator, yardakçıları ve ispiyoncuları, hâlâ sımsıkı tutulan Gringoire’ın ortasını işgal ettiği bir at nalı oluşturacak şekilde etrafına dizildiler. Çeşitli pılı pırtı ve paçavralardan, şıngırdayan pullardan, yabalar, baltalar, tahta bacaklar, kalın çıplak kollar, aval aval bakan ifadesiz ve pasaklı suratlardan oluşmuş bir yarım çemberdi bu. Dilenci takımının bu yuvarlak masa toplantısının ortasında, Clopin Trouillefou, bu senatonun dukası gibi, bu lordlar kamarasının kralı gibi, bu kardinaller meclisinin papası gibi, her şeye hâkimdi; öncelikle yüksek fıçısının tepesinden, fakat aynı zamanda gözlerini ışıl ışıl yapan ve vahşi profilindeki haydut soyuna özgü hayvaniliği az çok gideren bir tür kibirli, haşin ve korkutucu edası sayesinde. Sanki domuz suratları arasında bir aslan siması.</p>

    <p>“Dinle,” dedi Gringoire’a, nasırlı eliyle çarpık çenesini sıvazlayarak, “ben asılmaman için bir neden göremiyorum. Gerçi görünüşe göre sen bunu istemiyorsun ama sebebi basit, siz burjuvalar buna alışık değilsiniz. İşi kafanızda fazla büyütüyorsunuz. Aslında biz senin kötülüğünü istemiyoruz. İşte sana şimdilik postu kurtarman için bir çare. Bize katılmak ister misin?”</p>

    <p>Canının elinden kayıp gitmekte olduğunu gören ve neredeyse pes etme noktasına gelmiş olan Gringoire’ın üzerinde bu önerinin yaptığı etkiyi tahmin edebilirsiniz. Öneriye sımsıkı yapıştı.</p>

    <p>“İsterim elbette,” dedi, “hem de çok isterim.”</p>

    <p>“Yani,” dedi Clopin, “küçük hançerliler takımına kaydolmaya razı oluyorsun, öyle mi?”</p>

    <p>“Hançerliler, evet, tam da öyle.”</p>

    <p>“Özgür burjuvazinin üyesi olduğunu kabul ediyorsun demek?” diye devam etti Thune’ler kralı.</p>

    <p>“Özgür burjuvazinin, evet.”</p>

    <p>“Argo krallığının uyruğu olmayı?”</p>

    <p>“Argo krallığının, evet.”</p>

    <p>“Dilenci takımından olmayı?”</p>

    <p>“Dilenci, evet.”</p>

    <p>“Canıgönülden mi?”</p>

    <p>“Canıgönülden, evet.”</p>

    <p>“Yalnız şunu da hatırlatayım, bunları kabul ettin diye asılmayacağını sanma.”</p>

    <p>“Hay lanet şeytan!” dedi şair.</p>

    <p>“Ama,” diye devam etti Clopin hiç istifini bozmadan, “şimdi değil, daha sonra, daha büyük bir törenle, güzel Paris şehri hesabına, dürüst insanlar tarafından taştan bir darağacına asılacaksın. Ne de olsa bir teselli vesilesidir.”</p>

    <p>“Dediğiniz gibi, öyledir,” dedi Gringoire.</p>

    <p>“Başka avantajlar da var. Özgür burjuva olarak, Paris burjuvaları için mecburi olan çöp ve fener vergisi, sadaka gibi şeyleri ödemek zorunda olmayacaksın.”</p>

    <p>“Öyle olsun,” dedi şair. “Razı oluyorum. Dilenciyim, Argoluyum, özgür burjuvayım, hançerliyim; ne isterseniz oyum. Aslına bakılırsa saygıdeğer Thune’ler kralı, ben zaten daha baştan bütün bunlardım, çünkü filozofum; <em>et omnia in philosophia, omnes in philosopho continentur,</em><a class="si-noteref epub-type_noteref" href="#f61" id="ref_f61">61</a> sizin de bildiğiniz gibi.”</p>

    <p>Thune’ler kralı kaşlarını çattı.</p>

    <p>“Beni kim sanıyorsun ahbap? Hangi Macar Yahudisi argosu bu konuştuğun? Ben İbrani değilim. Hayduduz diye Yahudi de olacak değiliz ya. Artık hırsızlık bile yapmıyorum, böyle şeyleri aştım, sadece öldürüyorum. Boğazkesen, evet; ama kese kesen, hayır.”</p>

    <p>Gringoire öfkeden gittikçe daha kesik kesik çıkmaya başlayan bu kısa sözlerin arasına birkaç özür cümlesi sokuşturmaya çalıştı. “Affınızı dilerim Monsenyör. İbranice değil Latincedir bu.”</p>

    <p>“Sana ben Yahudi değilim demedim mi?” dedi Clopin öfkeyle; “Sinagoğunuz batsın, seni de, bir gün hak ettiği gibi bir tezgâha çivileneceğini görürüm diye umduğum yanındaki kalp para Yahudalı bücür işportacı bozuntusunu da astıracağım!”</p>

    <p>Bunu söylerken parmağıyla, <em>facitote caritatem</em> diyerek Gringoire’a yanaşmış olan ve başka dil bilmediğinden Thune’ler kralının öfkesinin böyle durup dururken kendisine yönelmesini şaşkınlıkla izleyen ufak tefek, sakallı küçük Macar Yahudisini gösteriyordu.</p>

    <p>Fakat sonunda, Monsenyör Clopin sakinleşti.</p>

    <p>“Hergele!” dedi şaire, “demek haydut olmak istiyorsun?”</p>

    <p>“Elbette,” dedi şair.</p>

    <p>“İstemekle iş bitmiyor,” dedi burnundan soluyan Clopin. “Gönüllülük çorbaya bir soğan bile ilave etmiyor, sadece cennete gitmeye yarıyor. Oysa cennet ile Argo iki ayrı şey. Argo’ya kabul edilmek için bir işe yaradığını kanıtlaman, bunun için de kuklanın üstünü araman gerekiyor.”</p>

    <p>“Hay hay, arayayım,” dedi Gringoire, “neyi isterseniz onu ararım.”</p>

    <p>Clopin bir işaret yaptı. Birkaç Argolu çemberden ayrıldı ve birkaç dakika sonra döndü; alt uçlarına tahtadan birer “ayak” çakılmış olduğu için yerde dik durabilen iki direk getiriyorlardı. Bunların üstüne yatay bir kalas yerleştirdiler, böylece, Gringoire’ın göz açıp kapayıncaya kadar önünde dikiliverdiğini görmekten pek memnun kaldığı mükemmel bir portatif darağacı elde edilmiş oldu. Hiçbir şeyi eksik değildi, kalasın altında nazlı nazlı sallanan ilmikli ip bile...</p>

    <p>“Niyetleri ne acaba?” diye içinden soruyordu endişelenmeye başlayan Gringoire. Aynı anda işittiği bir çıngırak sesi kaygılarını giderdi. Adamların boynundan ipe astıkları bir kuklaydı bu, bir tür korkuluk; kırmızılar giydirilmiş ve üzerine otuz Kastilya katırını donatmaya yetecek kadar zil ve çıngırak iliştirilmişti. Bu çıngıraklar ipin sallantısına uyarak bir süre titreştiler, sonra birer birer sesleri kesildi; sonunda, su ve kum saatlerini tahtlarından indirmiş olan sarkaçlı saat yasası gereği kuklanın hareketsiz kalmasıyla, hepsi sustu.</p>

    <p>O zaman Clopin, kuklanın altına konulmuş oynak bir tabureyi Gringoire’a göstererek emretti: “Çık şuraya!”</p>

    <p>“Aman efendim!” diye itiraz etti Gringoire, “Düşerim, boynum neyim kırılır. Sizin tabure, Martialis’in<a class="si-noteref epub-type_noteref" href="#f62" id="ref_f62">62</a> bir beyti gibi topallıyor; bir ayağı altı hece, öbür ayağı beş hece...”</p>

    <p>“Çık!” dedi yine Clopin.</p>

    <p>Gringoire taburenin üstüne çıktı, başı ve kollarıyla bir-iki yalpalamadan sonra ağırlık merkezini bulmayı başardı.</p>

    <p>“Şimdi,” diye devam etti Thune kralı, sağ ayağını sol bacağının etrafına dola ve sol ayak ucunun üzerinde yüksel.</p>

    <p>“Monsenyör,” dedi Gringoire, “illa ki bir yerimi kırmamı mı istiyorsunuz?”</p>

    <p>Clopin başını salladı.</p>

    <p>“Dinle ahbap, fazla konuşuyorsun. Bak sana iki kelimeyle ne yapacağını anlatayım. Dediğim gibi ayağının ucunda yükseleceksin; böylece kuklanın cebine erişebilirsin; cebi karıştıracak ve orada bulunan bir keseyi çıkaracaksın; hiçbir zil sesi duyulmaksızın bunu yapabilirsen mesele yok; bizdensin demektir. Geriye sadece seni sekiz gün sopadan geçirmek kalır.”</p>

    <p>“Tanrı aşkına! Öyle şey olur mu? Ya çıngırakları çaldırırsam?”</p>

    <p>“O zaman asılırsın. Anlıyor musun?”</p>

    <p>“Hiç anlamıyorum,” dedi Gringoire.</p>

    <p>“Dinle, bir kez daha söylüyorum. Kuklanın üstünü arayacak ve kesesini alacaksın; işlem esnasında bir tek çıngırak bile kımıldarsa asılacaksın. Bunu anlıyor musun?”</p>

    <p>“Peki,” dedi Gringoire, “bunu anlıyorum. Başka?”</p>

    <p>“Çıngırak sesi duyulmadan keseyi aşırabilirsen bizdensin ve art arda sekiz gün sopadan geçirileceksin. Herhalde şimdi durumu anlamışsındır.”</p>

    <p>“Hayır Monsenyör, anlıyordum ama anlamaz oldum. Benim kazancım ne oluyor burada? Bir durumda darağacı, öbür durumda dayak...”</p>

    <p>“Ya hırsızlık? Bunun hiçbir değeri yok mu sence? Kendi iyiliğin için dövüyoruz seni, derin sertleşsin, dayak yemeye alışasın diye...”</p>

    <p>“Eksik olmayın!” dedi şair.</p>

    <p>“Hadi bakayım, çabuk olalım,” dedi Kral, ayağıyla fıçıya vurup davul gibi gümleterek. “Kuklanın üstünü ara ve bu iş bitsin. Son kez uyarıyorum, bir tek çıngırak duyarsam, kuklanın yerini alırsın.”</p>

    <p>Argolu güruhu, Clopin’in sözlerini alkışladı ve darağacının etrafında halka oldu; o denli acımasızca gülüyorlardı ki, Gringoire onları, her şeyi yapabileceklerinden korkmasını haklı kılacak kadar eğlendirmekte olduğunu gördü. Dolayısıyla, kendisine dayatılan korkunç işlemde başarı göstermekten başka çaresi kalmıyordu. Bu riske girmeye karar verdi; ama önce kesesini tırtıklamaya hazırlandığı kuklaya canı gönülden bir dua etmekten geri kalmadı; herhalde onun kalbi bu haydut takımından daha kolay yumuşardı. Bu binlerce çıngırak, içlerindeki küçük bakır dilleriyle, ona, ısırmaya ve ıslık çalmaya hazır açık yılan ağızları gibi görünüyordu.</p>

    <p>“Ahh!” diyordu alçak sesle, “Hayatımın, şu çıngırakların en küçüğünün en küçük titreşimine bağlı olması mümkün mü gerçekten? Ahh!” diye ekliyordu ellerini bitiştirerek, “Ey güzel ziller, lütfen çalmayın! Çıngıraklar, çınlamayın! Şıkırdaklar, şıkırdamayın!”</p>

    <p>Trouillefou’nun üzerinde bir deneme daha yapmak istedi.</p>

    <p>“Ya aniden bir rüzgâr eserse?” diye sordu.</p>

    <p>“Asılırsın,” dedi Kral hiç tereddüt etmeden.</p>

    <p>Ne mola, ne erteleme, ne kaçamak, herhangi bir çıkış yolu olmadığını görünce cesaretini toplayıp durumu kabullendi Gringoire. Sağ ayağını sol ayağının etrafına doladı, sol ayak ucu üzerinde yükseldi ve kolunu uzattı; fakat tam kuklaya dokunduğu sırada, sadece bir ayağı kalmış olan vücudu, sadece üç ayağı olan taburenin üstünde sendeledi; içgüdüsel bir hareketle kuklaya tutunmak istedi, dengesini kaybetti ve binlerce çıngırağın ölümcül titreşimlerinden sağır olmuş halde, bir çuval patates gibi yere düştü; kukla da onun elinin çarpmasıyla önce kendi etrafında şöyle bir döndü, sonra tüm ihtişamıyla iki direğin arasında sallanmaya devam etti.</p>

    <p>“Hay lanet olası!” diye bağırdı düşerken ve yerde yüzükoyun, ölü gibi kalakaldı.</p>

    <p>Bu sırada başının üstünden gelen korkunç çıngırak seslerini, haydutların şeytanca gülüşlerini ve Trouillefou’nun emir veren sesini işitiyordu:</p>

    <p>“Kaldırın hergeleyi ve güzelce asın.”</p>

    <p>Gringoire kalktı. Kendisine yer açmak için kuklayı ipten almışlardı bile.</p>

    <p>Adamlar onu tabureye çıkardılar. Clopin gelip ilmiği boynuna geçirdi ve omzuna bir şaplak attı: “Hadi güle güle ahbap! Artık kaderinden kaçamazsın; ama sindirimini papanın bağırsaklarıyla yapabilirsin...” <em>Merhamet</em> sözcüğü Gringoire’ın dudaklarında sönüp gitti. Çevresine göz gezdirdi. Hiçbir umut yoktu: Hepsi gülüyordu.</p>

    <p>“<em>Bellevigne de l’Étoile</em>,” diye seslendi Thune kralı; izbandut gibi bir tip öne çıktı. “Kalasın üzerine tırman.”</p>

    <p>Bellevigne, bir kedi çevikliğiyle denileni yaptı ve Gringoire bir an sonra gözlerini kaldırınca haydudun, başının üstündeki kalasa tünemiş olduğunu dehşetle gördü.</p>

    <p>“Şimdi,” dedi Clopin Trouillefou, el çırptığım zaman, sen Kızıl Andry tabureye bir diz atıp devireceksin; sen François Chante-Prune, hergelenin ayaklarına asılacaksın; ve sen de Bellevigne, omuzlarına bastıracaksın; üçünüz aynı anda, tamam mı?</p>

    <p>Gringoire ürperdi.</p>

    <p>“Tamam mı?” dedi Clopin Trouillefou bir kez daha, bir sineğe saldırmak üzere olan üç örümcek gibi Gringoire’ın üzerine çullanmaya hazır üç Argoluya. Zavallı kurban, Clopin hiç istifini bozmadan henüz tutuşmamış birkaç çalı çırpıyı ayağının ucuyla ateşe doğru iterken kısa ama dehşetli bir bekleyiş ânı yaşadı. “Tamam mı?” diye tekrarladı Kral ve çırpmak için ellerini iki yana açtı. Bir saniye sonra, şairin işi bitecekti.</p>

    <p>Fakat Clopin aniden aklına bir fikir gelmiş gibi durakladı. “Bir dakika!” dedi, “az daha unutuyordum!.. Âdetlerimize göre, kendisini isteyen bir kadın olup olmadığını sormadan bir adamı asamayız. Arkadaş, bu senin son şansın. Ya bizden bir kadınla evlenirsin ya da ipe gidersin...”</p>

    <p>Bu çingene yasası, okura ne kadar garip gelirse gelsin, bugün hâlâ eski İngiliz mevzuatında aynen kayıtlıdır. <em>Burington’s Observations</em>’a bakınız.</p>

    <p>Gringoire bir soluk aldı. Yarım saat içinde ikinci kez ölümden dönüyordu. Bu yüzden bu seferkine de güvenmeye cesaret edemiyordu.</p>

    <p>“Hey!” diye bağırdı tekrar fıçısına tünemiş olan Clopin; “Hey, kadınlar, karılar, içinizde cadıdan dişi kediye bu serseriyi isteyen bir sürtük var mı? Hey Arabacı Colette! Elisabeth Trouvain! Simone Jodouyne! Marie Piédebou! Uzun Thonne! Bérarde Fanouel! Michelle Genaille! Kulakkemiren Claude! Mathurine Girorou! Hey! Isabeau Thierrye! Gelin görün! Yok pahasına bir adam! Yok mu isteyen?..”</p>

    <p>Gringoire, bulunduğu sefil durumda hiç de iştah kabartıcı değildi. Kadınlar, öneriye pek ilgi göstermediler. Zavallı şair şöyle yanıt verdiklerini işitti: “Hayır! Hayır! Asın onu, böylece hepimiz zevkimizi almış oluruz.”</p>

    <p>Yine de üç kadın, kalabalıktan ayrıldı ve gelip adayı incelemeye başladılar. Birincisi köşeli suratlı şişman bir kızdı. Büyük bir dikkatle filozofun acınacak haldeki elbisesini gözden geçirdi. Mintanı iyice yıpranmış ve bir kestane kızartma tavasından daha fazla delik deşikti. Kız suratını buruşturdu. “Eski kumaş!” diye homurdandı ve Gringoire’a döndü: “Paltonu görelim.” “Kaybettim,” dedi Gringoire. “Şapkan?” “Çaldılar.” “Ayakkabıların?” “Tabanları erimek üzere.” “Kesen?” “Maalesef!” diye kekeledi şair, bir Paris mangırım bile yok.” “Öyleyse bırak seni assınlar, üstüne bir de teşekkür et!” dedi kız, sırtını dönerek.</p>

    <p>İkincisi, kara derili, buruşuk, iğrenç, Miracles Sarayı’ nın bile şanına halel getirecek kadar çirkin bir kocakarı, Gringoire’ın çevresinde döndü. Şair, ya bunun hoşuna gidersem, diye korkudan titriyordu. Fakat acuze, dişlerinin arasından, “Fazla sıska!” diye mırıldanıp uzaklaştı.</p>

    <p>Üçüncüsü oldukça körpe ve pek çirkin de sayılmayacak bir genç kızdı. Zavallı şair alçak sesle, “Ne olur, kurtarın beni!” dedi. Kız bir an onu acıyan bakışlarla süzdü, sonra gözlerini indirdi, eteğiyle oynayarak kararsız kaldı. Şair kızın bütün hareketlerini gözleriyle izliyordu; son umut ışığıydı bu. “Hayır,” dedi nihayet kız; “olmaz; Guillaume Longuejoue beni döver sonra.” Ve tekrar kalabalığa karıştı.</p>

    <p>“Arkadaş,” dedi Clopin, “talihin kötüymüş, ne yapalım...”</p>

    <p>Sonra, fıçısının üzerinde ayağa kalktı ve bir tellalın üslubunu taklit ederek bağırdı: “Kimse istemiyor mu bu adamı? Alan yok mu? Sayıyorum, bir, iki, üç!” ve darağacına dönerek başıyla işaret etti: “Senin üzerine kaldı!”</p>

    <p>Bellevigne de l’Etoile, Kızıl Andry ve François Chante-Prune hemen Gringoire’a yanaştılar.</p>

    <p>Tam bu sırada kalabalığın arasından bir ses yükseldi: “<em>Esmeralda</em>! <em>Esmeralda</em>!”</p>

    <p>Gringoire ürperdi ve seslerin geldiği yöne döndü. Kalabalık açıldı ve melek yüzlü, göz kamaştırıcı bir yaratığa yol verdi.</p>

    <p>Gelen, çingene kızıydı.</p>

    <p>“Esmeralda!” dedi, yaşadığı onca heyecanın arasında bu sihirli sözcüğün böyle birdenbire o günkü bütün anılarını birbirine bağlayıvermesinden iyice şaşkına dönmüş olan Gringoire da.</p>

    <p>Bu eşine ender rastlanır yaratık, güzellik ve cazibeden oluşan egemenliğini, Miracles Sarayı’nın içinde bile sürdürüyordu anlaşılan. Erkek-kadın bütün Argolular, o geçerken yavaşça kenara çekiliyor; hayvani suratları, onun bakışlarına hedef oldukça yumuşuyor, insanlaşıyordu.</p>

    <p>Hafif adımlarla kurbana yaklaştı. Şirin Djali’si de ardından geliyordu. Gringoire diriden çok ölü gibiydi. Kız bir an onu sessizce süzdü.</p>

    <p>“Bu adamı asacak mısınız?” diye ciddi bir sesle sordu Clopin’e.</p>

    <p>“Evet hemşire,” dedi Thune’ler kralı, onu koca olarak alırsan o başka tabii.</p>

    <p>Kız altdudağını hafifçe bükerek o sevimli yüz hareketini yaptı.</p>

    <p>“Onu alıyorum,” dedi.</p>

    <p>Gringoire sabahtan beri bir rüya gördüğüne ve bunun da o rüyanın devamı olduğuna kesinlikle inandı.</p>

    <p>Piyesin çözüme götüren olay, sevindirici olmakla birlikte, gerçekten sarsıcıydı da.</p>

    <p>İlmiği boynundan çıkardılar, şairi tabureden indirdiler. Yaşadığı sarsıntı o derece şiddetliydi ki, oturmak zorunda kaldı.</p>

    <p>Mısır dükü hiçbir şey söylemeden gidip bir toprak testi getirdi. Çingene kızı bunu Gringoire’a uzatarak, “Bunu yere atın,” dedi.</p>

    <p>Testi dört parçaya ayrıldı.<a class="si-noteref epub-type_noteref" href="#f63" id="ref_f63">63</a> O zaman Mısır dükü, ellerini her ikisinin alınlarına dayayarak, “Birader,” dedi, “bu senin karın; hemşire, bu senin kocan. Dört yıl süreyle. Hadi şimdi gidin.”</p>
  </div>

  <div class="subchapter html5_section epub-type_chapter">
    <h1 class="chapter-header"><span class="chapter-number">VII</span>Bir gerdek gecesi</h1>

    <p>Birkaç dakika sonra şairimiz kendini, sivri tonozlu, her tarafı kapalı, sıcacık küçük bir odada güzel bir kızla baş başa buldu; odanın dip tarafında güzel bir yatak, hemen yakında duvara asılı bir tel dolaptan alınıp eklenebilecek bir iki şey dışında bir eksiği yokmuş gibi görünen bir masa bulunmaktaydı. Başına gelenlerde mutlaka büyülü bir yan vardı. Bir peri masalı kişisi olduğuna neredeyse ciddi ciddi inanmaya başlıyordu. Kendisini bu kadar kısa sürede cehennemden cennete taşıyabilecek tek şeyin, kanatlı iki Khimaira’nın<a class="si-noteref epub-type_noteref" href="#f64" id="ref_f64">64</a> koşulu olduğu ateş arabasının hâlâ orada olup olmadığını anlamak ister gibi, zaman zaman etrafında göz gezdiriyordu. Bazen de, gerçekliğe sımsıkı sarılmak ve zeminin ayaklarının altından tamamen kaymasını önlemek amacıyla, gözlerini inatla mintanının deliklerine dikiyordu. Hayalî mekânlar arasında gidip gelen aklı, artık sadece bu pamuk ipliğine bağlıydı.</p>

    <p>Genç kız ona hiç aldırış etmez görünüyordu; odada geziniyor, bir taburenin yerini değiştiriyor, keçisiyle konuşuyor, ara sıra o kendine özgü sevimli dudak büküşüyle hafifçe somurtuyordu. Nihayet gelip masanın yanına oturdu ve Gringoire, onu rahat rahat inceleme imkânı buldu.</p>

    <p>Siz de çocuk oldunuz, sayın okur ve belki hâlâ çocuk kalacak kadar talihlisiniz de... Birçok kez, güneşli bir günde, gürül gürül akan bir suyun kıyısında, keskin dönüşlerle uçan ve önüne çıkan bütün dalların uçlarına birer öpücük konduran yeşil veya mavi güzel bir kızböceğini, çalıdan çalıya koşturarak izlememiş olamazsınız (kendi hesabıma ben bu şekilde hayatımın en iyi kullanılmış anları saydığım uzun günler geçirmişimdir). Düşünce ve bakışlarınızın, ortasında kendi hareketinin hızı yüzünden algılanamayan bir şeklin dalgalandığı, erguvan rengi ve lacivert kanatların ıslıklı ve vızıltılı bu küçük burgacına nasıl sevgi dolu bir merakla çakılıp kaldığını hatırlıyorsunuzdur. Bu kanat titreyişleri arasında bulanık bir şekilde beliren uçucu yaratık, size ne elle ne gözle yakalanamayan hayal ürünü, düşsel bir şey gibi görünürdü. Fakat böcek nihayet bir kamışın ucuna konduğu ve siz de nefesinizi tutarak incecik tülden uzun kanatları, rengârenk uzun giysiyi, iki kristal küreciği inceleyebildiğiniz zaman, nasıl bir şaşkınlık duyar ve o şekil tekrar gölgelere karışacak, yaratık da hayal âleminde kaybolup gidecek diye nasıl korkardınız, değil mi? Şimdi bu duyguları hatırlayın; o âna dek yalnızca bir dans, şarkı ve curcuna burgacı içinden şöyle böyle seçebildiği şu Esmeralda’yı görülebilir ve dokunulabilir hali içinde seyrederken Gringoire’ın neler hissettiğini kolayca anlayacaksınız.</p>

    <p>Hayallerine gittikçe daha çok dalan şair, “Demek,” diyordu içinden, onu dalgın gözlerle izleyerek, “<em>Esmeralda”</em> dedikleri buymuş! Semavi bir yaratık! Bir sokak dansçısı! Bu kadar yüce ve bu kadar sıradan! Bu sabah benim oyunuma öldürücü darbeyi o vurmuştu, oysa bu akşam hayatımı kurtaran da o. Benim kötülük perim! Benim iyilik meleğim! Doğrusu güzel kadın, hiç diyecek yok! Ve beni böyle kabul etmesi için deli gibi seviyor olması gerek. Sahi yahu,” dedi, kişilik ve felsefesinin özünü oluşturan o hakikat duygusuyla birdenbire yerinden kalkarak, “nasıl oluyor pek bilmem ama ben onun kocası oluyorum!”</p>

    <p>Kafasında ve gözlerinde bu düşünceyle, genç kıza öylesine özgüvenli ve çapkın bir edayla yaklaştı ki, kız ürküp geriledi.</p>

    <p>“Benden ne istiyorsunuz?” diye sordu.</p>

    <p>“Bunu bana nasıl sorabiliyorsunuz, güzeller güzeli Esmeralda?” dedi Gringoire; bunları o derece tutkulu bir ifadeyle söylemişti ki kendi sözlerine kendi de şaştı.</p>

    <p>“Mısırlı” kızın iri gözleri fal taşı gibi açıldı. “Ne demek istediğinizi anlamıyorum.”</p>

    <p>“Ne yani!” dedi Gringoire, gittikçe coşarak ve karşısındakinin alt tarafı Miracles Sarayı’na mensup hafifmeşrep bir kadın olduğunu düşünerek, “Ben sana ait değil miyim, bir tanem? Sen de bana ait değil misin?”</p>

    <p>Ve gayet safça kızın beline sarıldı.</p>

    <p>Çingene kızının giysisi bir yılanbalığının derisi gibi ellerinden kaydı. Kız bir atılışta odanın öbür ucuna fırladı, eğildi ve elinde küçük bir hançerle doğruldu; Gringoire’ın bu hançerin nereden çıktığını görebilecek kadar bile zamanı olmamıştı; Esmeralda kızgın ve gururluydu, dudakları şişmiş, burun delikleri genişlemiş, yanakları elma gibi kızarmış, gözleri şimşekler saçıyordu. Aynı anda beyaz keçicik de kızın önünde geçti ve o şirin, yaldızlı ve sipsivri boynuzlarıyla Gringoire’a meydan okudu. Tüm bunlar göz açıp kapayıncaya kadar olup bitmişti.</p>

    <p>Küçükhanım yabanarısına dönüşmüş, sokacak birilerini arıyordu.</p>

    <p>Bizim filozof donakaldı; şaşkın bakışlarını bir kıza bir keçiye çeviriyordu.</p>

    <p>“Aman Tanrım!” dedi nihayet, şaşkınlığı konuşmasına az çok izin verince; “Amma da şakacıymış bunların ikisi de!..”</p>

    <p>Çingene kızı da sessizliğini bozdu:</p>

    <p>“Sen bayağı cüretkâr bir herif olmalısın!”</p>

    <p>“Affedersiniz küçükhanım,” dedi Gringoire gülümseyerek, “Böyle olacaksa neden beni kocalığa kabul ettiniz ki?..”</p>

    <p>“Bıraksaydım da assalar mıydı?”</p>

    <p>“Demek ki,” dedi, aşka dair umutları biraz kırılan şair, “benimle evlenirken aklınızda beni darağacından kurtarmaktan başka düşünce yoktu, öyle mi?”</p>

    <p>“Başka hangi düşünce olsun istiyorsun?”</p>

    <p>Gringoire dudaklarını ısırdı. “Ne yapalım,” dedi, “anlaşılan ‘Cupido’<a class="si-noteref epub-type_noteref" href="#f65" id="ref_f65">65</a> olma konusunda sandığım kadar başarılı değilmişim. İyi ama biz bu zavallı testiyi niçin kırdık?”</p>

    <p>Bu arada Esmeralda’nın hançeriyle keçinin boynuzları hâlâ savunma konumunda bekliyordu.</p>

    <p>“Matmazel Esmeralda,” dedi şair, “uzlaşalım. Ben Châtelet’de mahkeme kâtibi değilim; dolayısıyla sayın valinin tüm talimat ve yasaklarını hiçe sayarak Paris’te böyle üstünüzde bir hançerle dolaştığınız için size mesele çıkaracak da değilim. Ancak herhalde siz de biliyorsunuzdur, sekiz gün önce Noël Lescripvain biraz irice bir kama taşıdığı için on Paris meteliği tutarında cezaya çarptırıldı. Her neyse bu benim işim değil, şimdi sadede geliyorum. Başım üstüne yemin ederim ki, izin ve rızanız olmaksızın size asla yaklaşmayacağım; ama bana yiyecek verin.”</p>

    <p>Aslında Gringoire, tıpkı Mösyö Despréaux gibi, “pek şehvet düşkünü değildi<a class="si-noteref epub-type_noteref" href="#f66" id="ref_f66">66</a>”. Genç kızlara saldırarak sahip olan şu şövalye veya silahşor türüne mensup değildi. Her işte olduğu gibi aşk sorunlarında da işi zamana bırakma ve orta yolu arama yönteminden yanaydı; güzel bir ortamda baş başa bir akşam yemeği, hele karnı da açken bir aşk macerasının giriş ve sonuç bölümleri arasında mükemmel bir antrakt gibi görünüyordu.</p>

    <p>Çingene kızı yanıt vermedi. Kendine özgü o küçümseyici ifadeyle hafifçe yüzünü buruşturdu, bir kuş gibi başını dikeltti, küçük hançer de tıpkı ortaya çıktığı gibi bir anda gözden kayboldu; Gringoire, arının iğnesini nereye sakladığını göremedi.</p>

    <p>Kısa bir süre sonra, masanın üzerinde bir arpa ekmeği, bir dilim domuz yağı, birkaç buruşuk elma ve bir sürahi bira vardı. Gringoire heyecanla yemeye koyuldu. Demir çatalıyla çini tabağının çıkardığı şiddetli takırtılara bakılırsa sanki bütün aşkı iştaha dönüşmüştü.</p>

    <p>Genç kız karşısına oturmuş sessizce ona bakıyor; ama kafasının başka bir düşünceyle meşgul olduğu açıkça görülüyordu; yumuşacık eliyle bacaklarının arasına sokulmuş olan keçinin akıllı başını okşarken ara sıra dudaklarında bir gülümseme belirmekteydi.</p>

    <p>Balmumundan bir mum, bu tıkınma ve hayal kurma sahnesini aydınlatıyordu.</p>

    <p>Bu arada, midesinin ilk guruldamaları yatışınca Gringoire, sofrada sadece bir elma kaldığını görerek bir tür sahte utanç duydu. “Siz yemiyor musunuz Matmazel Esmeralda?”</p>

    <p>Kız olumsuz bir baş işaretiyle yanıt verdi ve dalgın gözlerini odanın tavanına dikti.</p>

    <p>“Kafası neyle meşgul acaba?” diye düşündü Gringoire, onun baktığı yere bakarak. “Dikkatinin böyle yoğunlaştığı şeyin, kilit taşına yontulmuş şu cücenin çirkin suratı olması mümkün değil. Ne yani, benim ondan neyim eksik!..”</p>

    <p>Sesini yükseltti: “Küçükhanım!”</p>

    <p>Kız işitmiyormuş gibi görünüyordu.</p>

    <p>Gringoire daha yüksek sesle tekrar seslendi: “Matmazel Esmeralda!”</p>

    <p>Boşa çaba; kızın kafası başka yerdeydi ve Gringoire’ ın sesi onu geri döndürecek kadar kuvvetli değildi. Bereket keçi işe karıştı; sahibesini yavaşça yeninden çekiştirmeye başladı.</p>

    <p>“Ne istiyorsun Djali?” dedi kız sertçe, sıçrayarak uykudan uyanmış gibi.</p>

    <p>“Acıkmış,” dedi Gringoire, konuşmaya başladıkları için çok sevinerek.</p>

    <p>Esmeralda ekmek ufalamaya koyuldu; Djali yemeğini nazlı nazlı onun avucundan yiyordu.</p>

    <p>Gringoire, kıza tekrar hülyalara dalma fırsatı vermedi. Her şeyi göze alıp nazik bir soru sordu.</p>

    <p>“Demek beni kocanız olarak istemiyorsunuz?”</p>

    <p>Genç kız gözünü ona dikip, “Hayır,” dedi.</p>

    <p>“Sevgiliniz olarak?..” diye devam etti Gringoire.</p>

    <p>Kız kendine özgü somurtuşuyla yanıtladı: “Hayır.”</p>

    <p>“Peki, dostunuz, arkadaşınız olarak?..”</p>

    <p>Esmeralda yine sabit bir bakışla onu süzdü ve bir an düşündükten sonra, “Belki,” dedi.</p>

    <p>Filozofların pek sevdiği bu <em>belki</em> Gringoire’ı cesaretlendirdi.</p>

    <p>“Dostluğun ne olduğunu biliyor musunuz?” diye sordu.</p>

    <p>“Evet,” dedi çingene; “erkek kardeşle kız kardeş olmak demektir, birbirine dokunan ama kaynaşmayan iki ruh, elin iki parmağı gibi...”</p>

    <p>“Peki ya aşk?..” diye devam etti Gringoire.</p>

    <p>“Ohh, aşk!” dedi kız, sesi titriyor, gözleri parlıyordu. “Aşk iki iken bir olmaktır. Bir erkekle bir kadının birbirine karışıp bir meleğe dönüşmesi... Aşk, cennet demektir.”</p>

    <p>Sokak rakkasesi böyle konuşurken o kadar güzeldi ki, bu güzellik Gringoire’ı garip biçimde etkiliyor, sözlerindeki adeta Doğulu coşkunlukla tam bir uyum içindeymiş gibi geliyordu. Pembe ve pürüzsüz dudakları belli belirsiz gülümsüyor, duru ve temiz alnı ara sıra üstüne hohlanan bir ayna gibi düşüncelerinin etkisiyle buğulanıyordu; yere dönük uzun siyah kirpiklerinden, profiline, Raffaello’nun bakirelik, analık ve kutsallığın mistik örtüşmesinde bulduğu ideal saflığı veren anlatılmaz bir ışık yayılıyordu.</p>

    <p>Gringoire yine de devam etti.</p>

    <p>“Öyleyse sizin hoşunuza gitmek için ne yapmak lazım?”</p>

    <p>“Erkek olmak.”</p>

    <p>“Ya ben,” dedi şair, “ben ne oluyorum o zaman?”</p>

    <p>“Erkek dediğinin başında miğferi, elinde kılıcı, topuklarında altın mahmuzları olur.”</p>

    <p>“Demek öyle,” dedi Gringoire, “insan, atı olmadan erkek olamıyor. Peki, birini seviyor musunuz?”</p>

    <p>“Aşkla mı?”</p>

    <p>“Aşkla.”</p>

    <p>Kız bir an düşünceli düşünceli durdu, sonra farklı bir yüz ifadesiyle şöyle dedi: “Bunu yakında öğreneceğim.”</p>

    <p>“Niye bu akşam değil?” dedi o zaman şair tatlılıkla. “Niye o ben olmayayım?”</p>

    <p>Kız, Gringoire’a sert bir bakış fırlattı.</p>

    <p>“Ancak beni koruyabilecek bir erkeği sevebilirim.”</p>

    <p>Gringoire kızardı ve sesini çıkarmadı. Kızın, iki saat önce düştüğü kritik durumda kendisine pek yardımcı olamayışını ima ettiği açıktı. Akşam başına gelen diğer olaylar yüzünden unutulmuş olan bu anı tekrar canlandı. Eliyle alnına vurdu.</p>

    <p>“Doğru ya, küçükhanım, önce şunu sormalıydım; aptalca dalgınlığımı bağışlayın. Nasıl oldu da Quasimodo’nun pençesinden kurtulabildiniz?”</p>

    <p>“Ohh, o korkunç kambur!” dedi elleriyle yüzünü kapayarak; hava çok soğukmuş gibi tir tir titriyordu.</p>

    <p>“Gerçekten de korkunç!” dedi Gringoire, aklına takılan sorunun peşini bırakmayarak. “Ama ondan nasıl kurtulabildiniz?”</p>

    <p>Esmeralda gülümsedi, içini çekti ve sessizliğini korudu.</p>

    <p>“Sizi neden izlediğini biliyor musunuz?” dedi Gringoire, dolambaçlı yoldan aynı soruya dönmeye çalışarak.</p>

    <p>“Bilmiyorum,” dedi genç kız ve çabucak ilave etti: “Ama siz de beni izliyordunuz değil mi? Bunu niçin yapıyordunuz?”</p>

    <p>“Bütün içtenliğimle,” dedi Gringoire, “ben de bilmiyorum.”</p>

    <p>Bir sessizlik oldu. Gringoire, bıçağıyla masada çentikler açıyordu. Genç kız ise gülümsüyor ve sanki duvarın ardındaki bir şeye bakar gibi görünüyordu. Birdenbire, boğukça bir sesle şarkı söylemeye başladı:</p>

    <div class="poem html5_section">
      <span><em>Quando las pintadas aves</em></span> <span><em>Mudas están, y la tierra...</em><a class="si-noteref epub-type_noteref" href="#f67" id="ref_f67">67</a></span>
    </div>

    <p>Aniden durdu ve Djali’yi okşamaya başladı.</p>

    <p>“Güzel bir hayvanınız var,” dedi Gringoire.</p>

    <p>“O benim kız kardeşim,” diye cevap verdi genç kız.</p>

    <p>“Size neden <em>Esmeralda</em> diyorlar?” diye sordu şair.</p>

    <p>“Bilmem ki...”</p>

    <p>“Bilmem olur mu canım!”</p>

    <p>Göğsünden, tespihağacı tanelerinden oluşmuş bir kolyeyle boynuna asılı uzun bir kesecik çıkardı. Kesecikten keskin bir kâfuru kokusu geliyordu; yeşil ipekle kaplıydı ve ortasında zümrüt taklidi iri bir taş vardı.</p>

    <p>“Herhalde bundan dolayı olacak,” dedi.</p>

    <p>Gringoire, keseciği almak istedi; kız geri çekildi.</p>

    <p>“Dokunmayın. Bu bir muskadır; ya tılsımı bozarsın ya da tılsım seni bozar.”</p>

    <p>Şairin merakı gittikçe artıyordu.</p>

    <p>“Kim verdi onu size?”</p>

    <p>Kız, parmağını dudaklarına götürdü ve muskayı tekrar göğsüne soktu. Gringoire başka sorular da sormayı denedi ama yanıtlar baştan savmaydı.</p>

    <p>“Bu kelime, <em>Esmeralda</em>, ne demek?”</p>

    <p>“Bilmiyorum,” dedi genç kız.”</p>

    <p>“Hangi dilden?”</p>

    <p>“Sanırım Mısırca.”</p>

    <p>“Ben zaten tahmin etmiştim,” dedi Gringoire, “siz Fransa’da doğmadınız mı?”</p>

    <p>“Bilmem ki...”</p>

    <p>“Ana babanız var mı?”</p>

    <p>Kız eski bir ezgiye başladı:</p>

    <div class="poem html5_section">
      <span><em>Babam bir er kuştur</em></span> <span><em>Anam bir dişi kuş,</em></span> <span><em>Suyu geçerim kayıksız</em></span> <span><em>Suyu geçerim teknesiz,</em></span> <span><em>Anam bir dişi kuştur</em></span> <span><em>Babam bir er kuş.</em></span>
    </div>

    <p>“Pekâlâ,” dedi Gringoire, “Fransa’ya kaç yaşında geldiniz?”</p>

    <p>“Küçücükken.”</p>

    <p>“Paris’e?”</p>

    <p>“Geçen sene. Biz Papalık Kapısı’ndan girerken çalıbülbüllerinin havada süzüldüğünü gördüm; ağustos sonlarıydı; kış sert geçecek,” dedim.</p>

    <p>“Gerçekten de öyle geçti,” dedi sohbetin başlamasına sevinen Gringoire; “o kışı, parmaklarıma hohlayarak geçirdim. Demek kehanet yeteneğiniz de var?”</p>

    <p>Kız tekrar kısa yanıtlar vermeye başladı.</p>

    <p>“Hayır.”</p>

    <p>“Mısır dükü dediğiniz o adam, kabilenizin reisi mi?”</p>

    <p>“Evet.”</p>

    <p>“Oysa bizi o evlendirdi,” diye çekinerek hatırlattı şair.</p>

    <p>Kız her zamanki gibi şirince somurttu. “Daha senin adını bile bilmiyorum.”</p>

    <p>“Adımı mı? Madem öğrenmek istiyorsunuz, buyrun: Pierre Gringoire.”</p>

    <p>“Ben daha güzel bir ad biliyorum,” dedi kız.</p>

    <p>“Kötü kız!” dedi şair. “Neyse ne yaparsanız yapın, beni kızdıramazsınız. Bakın, belki daha iyi tanıyınca seversiniz beni. Hem sonra siz bana güvenip kendi hikâyenizi anlattınız, ben de kendiminkini anlatmayı size borçluyum. Böylece adımın Pierre Gringoire olduğunu öğreneceksiniz; Gonesse noter kâtipliği mülteziminin oğluyum. Yirmi yıl önce, Paris kuşatması sırasında, babam Burgonya’lılar tarafından asıldı, anamın Picardie’liler tarafından karnı deşildi. Böylece altı yaşımda yetim kalmıştım, Paris kaldırımlarında taban tepiyordum. Altı yaşla on altı yaş arasındaki yılları her nasılsa atlattım. Kâh bir manav kadın bir erik veriyor, kâh bir fırıncı önüme bir parça ekmek atıyordu; akşamları kendimi polis memurlarına, zabitlere yakalatıyordum; beni hapse atıyorlar, orada üstünde yatacak bir parça saman buluyordum. Bütün bunlar büyümeme ve zayıflamama engel olmadı, gördüğünüz gibi... Kış aylarında Sens Konağı’nın kapı kemerinin altında güneşte ısınıyor; Saint-Jean ateşinin, yılın en sıcak günlerinde yakılmasını gülünç buluyordum. On altı yaşımda bir baltaya sap olmak istedim. Sırasıyla hemen her işi denedim. Asker oldum ama yeterince cesur değildim. Keşiş oldum ama yeterince sofu değildim. Sonra, iyi de içki içmem. Umutsuzluğa kapılıp büyük dülger loncasında ustaların yanına çırak girdim ama yeterince kuvvetli değildim. Öğretmen olmaya daha yatkındım; gerçi okuma bilmiyordum ama bu bir gerekçe değildir. Bir süre sonra, bende her konuda bir yetersizlik bulunduğunu anladım; ve hiçbir işe yaramadığımı görerek kendi isteğimle şair ve şiir bestecisi oldum. Bu, avare kalındığında her zaman girilebilecek bir meslektir ve hırsızlıktan daha iyidir, dostlarımdan bazılarının zırh üreticisi oğullarının tavsiye ettikleri gibi. Bereket bir gün Notre-Dame’ın muhterem Başdiyakoz’u Dom Claude Frollo’yla karşılaştım. Benimle ilgilendi ve bugün Cicero’nun <em>De Officiis</em>’inden Celestin keşişlerinin müteveffa listesine kadar Latinceyi su gibi bilen; ne skolastik, ne poetik, ne ritmik, hatta ne şu <em>sophia</em>’lar <em>sophia</em>’sı hermetik konusunda bilgisi olan, gerçek bir aydın oluşumu ona borçluyum. Bugün Adalet Sarayı’nın büyük salonunda büyük bir kalabalık huzurunda büyük bir başarıyla temsil edilen ibretlik oyunun yazarı benim. Ayrıca bir adamın delirmesine sebep olan mucizevi 1465 yılı kuyrukluyıldızı üstüne de altı yüz sayfalık bir kitap yazdım. Başka başarılarım da oldu. Az buçuk top marangozluğundan anladığım için, Jean Maugue’nün büyük topunun yapımında da çalıştım; hani şu Charenton Köprüsü’nde denemesinin yapıldığı gün kundağı patlayıp yirmi dört meraklı seyirciyi öldüren top... Gördüğünüz gibi, pek kötü bir talip değilim. Birçok ilginç numaralar bilirim ve keçinize de öğretebilirim; mesela Paris piskoposunu, değirmenleri Meuniers Köprüsü’nden geçenleri ıslatan şu lanet olası yalancı sofuyu taklit etmek gibi. Hem sonra oyunum da bana epeyce para getirecek, tabii ödenirse. Uzun lafın kısası, ben ve zekâm, bilgim ve kültürüm emrinizdeyiz, sizinle nasıl isterseniz öyle yaşamak üzere küçükhanım: İffetli ya da eğlenceli bir hayat seçebiliriz; uygun bulursanız karı koca olarak, daha uygun bulursanız iki kardeş gibi yaşarız...”</p>

    <p>Gringoire sustu, söylevinin genç kız üzerindeki etkisini gözlüyordu. Kız, bakışlarını yere dikmişti.</p>

    <p>“<em>Phœbus</em>,” diyordu alçak sesle. Sonra şaire dönerek, “<em>Phœbus</em>, bu söz ne demek?”</p>

    <p>Gringoire bu sorunun kendi konuşmasıyla ne alakası olduğunu pek anlamadı; ama derin bilgisini sergileme fırsatı çıkmasına da elbette üzülmedi. Kasım kasım kasılarak yanıt verdi:</p>

    <p>“Bu, <em>güneş</em> anlamına gelen Latince bir kelimedir.”</p>

    <p>“Güneş ha!” diye tekrarladı kız.</p>

    <p>“Bu çok yakışıklı bir okçunun adıdır, vaktiyle tanrı olan bir okçunun,” diye ekledi Gringoire.</p>

    <p>“Tanrı!” diye tekrarladı çingene kızı. Vurgusunda düşünceli ve tutkulu bir yan vardı.</p>

    <p>O anda kolundaki bileziklerden biri çıktı ve yere düştü. Gringoire hemen eğilip onu yerden aldı. Doğrulduğu zaman kızla keçi ortadan kaybolmuşlardı. Bir sürgünün sürüldüğünü işitti. Herhalde bitişik odaya geçişi sağlayan ve dışarıdan kapatılan küçük bir kapıydı bu.</p>

    <p>“Bana hiç olmazsa bir yatak bıraktı mı acaba?” dedi filozofumuz.</p>

    <p>Odada dolaştı. Üzerinde uyumaya elverişli mobilya olarak uzunca bir tahta sandık vardı sadece, kapağı ise oymalıydı; bu da, sandığa uzandığında Gringoire’da, aşağı yukarı Alpler’in üzerine boylu boyunca yatsaydı Micromegas’ın<a class="si-noteref epub-type_noteref" href="#f68" id="ref_f68">68</a> hissedeceğine benzer bir duygu uyandırdı.</p>

    <p>“Ne yapalım,” dedi elinden geldiğince duruma ayak uydurarak. “Kadere razı olmak gerek. Fakat ne gerdek gecesi ama! Yazık oldu. Bu testi kırma usulüyle evlilikte hoşuma giden, Nuh Nebi’den kalma saf bir yan vardı.”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f42">
      <a class="si-backref" href="#ref_f42">42</a>. (İsp.) Darbelere karşılık öpücükler (doğruluğu su götürür bir İspanyolcayla). (Y.N.)
    </div>

    <div class="si-footnote html5_aside epub-type_footnote" id="f43">
      <a class="si-backref" href="#ref_f43">43</a>. Tanrı Hermes’in, bakıp büyütmeleri için Dionysos’u emanet ettiği, tamamen düşsel bir dağ olan Nysa’da bulunan periler. (Y.N.)
    </div>

    <div class="si-footnote html5_aside epub-type_footnote" id="f44">
      <a class="si-backref" href="#ref_f44">44</a>. Bu dizeler Kral Rodrigo’nun Toledo’ya girişiyle ilgili eski bir İspanyol <em>romancero</em>’sundan alınmıştır. “Servet dolu bir kasa / Buldular bir direkte / İçinde meçhul bayraklar / Korkunç figürleriyle. – Ata binmiş Araplar / Bir türlü hareket edemeyen / Kemerlerinde kılıçlarla / Uzun menzilli yaylarla.” (Y.N.)
    </div>

    <div class="si-footnote html5_aside epub-type_footnote" id="f45">
      <a class="si-backref" href="#ref_f45">45</a>. Avrupa’da Ortaçağ’da ve erken Rönesans döneminde kullanılan yaylı çalgı. Önceleri <em>rubebe</em> adını taşıyan bu çalgı, on birinci yüzyılda Magrip rebabından geliştirilmiştir. (Y.N.)
    </div>

    <div class="si-footnote html5_aside epub-type_footnote" id="f46">
      <a class="si-backref" href="#ref_f46">46</a>. Yazının mucidi ve yazıya dayalı bütün sanatların koruyucusu olarak kabul edilen Mısır Bilgelik Tanrısı Tot. (Yunanca, Hermes Trismegistos: “Üç Kez Yüce Hermes”) (Y.N.)
    </div>

    <div class="si-footnote html5_aside epub-type_footnote" id="f47">
      <a class="si-backref" href="#ref_f47">47</a>. Eski Ahit, “Yaratılış”taki ilk kahramanlar yüzyıllarca yaşardı. (Y.N.)
    </div>

    <div class="si-footnote html5_aside epub-type_footnote" id="f48">
      <a class="si-backref" href="#ref_f48">48</a>. Hugo, La Fontaine’in dizesini (“Tavşanla Kurbağalar”, <em>Masallar</em>, II:14) kendi cümlesine uyacak şekilde değiştiriyor. Orijinal metin şöyle: “Zira ne yapılır bir barınakta, düş görmekten başka?” (Y.N.)
    </div>

    <div class="si-footnote html5_aside epub-type_footnote" id="f49">
      <a class="si-backref" href="#ref_f49">49</a>. (Lat.) Bütün yollar, sokaklar ve geçitler. (Y.N.)
    </div>

    <div class="si-footnote html5_aside epub-type_footnote" id="f50">
      <a class="si-backref" href="#ref_f50">50</a>. “Selam! Selam, denizin yıldızı”, Hugo, Meryem’e adanmış “Ave stella maris” ilahisi ile “Salve Regina” ilahisini karıştırıyor. (Y.N.)
    </div>

    <div class="si-footnote html5_aside epub-type_footnote" id="f51">
      <a class="si-backref" href="#ref_f51">51</a>. (İt.) Sadaka, efendim, bir sadaka! (Y.N.)
    </div>

    <div class="si-footnote html5_aside epub-type_footnote" id="f52">
      <a class="si-backref" href="#ref_f52">52</a>. (İsp.) Sayın şövalye, bir ekmek parası lütfen! (Y.N.)
    </div>

    <div class="si-footnote html5_aside epub-type_footnote" id="f53">
      <a class="si-backref" href="#ref_f53">53</a>. (Geç dönem Latincesi.) Sadaka verin! (Y.N.)
    </div>

    <div class="si-footnote html5_aside epub-type_footnote" id="f54">
      <a class="si-backref" href="#ref_f54">54</a>. (İsp.) Nereye gidiyorsun ahbap? (Y.N.)
    </div>

    <div class="si-footnote html5_aside epub-type_footnote" id="f55">
      <a class="si-backref" href="#ref_f55">55</a>. Bugünkü Hal semtinde, Réaumur Sokağı ile Le Caire Meydanı arasında bulunuyordu (aslında eski Paris’te bir düzine “Miracles Sarayı” vardı). Polis ancak XIV. Louis devrinde, bu şehir içindeki şehri tasfiye edebildi. (Y.N.)
    </div>

    <div class="si-footnote html5_aside epub-type_footnote" id="f56">
      <a class="si-backref" href="#ref_f56">56</a>. (Yun. “nefret edilen”) Yunan mitolojisinde yeraltı dünyasındaki ırmaklardan biri. Ölüme duyulan nefreti tanımlar. (Y.N.)
    </div>

    <div class="si-footnote html5_aside epub-type_footnote" id="f57">
      <a class="si-backref" href="#ref_f57">57</a>. Jacques Callot (1592/93-1635): Çalışmalarını yalnızca grafik sanatlarla sınırlayan ilk büyük sanatçılardan biri. (Y.N.)
    </div>

    <div class="si-footnote html5_aside epub-type_footnote" id="f58">
      <a class="si-backref" href="#ref_f58">58</a>. Dilenciler uzmanlık alanlarına ayrılmışlardı. Bazıları ağızlarına bir parça sabun alıp gerektiğinde köpürterek saralı numarası yapıyorlardı. (Y.N.)
    </div>

    <div class="si-footnote html5_aside epub-type_footnote" id="f59">
      <a class="si-backref" href="#ref_f59">59</a>. (İsp.) Hey ahbap, şapkanı çıkar. (Y.N.)
    </div>

    <div class="si-footnote html5_aside epub-type_footnote" id="f60">
      <a class="si-backref" href="#ref_f60">60</a>. On sekizinci yüzyılda “sadaka” anlamında kullanılırdı. (Y.N.)
    </div>

    <div class="si-footnote html5_aside epub-type_footnote" id="f61">
      <a class="si-backref" href="#ref_f61">61</a>. (Lat.) Ve felsefe her şeyi, filozof da bütün insanları içerir. (Y.N.)
    </div>

    <div class="si-footnote html5_aside epub-type_footnote" id="f62">
      <a class="si-backref" href="#ref_f62">62</a>. Marcus Valerius Martialis (38/41-103): Latin edebiyatında epigram türünü yetkinleştiren Romalı şair. (Y.N.)
    </div>

    <div class="si-footnote html5_aside epub-type_footnote" id="f63">
      <a class="si-backref" href="#ref_f63">63</a>. Bir çingene kızı evlendiğinde, tören olarak, eşi olmak istediği erkeğin önünde bir toprak çömlek kırmakla yetinir ve çömlek kaç parçaya ayrılmışsa o kadar yıl onunla karıkoca hayatı yaşardı. Bu sürenin sonunda çift ayrılmakta ya da yeni bir çömlek kırmakta özgürdü. (Hugo’nun, <em>Han d’Islande</em>’ın [1823, İzlanda Hanı]) XLI. bölümüne koyduğu not.) (Y.N.)
    </div>

    <div class="si-footnote html5_aside epub-type_footnote" id="f64">
      <a class="si-backref" href="#ref_f64">64</a>. Yunan mitolojisinde, ateş nefesli, aslan başlı, keçi gövdeli ve ejder kuyruklu canavar. (Y.N.)
    </div>

    <div class="si-footnote html5_aside epub-type_footnote" id="f65">
      <a class="si-backref" href="#ref_f65">65</a>. Roma mitolojisinde aşk tanrısı. (Y.N.)
    </div>

    <div class="si-footnote html5_aside epub-type_footnote" id="f66">
      <a class="si-backref" href="#ref_f66">66</a>. Boileau Despréaux’nun otoportresinden bir alıntı. (Y.N.)
    </div>

    <div class="si-footnote html5_aside epub-type_footnote" id="f67">
      <a class="si-backref" href="#ref_f67">67</a>. (İsp.) Kuşların şarkıları / Kesildiğinde ve toprak da...(Y.N.)
    </div>

    <div class="si-footnote html5_aside epub-type_footnote" id="f68">
      <a class="si-backref" href="#ref_f68">68</a>. Voltaire’in kozmik ölçekte insanın küçüklüğünü ele aldığı eserinin kitaba da adını veren kahramanı. (Y.N.)
    </div>
  </div>
</body>
</html>
