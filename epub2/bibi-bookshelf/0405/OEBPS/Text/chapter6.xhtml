<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Notre Damein Kamburu</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="subchapter html5_section epub-type_chapter">
    <h1 class="chapter-header"><span class="chapter-number">I</span>Eski yargı âlemine tarafsız bir bakış</h1>

    <p>Uğurlu 1482 yılında şövalye, Beyne senyörü, Marche eyaletinde Ivry ve Saint-Andry baronu, Kral’ın danışmanı ve mabeyncisi, Paris valilik emini Robert d’Estouteville pek mutlu bir şahsiyetti. Memurluktan çok beylik niteliğinde, Joannes Lœmnœus’un dediği gibi <em>dignitas quæ cum non exigua potestate politiam concernente, atque prœrogativis multis et juribus conjuncta est</em><a class="si-noteref epub-type_noteref" href="#f123" id="ref_f123">123</a> olan bu güzel valilik görevini, Kral’dan neredeyse on yedi yıl önce, 7 Kasım 1465’te, kuyrukluyıldız yılında<a class="si-noteref epub-type_noteref" href="#f124" id="ref_f124">124</a> almıştı. Bir asilzadenin Kral’dan görev alması ve atanma fermanının ta XI. Louis’nin gayrimeşru kızının, Bourbon’ların sayın gayrimeşru oğluyla evlendiği döneme uzanması, 1482 yılında harika bir olaydı. Robert d’Estouteville’in Paris valiliği makamında Jacques de Villiers’nin yerini aldığı gün, Üstat Jean Dauvet, Parlamento Divanı birinci reisliğinde Mösyö Hélye de Thorrettes’in yerini alıyor, Jean Jouvenel des Ursins, Fransa adalet bakanlığı görevinde Pierre de Morvilliers’nin yerine geçiyor, Regnault des Dormans da kral sarayının olağan maruzat kalemi müdürlüğünden Pierre Puy’nin ayağını kaydırıyordu. Robert d’Estouteville’in Paris valiliğine gelişinden beri reislik, adalet bakanlığı, müdürlük gibi talih kuşları o kadar çok başın üzerinde dolaşmıştı ki! Bu görev, Robert d’Estouteville’e <em>emanet edilmiştir</em>, diyordu Kral’ın atama mektubu ve elbette ki o da bu emaneti gayet iyi koruyordu. Görevine sımsıkı yapışmış, onunla özdeşleşmişti; öyle ki, insanlara güvensiz, muzip, çalışkan bir kral olan ve sık sık yaptığı atama ve azillerle iktidarının esnekliğini sürdürmeye çalışan XI. Louis’nin kapıldığı o değişim çılgınlığından yakasını sıyırabilmişti. Dahası, yiğit şövalye görevinin kendisinden sonra oğluna geçmesi için Kral’ı razı etmişti ve iki yıldan beri soylu delikanlı Jacques d’Estouteville’in adı da, şövalye yaveri olarak onunkinin yanında, Paris valiliği kadrolu personel kütüğünün başında yer alıyordu. Ender ve onur verici bir lütuf, bu kesin! Fakat Robert d’Estouteville’in iyi bir asker olduğu, Kral’a sadık bir uyruk olarak <em>kamu menfaati birliği</em>’ne mızrak çektiği ve 14.. yılında Paris’e girişi vesilesiyle Kraliçe’ye harika bir geyik yahnisi ikram ettiği de bir gerçekti. Ayrıca, kraliyet sarayı güvenlik başmuhafızı Sayın Münzevi Tristan’la da yakın dostluğu vardı. Uzun lafın kısası, pek rahat ve zevkli bir hayattı Mösyö Robert’in hayatı... Bir kere oldukça yüksek bir maaşı vardı; buna ek olarak, fazladan salkımlar gibi bağına sarkan, Châtelet Mahkemesi’nin asliye ve ceza duruşmalarının gelirleri, Mantes ve Corbeil köprülerinden bazı ufak tefek geçiş ücretleri, acı sebze ve otlardan alınan vergiler, odun tartıcıları ve tuz kantarcılarından gelen kârlar da vardı. Bütün bunlara, şehirdeki atlı geçit törenlerinde sergilediği ve belediye meclisi üyeleriyle mahalle zabıta memurlarının yarı kırmızı yarı kızıl kahve cüppeleri arasından göz alıcılığıyla öne çıkardığı, Normandiya’da Valmont Manastırı’ndaki kabrine yontulmuş haliyle bugün de hayranlıkla seyredebileceğiniz güzel savaş üniformasını ve Montlhéry’deki miğferini de ilave ediniz. Hem sonra, on iki valilik muhafız bölüğü çavuşunun, Châtelet kapıcısı ve devriyesinin, iki Châtelet yargıcının (<em>auditores Castelletti</em>), on altı mahalleden sorumlu on altı zabıta komiserinin, Châtelet zindancısının, dört dirlikli çavuşun, yüz yirmi atlı çavuşun, yüz yirmi değnekli çavuşun tam yetkili efendisi olmak az şey miydi? Yüz akıyla yedi soylu adli bölgeye ayrılmış olan bu Paris Vikontluğu dahilinde basit adli suçlara ve büyük adli suçlara bakan mahkemelerde adaleti sağlama; birinci derecede (kanunların dediği gibi <em>in prima instantia</em>) bazı yargı yetkileri bir yana, teşhir direğinde çevirme, asma ve sürükleme hakkı az şey miydi? Mösyö Robert d’Estouteville’in Grand-Châtelet’de, Philippe-Auguste’ün geniş ve basık kemerleri altında her gün yaptığı gibi hüküm ve kararlar vermekten; her akşam âdet edindiği üzere, zavallının birini geceyi geçirmek üzere, “Paris valiliği ve belediye yetkililerinin hapishane olarak kullanmak istedikleri Escorcherie Sokağı’ndaki, boyu on bir kadem, eni yedi kadem dört parmak ve yüksekliği on bir kadem olan küçük hücre”ye<a class="si-noteref epub-type_noteref" href="#f125" id="ref_f125">125</a> göndermiş olmanın yorgunluğunu gidermek için kraliyet sarayı civarında, Galilée Sokağı’nda bulunan, karısı Madam Ambroise de Loré sayesinde sahip olduğu o güzel ve sıcacık eve gitmekten daha hoş ve keyif verici bir şey düşünülebilir mi?</p>

    <p>Üstelik, Mösyö Robert d’Estouteville, Paris valisi ve vikontu olma sıfatıyla kendi özel yargı alanına sahip olmanın ötesinde, Kral’ın yüksek yargısında da söz sahibiydi. Celladın önüne düşmeden önce onun elinden geçmeyen başı biraz yukarıda kimse yoktu. Hal’e götürmek üzere Saint-Antoine’ı, Grève Meydanı’na götürmek üzere Mösyö de Nemours’u ve Mösyö de Saint-Pol’ü almak için Bastille’e giden oydu; Mösyö de Saint-Pol mızmızlık ediyor, bağırıp çağırıyor, sayın başkomutanı hiç sevmeyen sayın vali ise bununla neşesini buluyordu.</p>

    <p>İşte size, mutlu ve ünlü bir hayat sürmek ve Paris valilerinin –bize Oudard de Villeneuve’ün Boucherie Sokağı’nda bir evi olduğunu, Guillaume de Hangest’in büyük ve küçük Savoie’yı satın aldığını, Guillaume Thiboust’nun Clopin Sokağı’ndaki evlerini Sainte-Geneviè rahibelerine bağışladığını, Hugues Aubriot’nun Porc-Épic Konağı’nda oturduğunu ve daha başka ailevi durumları öğreten– o ilginç tarihinde sıra dışı bir sayfayı hak etmek için gerekenden fazlası!..</p>

    <p>Yine de, hayatı sabır ve sevinçle karşılamak için bunca nedene karşın 7 Ocak 1482 sabahı Mösyö Robert d’Estouteville hayli keyifsiz ve asabi uyanmıştı. Bu ruh durumunun sebebini kendisi de söyleyemezdi. Gökyüzü kurşuniydi de ondan mı? Eski Montlhéry palaskasının tokası iyi ayarlanmamıştı da valinin tombul gövdesini fazlaca mı sıkıyordu? Sokakta penceresinin altından dörderli sıra halinde, ceketlerinin içine gömlek giymemiş, şapkalarının tepesi açık, heybe ve mataraları bellerinde, kendisine nanik yaparak geçen serserileri gördüğü için miydi? Yoksa müstakbel kral VIII. Charles’ın gelecek yıl valilik bütçesinin gelir kaleminden üç yüz yetmiş lira on altı metelik sekiz mangır kesinti yapacağıyla ilgili müphem önsezi miydi bu? Okur seçimini yapabilir; biz ise düpedüz keyifsiz göründüğü için keyifsiz olduğuna inanmaktan yanayız.</p>

    <p>Kaldı ki, bir bayramın ertesi günüydü; herkes için ama özellikle Paris’te bir halk şenliğinden artakalan, kelimenin gerçek ve mecazi anlamlarıyla tüm pisliği temizlemekle görevli yargı ve yönetim sorumlusu için, sıkıntı ve dert günü. Hem sonra, Grand-Châtelet’de mahkemeye başkanlık etmesi de gerekiyordu. Bizim fark ettiğimize göre ise yargıçlar, her zaman ellerinin altında kral, kanun ve adalet adına öfkelerini boşaltabilecekleri birinin bulunması için, duruşma günlerini aynı zamanda aksilik günlerine denk gelecek şekilde ayarlamaktaydı.</p>

    <p>Ancak, bugünkü duruşma onsuz başlamıştı; asliye, ceza davaları ve özel davalar için yardımcıları, âdet olduğu üzere, onun işini üstleniyorlardı. Sabahın sekizinden beri, Châtelet’nin aşağı mahkeme salonunun karanlık bir köşesini doldurarak, sağlam bir meşe bariyerle duvar arasına sıkışmış yirmi otuz kadar erkek ve kadın burjuva, asliye ve ceza davalarını biraz dağınıkça ve tamamen rastgele bir biçimde görmekte olan Châtelet yargıç vekili, sayın valinin yardımcısı Üstat Florian Barbedienne’in sunduğu renkli ve eğlenceli adalet gösterisine mutlulukla tanık oluyorlardı.</p>

    <p>Salon küçük, basık ve kubbeliydi. Dipte, bir sahanlık üzerinde, zambaklı bir masayla, valiye ait ve halen boş olan oymalı büyük bir meşe koltuk, solda da yargıç vekili Üstat Florian’a ait bir tabure vardı. Altta zabıt kâtibi duruyor ve bir şeyler çiziktiriyordu. Karşıdaysa halk vardı; kapının ve masanın önünde beyaz haç işlemeli mor yünlü üstlükleriyle çok sayıda valilik çavuşu bulunmaktaydı. Belediye Sarayı’ndan iki çavuş, üstlerinde yarı kırmızı yarı mavi Toussaint ceketleri, dipte masanın arkasından görünen kapalı alçak bir kapının önünde nöbet tutuyorlardı. Kalın duvarın içine gömülmüş daracık, sivri kemerli tek bir pencere, kubbenin kilit taşına süsleme niyetine oyulmuş taş ifrit ile salonun dibinde zambakların üstüne oturmuş yargıçtan oluşan iki gülünç figürü, soluk bir ocak ayı ışığıyla aydınlatıyordu.</p>

    <p>Gerçekten de, valilik masasında, iki dava dosyası tomarı arasında, dirseklerine dayanmış, bir ayağı yerde sürünen kahverengi çuha cüppesinin eteğine basmış, kaşları beyaz kuzu kürküne gömülmüş suratından kopuk gibi görünen, kıpkırmızı, huysuz ve aksi, gözlerini kırpıp duran, çenesinin altında birleşen yanaklarının tombulluğunu heybetle taşıyan, Châtelet’de yargıç vekili Üstat Florian’ı gözünüzün önüne getirin bir!</p>

    <p>Ama yargıç sağırdı. Bir yargıç için pek hafif bir kusur. Kaldı ki Üstat Florian son derece yerinde ve kesin hükümler vermekten geri kalmıyordu. Yargıcın söyleneni dinliyor izlenimi vermesi yeterlidir; bizim saygıdeğer yargıç da, dikkati herhangi bir gürültüyle dağılmadığı ölçüde, adil kararın biricik temel şartı olan bu şartı daha iyi yerine getiriyordu.</p>

    <p>Zaten duruşma salonunda onun yapıp ettiklerinin acımasız bir denetçisi, şu dünkü küçük öğrenci, Paris’te öğretmen kürsülerinin önü hariç her yerde her zaman rastlayacağınızdan emin olduğunuz şu <em>kaldırım mühendisi</em> dostumuz Jehan Frollo du Moulin vardı.</p>

    <p>Gözlerinin önünde cereyan eden sahneleri yorumlarken yanında pis pis sırıtmakta olan arkadaşı Robin Poussepain’e alçak sesle şöyle diyordu:</p>

    <p>“Bak hele! İşte Jehanneton du Buisson. Marché-Neuf’teki Cagnard’ın güzel kızı! Yemin ederim onu mahkûm ediyor bizim ihtiyar! Demek ki yalnız kulağı değil gözü de gitmiş bu adamın. İki tespih taşıdığı için on beş metelik dört mangır! Bu biraz tuzlu. <em>Lex duri carminis.</em><a class="si-noteref epub-type_noteref" href="#f126" id="ref_f126">126</a> – Şu da kim? Robin Chief-de-Ville, zırhçı! – O meslekte sınavı geçip ustalığa yükseldiği için mi? – Mesleğe giriş ödentisi olmalı. – Hey! Serseriler arasında iki asilzade de var! Aiglet de Soins, Hutin de Mailly. İki şövalye yaveri, <em>corpus Christi</em>!<a class="si-noteref epub-type_noteref" href="#f127" id="ref_f127">127</a> Haa! Kumar oynamışlar, zar atmışlar. Rektörümüzü ne zaman burada göreceğim acaba? Krala karşı yüz Paris lirası ceza! Bu Barbedienne sahiden bir sağır gibi vuruyor – ki zaten öyle! Biraderim başdiyakoz olmak isterim, eğer bu benim oynamama, gündüz oynamama, gece oynamama, kumarla yatıp kalkmama, kumarla ölmeme ve gömleğimden sonra ruhumu ortaya sürmeme engel olacaksa tabii!.. – Aman Tanrım, amma da çok kız var! Sırayla gelin kuzularım! Ambroise Lécuyère! Isabeau la Paynette! Bérarde Gironin! Hepsini tanıyorum! Ceza! Cezalar gelsin! Bu size on Paris meteliği değerinde yaldızlı kemerler kuşanmayı öğretir! Sizi gidi süslü kokonalar sizi! – Şu moruk yargıcın suratına da bak! Hem sağır hem salak! Hay hamhalat Florian hay! Hay hödük Barbedienne hay! Şuna bak, geçmiş masanın başına davacı yiyor, dava tıkınıyor, yiyor, yalayıp yutuyor, karnını doyuruyor, işkembesini şişiriyor! Ceza, enkaz, vergi, harç, masraf, maliyet, ücret, tazminat, işkence, kodes ve zindan, ona göre hepsi Noel pastası ve Saint-Jean kurabiyesi! Şuna bak hele, domuz, ne olacak! – Tamam neyse, işte bir aşk kadını daha! Hem de Thibaud la Thibaude! – Glatigny Sokağı’ndan çıktığı için mi acaba? – Şu genç arkadaş da kim? Gieffroy Mabonne, kundaklı yay kullanan jandarmalardan. Tanrı’ya lanet okumuş. –Thibaude’a ceza! Gieffroy’ya ceza! İkisine de ceza! Sağır moruk! İki davayı karıştırmış olmalı! Bire karşı on bahse girerim, küfrü kadına, aşna fişnayı askere ödetecek! – Dikkat, Robin Poussepain! Kimi getirecekler acaba şimdi? Bir sürü çavuş var! Tanrı aşkına! Sürünün tüm tazıları orada! Avın asıl büyük parçası olmalı. Herhalde bir yabandomuzudur. – Evet öyle, Robin sahiden de bir yabandomuzu! – Hem de nasıl bir domuz! Aman Tanrım! Bu bizim dünkü prens yahu, bizim deliler papamız, zangocumuz, tekgözümüz, kamburumuz, öcü suratlımız! Quasimodo bu!..”</p>

    <p>Gerçekten de gelen oydu.</p>

    <p>İplerle, kayışlarla, zincirlerle bağlanmış, sıkı koruma altında getirilen Quasimodo. Etrafını kuşatan çavuş mangasına, göğsünde Fransa, sırtında Paris arması taşıyan devriye şövalyesi bizzat eşlik etmekteydi. Aslında Quasimodo’nun hal ve tavrında, çirkinliği hariç, bu teber ve tüfek bolluğuna gerek duyuracak hiçbir şey yoktu. Suratı asık, sessiz ve sakindi. Tek gözüyle ara sıra üstündeki bağlara sinsice ve öfkeli bir bakış fırlatıyordu, o kadar.</p>

    <p>Bir ara etrafına da göz gezdirdi; ama bakışı öyle sönük ve uykuluydu ki, kadınlar onu parmaklarıyla gösterip gülüşüyorlardı.</p>

    <p>Bu sırada Üstat Florian, zabıt kâtibinin takdim ettiği, Quasimodo hakkında hazırlanan şikâyet dosyasını dikkatle karıştırdı ve dosyaya göz attıktan sonra, bir müddet durup düşünür gibi yaptı. Başlayacağı her sorgu sırasında aldığı bu önlem sayesinde, sanığın ad, nitelik ve suçlarını önceden öğreniyor, verileceğini öngördüğü cevaplara karşılıklar tasarlıyor ve sorgulamanın bütün dolambaçlı yollarından sağırlığını fazla ele vermeden sıyrılmayı başarıyordu. Dava dosyası onun için körün köpeğiydi. Olur da tutarsız bir laf ya da anlaşılmaz bir soruyla ara sıra sağırlığı açığa çıkarsa bu bazılarının nazarında derinlik, diğerlerinin nazarındaysa salaklık olarak görülüyordu. Her iki halde de yargıçlık onuruna hiçbir şekilde halel gelmezdi, zira bir yargıcın, sağır sayılmaktansa derin fikirli veya salak olarak ünlenmesi yeğdi. Dolayısıyla Üstat Florian, sağırlığını herkesten gizlemeye büyük önem verir ve genellikle bunu o kadar iyi başarırdı ki, bu hususta kendini aldatma noktasına bile gelmişti. Aslında bu da zannedildiğinden daha kolaydır ya... Bütün kamburlar başları yukarıda yürür, bütün kekemeler nutuk çeker, bütün sağırlar alçak sesle konuşur. Ona gelince, en fazla kulağının biraz ağırca işittiğini sanıyordu, o kadar. Bu konuda, açıksözlü davrandığı veya vicdan muhasebesi yaptığı zaman, kamuoyuna verdiği ödün bundan ibaretti.</p>

    <p>Quasimodo davasını da kafasında iyice evirip çevirdikten sonra, arkasına yaslandı, daha heybetli ve tarafsız görünmek için gözlerini kıstı; öyle ki şu anda hem sağır hem de kördü; bu iki şart olmazsa mükemmel yargıç da olmaz. İşte bu azametli tavırla sorguya başladı.</p>

    <p>Adınız?</p>

    <p>Oysa bu “yasada öngörülmemiş” bir durumdu, yani bir sağırın bir başka sağırı sorgulamak durumunda kalması.</p>

    <p>Kendisine soru sorulduğuna dair kimsenin uyarmadığı Quasimodo yargıca gözünü dikip bakmaya devam etti ve yanıt vermedi. Sanığın sağırlığına dair kimsenin uyarmadığı sağır yargıç ise genellikle bütün sanıkların yaptığı gibi onun da yanıtı verdiğini sandı, hiç düşünmeden, alıkça güveniyle devam etti. Pekâlâ. Yaşınız?</p>

    <p>Quasimodo bu soruya da yanıt vermedi. Fakat yargıç yine yanıtlandı sanıp devam etti.</p>

    <p>“Şimdi de mesleğiniz?”</p>

    <p>Hâlâ aynı sessizlik. Bu sırada dinleyiciler, aralarında fısıldaşmaya, bakışmaya başlamışlardı.</p>

    <p>“Yeter,” dedi istifini bozmayan yargıç, sanığın üçüncü soruyu da yanıtladığını farz edince. “Şu ithamlarla huzurumuzdasınız: <em>primo</em>, gece huzursuzluk çıkarmak; <em>secundo</em><a class="si-noteref epub-type_noteref" href="#f128" id="ref_f128">128</a>, bir sokak kadınını kötü niyetle darp etmek, <em>in præjudicium meretricis</em>; <em>tertio</em><a class="si-noteref epub-type_noteref" href="#f129" id="ref_f129">129</a><em>,</em> efendimiz kralın okçularına karşı isyan ve itaatsizlik. Bütün bu konular hakkında savunmanızı yapın. Kâtip, sanığın şimdiye kadar söylediklerini kayda geçirdiniz mi?”</p>

    <p>Bu yersiz soru üzerine, kâtibinden dinleyicisine kadar, o denli şiddetli, o denli delice, o denli bulaşıcı ve genel bir kahkaha yükseldi ki, iki sağır da bunu mecburen fark etti. Quasimodo, umursamaz bir tavırla kamburunu silkerek dönerken onun gibi şaşıran ve dinleyicilerin, sanığın –bu omuz silkişiyle kendisi için de görülebilir hale gelen– saygısızca bir yanıtına güldüklerini zanneden Üstat Florian da hiddetle ona seslendi.</p>

    <p>“Şaşkın adam, bu cevabınız sizi ipe götürebilirdi! Kiminle konuştuğunuzu biliyor musunuz siz?”</p>

    <p>Bu çıkış da genel neşe patlamasını yatıştıracak nitelikte değildi; herkese o denli durumla uyumsuz ve acayip geldi ki, çılgın kahkahalar, alıklıkları üniformalarından gelen bir tür maça valeleri olan belediye çavuşlarına kadar yayıldı. Quasimodo tüm ciddiyetini korudu; nedeni ise etrafında olup bitenlerden hiçbir şey anlamamasıydı. Gittikçe hiddetlenen yargıç aynı tarzda devam etmesi gerektiğini düşündü; böyle yapmakla sanığı dehşete düşüreceğini, aynı korkunun dinleyicilere de sirayet ederek onları saygıya davet edeceğini umuyordu.</p>

    <p>“Demek ki, sapıklar ve soyguncular üstadı olan siz, Châtelet yargıcına, Paris’te asayişi sağlamakla, suçları, kabahatleri ve kötü halleri araştırmakla, bütün meslek ve zanaatları denetlemekle, tekeli yasaklamakla, kaldırımlara bakım yaptırmakla, kümes hayvanları ve yabani kuş satıcılarının kütük ve diğer odun türlerini tarttırmalarına engel olmakla, şehri çamurdan ve havayı bulaşıcı hastalıklardan arındırmakla görevli olan, kısacası fazladan herhangi bir ücret beklemeksizin kendini halkın menfaatine adayan hukuk adamına saygıda kusur etmekten çekinmiyorsunuz! Biliyor musunuz ki bana Florian Barbedienne derler; sayın valinin özbeöz yardımcısıyım, aynı zamanda valilik, savcılık, ticaret ve istinaf mahkemelerinde eşit yetkiyle görev yaparım!..”</p>

    <p>Bir sağırın, bir başka sağırla konuşurken durması için neden yoktur. Böyle pupa yelken engin belagat sularına açılan Üstat Florian, dipteki alçak kapı aniden açılıp sayın valinin ta kendisine yol vermemiş olsaydı, kim bilir nerede karaya ayak basacaktı.</p>

    <p>Onun girişiyle Üstat Florian apışıp kalmadı; ama topuklarının üzerinde geriye dönerek ve az önce şimşeklerini Quasimodo’nun üstüne yağdırdığı bıktırıcı söylevi bu kez damdan düşer gibi valiye yöneltti: “Beyefendi,” dedi, “burada gördüğünüz sanığa, yasaları ağır ve akıl almaz derecede çiğnediği için, uygun göreceğiniz cezayı vermenizi istiyorum.”</p>

    <p>Alnından şıpır şıpır damlayan ve önüne açılmış parşömenleri gözyaşı gibi ıslatan teri silerek, nefes nefese yerine oturdu. Mösyö Robert d’Estouteville kaşlarını çattı, dikkatini Quasimodo’ya yönelttiğini gösteren o denli buyurgan ve anlamlı bir hareket yaptı ki, kambur bile bunu az çok anladı.</p>

    <p>Vali sanığa sertçe hitap etti, “Buraya gelmek için ne yaptın, serseri?”</p>

    <p>Zavallı zangoç, adının sorulduğunu zannederek, o zamana kadar koruduğu sessizliği bozdu ve genizden gelen boğuk bir sesle yanıt verdi: “Quasimodo.”</p>

    <p>Yanıt soruyla o denli az uyuşuyordu ki, bir kez daha, bastırılamayan kahkahalar yükseldi, Mösyö Robert öfkeden kıpkırmızı kesilerek haykırdı: “Benimle de mi alay ediyorsun, iflah olmaz hergele?”</p>

    <p>“Notre-Dame’da çan çalıcısı,” dedi Quasimodo, yargıca kim olduğunu açıklamasının istendiğini sanarak.</p>

    <p class="margin-top">“Çan çalıcıymış!” dedi, daha önce de belirttiğimiz gibi, sabah zaten, öfkesinin böyle garip yanıtlarla azdırılmaya ihtiyaç duymayacağı kadar sinirli uyanmış olan vali. “Çan çalıcı ha! Ben Paris’in dörtyol ağızlarında sopalarla senin sırtında bir çan çaldırayım da gör! İşitiyor musun, serseri?”</p>

    <p>“Yaşımı soruyorsanız,” dedi Quasimodo, “galiba Saint-Martin gününde yirmi yaşında olacağım.”</p>

    <p>Artık bu kadarı da fazlaydı doğrusu; vali kendini tutamadı:</p>

    <p>“Ya, demek valilik makamıyla dalga geçiyorsun, öyle mi? Hey, değnekli çavuş efendiler, bu serseriyi Grève Meydanı’ndaki teşhir direğine götürecek, bir güzel dövüp direkte bir saat çevireceksiniz. Tanrı adına, yaptıklarını ödeyecek! Ayrıca bu hükmün Paris Vikontluğu’nun yedi yargı bölgesinde ilanı için dört yeminli borazancı çıkarılmasını da istiyorum.”</p>

    <p>Kâtip derhal hükmü yazmaya koyuldu.</p>

    <p>“Göbekli tanrı! Doğrusu güzel yargıladı!” dedi bulunduğu köşeden, küçük öğrenci Jehan Frollo du Moulin.</p>

    <p>Vali döndü ve ateş saçan gözlerini yine Quasimodo’ya dikti: “Galiba bu hergele, <em>göbekli tanrı</em> dedi! Kâtip, bu küfür için on iki Paris mangırı para cezası ilave edin; bunun yarısını Saint-Eustache imalathanesi alacak. Aziz Eustache<strong>’</strong>a özel bir bağlılığım vardır.” Bir iki dakikada hüküm kayda geçirildi. İçeriği basit ve kısaydı. Parlamento başkanı Thibaut Baillet ve Kral’ın avukatı Roger Barmne, valilik ve Paris Vikontluğu teamülü üzerinde henüz çalışmamışlardı. Bu iki hukukçunun on altıncı yüzyıl başlarında oraya dikecekleri ulu usul ve yorum ağacı tarafından önü tıkanmış değildi. Her şey, açık, süratli ve anlaşılırdı. Doğrudan hedefe gidiliyor, çalıların ve dönemeçlerin bulunmadığı her yolun sonunda çabucak ya çark ya darağacı ya da teşhir direği görülüyordu. Hiç olmazsa insan nereye gittiğini biliyordu.</p>

    <p>Kâtip, hükmü valiye sundu, o da mührünü basıp o gün bütün Paris zindanlarını sarmış olması gereken bir ruh hali içinde, diğer mahkeme salonlarını dolaşmak üzere çıktı. Jehan Frollo ile Robin Poussepain bıyık altından gülüyorlardı. Quasimodo’ysa her şeye kayıtsız gözlerle şaşkın şaşkın bakıyordu.</p>

    <p>Bu sırada, Üstat Florian Barbedienne de imzalamak amacıyla hükmü okurken zabıt kâtibinin kalbinde zavallı mahkûma karşı bir merhamet hissi uyandı ve bir ceza indirimi sağlamak umuduyla, yargıcın kulağına mümkün olduğu kadar yaklaşarak ve Quasimodo’yu göstererek şöyle dedi: “Bu adam sağır.”</p>

    <p>Bu sakatlık birliğinin, mahkûm lehine Üstat Florian’ ın ilgisini uyandıracağını umuyordu. Fakat, bir kere, yukarıda belirttiğimiz gibi, Üstat Florian sağırlığının farkında olunmasından hoşlanmıyordu. Sonra, kulağı o kadar ağırdı ki kâtibin söylediğinin bir kelimesini bile işitmedi; ama işitmiş görünmek istedi ve şöyle karşılık verdi: “Ya, demek öyle! Şimdi iş değişti. Ben bunu bilmiyordum. Bu durumda fazladan bir saat daha teşhir direğinde kalsın.”</p>

    <p>Ve bu şekilde değiştirilen hükmü imzaladı.</p>

    <p>“Oh olsun,” dedi Quasimodo’ya diş bileyen Robin Poussepain. “Bu ona insanları itip kakmamayı öğretir!”</p>
  </div>

  <div class="subchapter html5_section epub-type_chapter">
    <h1 class="chapter-header"><span class="chapter-number">II</span>Fare deliği</h1>

    <p>Okur izin verirse onu tekrar dün Gringoire’la birlikte Esmeralda’yı izlemek üzere ayrıldığımız Grève Meydanı’na götürelim.</p>

    <p>Saat sabahın onu. Her şey bir şenlik ertesini yansıtıyor. Sokak çeşitli döküntüler, artıklar, kurdeleler, kumaş parçaları, sorguç tüyleri, kandil mumlarının damlaları, yiyecek kırıntılarıyla kaplı. Birçok burjuva ötede beride boş boş dolaşıyor, şenlik ateşinin sönmüş odun parçalarını ayaklarıyla eşeliyor, Direkli Ev’in önünde, bir gün önceki güzel gergileri hatırlayarak kendilerinden geçiyor, bugün son eğlence niyetine yaya yolunu seyrediyor. Elma şarabı ve bira satıcıları fıçılarını kalabalığın arasında yuvarlıyorlar. İşleri olduğu anlaşılan birkaç kişi hızlı hızlı geçip gidiyor. Esnaf, dükkânların eşiğinden birbirine seslenip sohbet ediyor. Şenlik, elçiler, Coppenole, deliler papası herkesin dilinde. Kim en iyi yorumu yapacak ve en çok gülecek, diye adeta yarışıyorlar. Ama bu arada teşhir direğinin dört yanına gelip dikilen dört atlı çavuş, küçük de olsa bir infazın beklentisi içinde kendisini hareketsizlik ve can sıkıntısına mahkûm eden, meydana dağılmış olan ahalinin büyükçe bir bölümünün etraflarına toplanmasına sebep olmuşlar bile.</p>

    <p>Okur, meydanın her noktasında oynanan bu canlı ve gürültülü sahneyi seyrettikten sonra şimdi de gözlerini rıhtımın batı köşesini işgal eden Roland Kulesi’nin yarı gotik yarı Roman o eski evine doğru çevirdiğinde, cephenin bir köşesinde, küçük bir saçakla yağmurdan, sayfalarının çevrilmesine izin veren bir demir parmaklıkla da hırsızlardan korunmuş, zengin tezhip ve minyatürlerle süslü büyük bir dua kitabı görecektir. Bu kitabın yan tarafında, meydana bakan, haç şeklinde iki demir çubukla kapatılmış, sivri kemerli dar bir pencere vardır; bu tek delik, eski evin zemin katında kalın duvarın içine oyulmuş kapısız küçük bir hücreye biraz hava ve ışık girmesini sağlar; çevresinde Paris’in en kalabalık ve en gürültülü meydanı ne kadar kaynaşıp uğulduyorsa hücre o kadar derin bir sükûnet ve o kadar kasvetli bir sessizlikle doludur.</p>

    <p>Bu hücre, Roland Kulesi’nin sahibi Madam Rolande’ ın haçlı seferlerinde ölen babasının yasını tutmak için kendi evinin duvarı içine oydurup sarayından sadece kapısı örülü ve penceresi yaz kış açık bu barınağı alıkoyup geri kalan tüm servetini yoksullara ve Tanrı’ya bağışlayarak, bir daha çıkmamak üzere içine kapandığından, yani neredeyse üç yüz yıldan beri Paris’te ünlüydü. Gerçekten de yaslı genç hanım, bu vaktinden önce kazılmış mezarda, elbise diye siyah bir çuval giyerek, başının altına yastık diye bir taş bile koymadan külün içinde uyuyarak, gece gündüz babasının ruhu için dua ederek, gelip geçenin pencerenin kenarına bıraktığı ekmek ve suyla yaşayarak, böylece sadaka verdikten sonra sadaka kabul ederek, yirmi yıl ölümü beklemişti. Ölümünde, diğer mezara geçeceği sırada, burayı kaydı hayat şartıyla, başkaları veya kendileri için çok dua etmeleri gereken büyük bir ıstırap veya büyük bir tövbekârlık nedeniyle kendilerini diri diri gömmek isteyen, ana, dul veya kız olsun, acı çeken kadınlara bırakmıştı. Zamanının yoksulları, ona gözyaşları ve kutsama dualarından güzel bir cenaze töreni yapmıştı; fakat çok istemelerine karşın, arkası sağlam olmadığından, dindar kız, azize ilan edilememişti. İçlerinden dindarlığı biraz kuşkulu olanlar bu işin Cennet’te Roma’dakinden daha kolay olacağını ummuş ve merhume için papa yerine doğrudan Tanrı’ya dua etmişlerdi. Çoğu, Rolande’ın anısını kutsal saymak ve giysi parçalarını kutsal emanet gibi saklamakla yetinmişti. Öte yandan şehir yönetimi de genç hanımın ruhu için halka açık bir dua kitabı ihdas ederek, gelip geçenler dua etmek için ara sıra orada dursun; dua, akla sadakayı getirsin ve oraya hapsolmuş Madam Rolande’ın mirasçısı zavallı yoksul kadınlar da düpedüz açlık ve unutulmuşluktan ölmesin diye, hücre penceresinin yanına, duvara gömmüştü.</p>

    <p>Aslında bu tür mezarlar, Ortaçağ şehirlerinde pek ender görülen bir şey değildi. Sık sık en kalabalık sokakta, en rengârenk ve en gürültülü pazaryerinde, tam ortada, bir bakıma atların ayakları ve arabaların tekerlekleri altında, her yanı duvarla örülü ve demir parmaklıkla çevrili, dibinde gönüllü olarak kendini ebedi bir çileye veya büyük bir kefarete adamış bir insanın gece gündüz dua ettiği bir mahzen, bir kuyu veya bir hücreye rastlanırdı. Bu garip manzaranın bugün bizde uyandırabileceği bütün düşünceler, bu korkunç hücre, evle mezarı, mezarlıkla şehri birbirine bağlayan bu ara halka, insan topluluğundan koparılıp artık ölüler arasında sayılan bu canlı, son yağ damlasını karanlıkta tüketen bu kandil, bir çukurun dibinde sallantıda olan bu hayat kalıntısı, taştan bir kodes içindeki bu soluk, bu ses, bu ebedi dua, ebediyen öbür dünyaya dönük bu yüz, şimdiden başka bir güneşin ışıldattığı bu göz, mezar duvarına yapışmış bu kulak, bu bedende mahpus bu ruh, bu zindanda mahpus bu beden, etten ve granitten bu çifte kılıfın içinde bu acı çeken ruhun mırıltısı, bütün bunlar kalabalık tarafından fark edilmezdi. O zamanın akıl yürütme ve incelikten nasibini pek almamış dindarlığı, bir dinî eylemde bu kadar çok yön görmezdi. Olayı bütün olarak alır, yapılan fedakârlığa saygı duyar, onu takdir eder, gerekirse kutsar fakat acılarını araştırmaz, hatta pek fazla ah vah da etmezdi. Hücresindeki zavallı kefaretçinin adını bile bilmez, zaman zaman bir-iki lokma azık getirir, delikten hâlâ yaşayıp yaşamadığına bakar, kaç yıldan beri ölüme yattığını az çok bilir ve o mahzende çürümekte olan canlı cenaze hakkında soru soran yabancıya komşular sadece, “Münzevi işte!” diye cevap verirlerdi.</p>

    <p>O zaman her şey böyle, metafiziksiz, abartısız, büyüteçsiz, çıplak gözle görülürdü. Ne maddi ne de manevi şeyler için henüz mikroskop icat edilmemişti.</p>

    <p>Kaldı ki, pek hayranlık duyulmasa da, şehirlerin içinde bu tür “inzivaya çekilme” örnekleri, yukarıda dediğimiz gibi, nadir değildi. Paris’te de oldukça fazla sayıda böyle dua ve kefaret hücresi vardı ve hemen her zaman içlerinde biri bulunurdu. Ruhban sınıfının bu hücreler boş kalacak diye dertlenmediği bir gerçekti, bu da dindarlara bir gevşeklik veriyor, kefaretçi bulunamadığı zaman buralara cüzamlılar konuluyordu. Grève’dekinden başka Montfaucon’da, Innocents Mezarlığı’nda, neresi olduğunu unuttuğum bir yerde, galiba Clichon Konağı’nda da birer tane vardı. Başka yerlerde, anıtlar olmadığında, geleneklerde izi görülen daha birçokları vardı. Üniversite de kendi kefaret hücresine sahipti. Sainte-Geneviève Tepesi’nde bir çeşit Ortaçağlı Eyub otuz yıl boyunca, bir sarnıcın dibindeki bir gübre yığını üstünde, kefarete ilişkin yedi mezmuru terennüm etmişti; bitirdiğinde baştan başlıyor, gece daha yüksek sesle, <em>magna voce per umbras</em><a class="si-noteref epub-type_noteref" href="#f130" id="ref_f130">130</a><em>,</em> okuyordu ve bugün bile Puits-qui-parle Sokağı’na giren antikacı, onun sesini duyduğunu sanır.</p>

    <p>Roland Kulesi’ndeki hücreye dönersek, oranın münzevilerden yana hiçbir zaman müşterisiz kalmadığını belirtmek zorundayız. Madam Rolande’ın ölümünden beri pek nadiren bir veya iki yıl boş kaldığı olmuştu. Birçok kadın oraya gelip ana babaları, âşıkları veya günahları için ölünceye kadar yas tutmuş, dua etmişlerdi. Kendisini en az ilgilendirenler dahil her olaya karışan Paris muzipliği, orada pek az dul kadın görüldüğü iddiasındaydı.</p>

    <p>Devrin âdetine göre, duvara kazınmış Latince bir efsane, gelip geçen okuryazarlara bu hücrenin amacını açıklıyordu. Bir yapı hakkında kapısının üstüne yazılı kısa bir şiarla bilgi vermek âdeti, on altıncı yüzyıl ortalarına kadar korunmuştur. Örneğin Fransa’da hâlâ, Tourville Senyörlük Konağı Hapishanesi’nin girişindeki küçük pencere üzerinde, <em>Sileto et spera</em><a class="si-noteref epub-type_noteref" href="#f131" id="ref_f131">131</a> şiarı okunur. İrlanda’da, Fortescue Şatosu’nun ana kapısı üzerindeki armada <em>Forte scutum, salus ducum</em><a class="si-noteref epub-type_noteref" href="#f132" id="ref_f132">132</a><em>,</em> İngiltere’de Cowper kontlarının hastane konağının ana girişinde <em>Tuum est</em><a class="si-noteref epub-type_noteref" href="#f133" id="ref_f133">133</a> ibareleri vardır; o devirlerde her yapı bir düşünceydi de ondan.</p>

    <p>Roland Kulesi’ndeki hücrenin kapısı olmadığından, pencerenin üstüne iri roman harfleriyle şu iki sözcük kazınmıştı:</p>

    <div class="epigraph html5_section epub-type_epigraph">
      <span>TU, ORA<a class="si-noteref epub-type_noteref" href="#f134" id="ref_f134">134</a></span>
    </div>

    <p>Bunun sonucu olarak, sağduyusu meselelerde pek incelik görmeyen ve <em>Ludovico Magno</em>’yu<a class="si-noteref epub-type_noteref" href="#f135" id="ref_f135">135</a> <em>Porte Saint-Denis</em> diye tercüme eden halk, bu karanlık ve nemli kara kovuğa <em>Fare Deliği</em> adını vermişti. Belki öbürü kadar soylu değil; ama buna karşılık daha ilginç bir açıklama...</p>
  </div>

  <div class="subchapter html5_section epub-type_chapter">
    <h1 class="chapter-header"><span class="chapter-number">III</span>Bir mayalı mısır çöreğinin hikâyesi</h1>

    <p>Bu hikâyenin geçtiği devirde Roland Kulesi’ndeki hücrede biri vardı. Okur, kim olduğunu öğrenmek isterse biz dikkatini Fare Deliği’ne yönelttiğimiz sırada, Châtelet’den Grève’e doğru nehir boyunca çıkarak aynı yere gitmekte olan çenesi düşük üç kadının konuşmalarına kulak vermesi yetecektir.</p>

    <p>Bu kadınlardan ikisi, hali vakti yerinde Parisli burjuva hanımların kılığındaydı. İnce beyaz göğüslükleri, kırmızı mavi çizgili yünlü kumaştan eteklikleri, bacaklarını sımsıkı kavrayan kenarları renkli ipliklerle işlenmiş beyaz örgü çorapları, pas rengi deriden siyah tabanlı köşeli kunduraları ve özellikle başlarındaki, Champagne’lı kadınların Rus çarlık muhafızlarıyla rekabet eder gibi hâlâ taktığı, kurdeleler ve dantellerle dolu, allı pullu, boynuza benzer hotozları, bu kişilerin, uşakların <em>bir kadın</em> dedikleriyle <em>bir hanım</em> dediklerinin arasında orta yerde duran o zengin tüccar sınıfına mensup olduklarını gösteriyordu. Ne parmaklarında yüzük ne de boyunlarında altın haç vardı; bunun yoksulluktan değil safça bir para cezası korkusundan ileri geldiği de kolayca görülüyordu. Yanlarındaki diğer kadın da aşağı yukarı aynı şekilde giyinmişti, fakat kılığında ve edasında bir taşra noteri eşi izlenimi veren bir hava vardı. Kemerinin kalçalarının üstünde duruş biçimine bakılınca, Paris’te çoktan beri yaşamadığı anlaşılıyordu. Buna bir de kırmalı bir göğüslüğü, kunduranın üstünde fiyonk yapılmış kurdeleleri, eteklik çizgilerinin boyuna değil enine oluşunu ve zevki-selimin tahammül edemediği bir sürü aykırılığı ilave ediniz.</p>

    <p>İlk ikisi, taşralılara Paris’i gezdiren Parisli kadınlara özgü edayla yürüyorlardı. Taşralı kadın, tombul bir çocuğun elinden tutuyor, çocuk da elinde kocaman bir çörek tutuyordu.</p>

    <p>Mevsimin sertliği nedeniyle dilini, mendil gibi kullandığını da, ne yazık ki, ilave etmek zorundayız.</p>

    <p>Çocuk, Vergilius’un dediği gibi <em>non passibus æquis</em><a class="si-noteref epub-type_noteref" href="#f136" id="ref_f136">136</a> yürüdüğünden kendini sürükletiyor, her an tökezleyerek annesinden azar işitiyordu. Aslında bunun nedeni, gözlerinin yoldan çok çörekte olmasıydı. Herhalde onu ısırmasını engelleyen ciddi bir sebep vardı, zira sadece çöreğe tatlı tatlı bakmakla yetiniyordu. Ama çörekle annenin ilgilenmesi gerekirdi; tombalak oğlanı bir Tantalos<a class="si-noteref epub-type_noteref" href="#f137" id="ref_f137">137</a> yapmak zalimce bir davranıştı.</p>

    <p>Bu sırada üç “hatun” (zira <em>hanım</em> sözcüğü o devirde soylu kadınlar için kullanılırdı) bir ağızdan konuşuyorlardı.</p>

    <p>“Çabuk olalım, hemşire Mahiette,” diyordu içlerinden en genci, aynı zamanda en şişmanı taşralı konuğa. “Geç kalacağımızdan korkuyorum. Châtelet’de bize onun hemen teşhir direğine götürüleceğini söylemişlerdi.”</p>

    <p>“Adam sen de! Ne diyorsun sen hemşire Oudarde Musnier?” dedi diğer Parisli. “Teşhir direğinde tam iki saat kalacak. Zamanımız var. Hiç teşhir gördün mü, sevgili Mahiette?”</p>

    <p>“Evet,” dedi taşralı, Reims’te.</p>

    <p>“Hıh, sizin Reims’teki teşhir direği de neymiş! İçinde sadece köylüleri çevirdikleri kötü bir kafes. Aman ne büyük iş!”</p>

    <p>“Sadece köylüleri ha?” dedi Mahiette, “Hem de Çuhacılar Çarşısı’nda! Reims’te! Biz orada, ana babasını öldürmüş müthiş caniler de gördük! Köylüler ha! Sen bizi ne sanıyorsun Gervaise?”</p>

    <p>Taşralının, kendi teşhir direğinin şerefi uğruna esip gürlemek üzere olduğu belliydi. Bereket kavgadan hoşlanmayan Oudarde Musnier, zamanında müdahale edip konuşmanın yönünü değiştirdi.</p>

    <p>“Sahi, hemşire Mahiette, şu bizim Flaman elçilere ne dersin? Reims’te bu kadar güzelini gördün mü?</p>

    <p>“İtiraf ederim,” dedi Mahiette, “böyle Flamanlar ancak Paris’te görülebilir.”</p>

    <p>“Heyette çorapçılık yapan o iriyarı elçiyi de gördün mü?” diye sordu Oudarde.</p>

    <p>“Evet,” dedi Mahiette; “bir Satürn’e benziyordu.”</p>

    <p>“Ya şu suratı çıplak bir göbeğe benzeyen şişkoyu?” dedi Gervaise. “Peki ya devedikeni başı gibi pütür pütür ve kıpkırmızı gözkapaklarıyla küçücük gözleri olan boduru?”</p>

    <p>“Özellikle atları çok güzel,” dedi Oudarde, “kendi ülkelerinin modasına göre giydirip kuşatmışlar!”</p>

    <p>“Ahh! Hemşireciğim,” diye araya girdi taşralı Mahiette, bu kez de üstünlük edasını o takınarak. “61’de, on sekiz yıl önce<a class="si-noteref epub-type_noteref" href="#f138" id="ref_f138">138</a>, Reims’teki taç giyme töreninde, prenslerin ve kral maiyetinin atlarını görmüş olsaydın ne derdin acaba? Türlü türlü sırt örtüsü, eyer takımı vardı; kimileri Şam çuhasından, sırmalı ince çuhadan, samur kürkü astarlı; kimileri kadifeden, kakım kürkü astarlı; daha başkaları kuyumculuk işleriyle dolu, her taraflarından sırma ve simle yapılmış çıngırak biçiminde süsler sarkıyor! Bütün bunların ne kadar paraya mal olduğunu bir düşünün! Ve bu atların üstündeki yakışıklı ve soylu delikanlıları!”</p>

    <p>“Yine de,” dedi sertçe Oudarde Hatun, “bu anlattıkların Flamanların da pek güzel atları olmasına ve dün akşam Belediye Sarayı’nda belediye başkanıyla muhteşem bir yemek yemelerine engel değil; sofrada bademşekerleri, şekerli ve tarçınlı şarap, meyveli şekerlemeler ve daha başka benzersiz şeyler varmış.”</p>

    <p>“Ne diyorsun komşu?” diye haykırdı Gervaise. “Flamanlar akşam yemeğini Sayın Kardinal’in evinde, Petit-Bourbon Sarayı’nda yediler.”</p>

    <p>“Hayır, Belediye Sarayı’nda!”</p>

    <p>“Evet, Petit-Bourbon’da!”</p>

    <p>“Belediye Sarayı’nda yedikleri o kadar kesin ki,” dedi Oudarde sertçe, “Doktor Scourable onlara Latince bir nutuk bile çekmiş ve bundan pek memnun kalmışlar. Yeminli kitapçı olan kocam söyledi.”</p>

    <p>“Petit-Bourbon’da olduğu o kadar kesin ki,” dedi Gervaise aynı sertlikle, sayın Kardinal’in vekilharcı şunları sunmuş: yirmi dört litre beyaz, pembe ve kırmızı tarçınlı şarap; yirmi dört kutu çift katlı acıbadem kurabiyesi; tanesi bir kilo ağırlığında aynı miktarda meşale; altı küçük fıçı beyaz ve pembe Beaune şarabı, bulunabileceğin en iyisinden. Sanırım buna itiraz edilemez. Bunu kocamdan öğrendim, Belediye Sarayı’nda elli kişilik takımın komutanıdır; bu sabah Flaman elçileri önceki kral devrinde Mezopotamya’dan Paris’e gelen Keşiş Yohannes<a class="si-noteref epub-type_noteref" href="#f139" id="ref_f139">139</a> ve Trabzon imparatorunun kulakları küpeli elçileriyle kıyaslıyordu.</p>

    <p>“Belediye Sarayı’nda yemek yedikleri o kadar doğru ki,” diye karşılık verdi bu anlatılanlardan pek etkilenmemiş olan Oudarde, bu et ve bademşekeri bolluğu şimdiye dek görülmemiştir.”</p>

    <p>“Ben diyorum ki, Petit-Bourbon Konağı’nda yemişler, orada onlara belediye çavuşu Le Sec hizmet etmiş; seni yanıltan bu olsa gerek.”</p>

    <p>“Belediye Sarayı’nda diyorum!”</p>

    <p>“Petit-Bourbon’da hemşireciğim! Hatta ana kapının üstündeki <em>Espérance</em><a class="si-noteref epub-type_noteref" href="#f140" id="ref_f140">140</a> yazısını sihirli camlarla aydınlatmışlar.”</p>

    <p>“Belediye Sarayı’nda! Belediye’de! Hatta Husson le Voir flüt çalıyormuş!”</p>

    <p>“Hayır dedim ya!”</p>

    <p>“Ben de evet dedim!”</p>

    <p>“Ben de hayır diyorum!”</p>

    <p>Şişman Oudarde karşılık vermeye hazırlanıyordu, iş belki saç saça baş başa birbirlerine girişmeye kadar varacaktı; ama Mahiette birdenbire haykırdı:</p>

    <p>“Şurada, köprünün başında toplanan şu insanlara baksanıza! Ortalarında bir şey var, ona bakıyorlar.”</p>

    <p>“Sahiden,” dedi Gervaise, “kulağıma tef sesi geliyor. Sanırım küçük Esmeralda, keçisiyle şaklabanlıklar yapıyor. Hey, Mahiette, hızlansana, oğlunu da dürtükle biraz. Buraya Paris’in ilginçliklerini görmeye geldin. Dün Flamanları gördün; bugün de çingeneyi göreceksin.”</p>

    <p>“Çingene mi?” dedi Mahiette aniden geri dönüp oğlanın koluna sıkı sıkı yapışarak. “Tanrı korusun! Çocuğumu kaçırır maçırır da... Gel buraya Eustache!”</p>

    <p>Rıhtımda Grève’e doğru koşmaya başladı ve köprüyü hayli geride bırakıncaya kadar koştu. Bu sırada adeta sürüklemekte olduğu çocuk dizlerinin üstüne düşünce, soluk soluğa durdu. Oudarde’la Gervaise de ona yetişti.</p>

    <p>“Bu çingene, senin çocuğunu mu kaçıracak?” dedi Gervaise. “Amma da garip fikirlerin var!”</p>

    <p>Mahiette düşünceli düşünceli başını sallıyordu.</p>

    <p>“Tuhaf olan ne, biliyor musun?” dedi Oudarde, “Çuval giyen kadın da çingeneler hakkında böyle düşünüyor.”</p>

    <p>“Çuval giyen kadın da neyin nesi?” dedi Mahiette.</p>

    <p>“Ha!” dedi Oudarde, “Gudule Hemşire işte.”</p>

    <p>“Gudule Hemşire de kim?” diye devam etti Mahiette.</p>

    <p>“Reims’li olduğun çok belli, bunu bile bilmiyorsun!” dedi Oudarde. “O, ‘Fare Deliği’ndeki münzevidir.”</p>

    <p>“Nasıl?” dedi Mahiette, “hani şu çöreği götürdüğümüz zavallı kadın mı?”</p>

    <p>Oudarde, başıyla evet işareti yaptı.</p>

    <p>“Tastamam öyle. Az sonra Grève’e bakan penceresinden onu göreceksin. Tef çalan ve milletin falına bakan şu gezgin Kıptileri, o da senin gözünle görür. Çingeneler ve Kıptilere karşı duyduğu bu nefret nereden geliyor, bilinmez. Ama sen, Mahiette, sen çingeneyi doğru dürüst görmediğin halde niçin böyle kaçıyorsun?”</p>

    <p>“Ohh!” dedi Mahiette, oğlunun yuvarlak kafasını avuçlarının arasına alarak. “Paquette Chantefleurie’nin başına gelenin benim başıma gelmesini istemiyorum da ondan.”</p>

    <p>“Ahh! İşte ilginç bir hikâye,” dedi Gervaise konuğunun kolunu tutarak, “herhalde bunu bize anlatırsın artık.”</p>

    <p>“Anlatırım tabii,” dedi Mahiette, “ama sizin de Parisli olduğunuz çok belli, bunu bile bilmiyorsunuz! Evet, diyeceğim şu ki –ama anlatmak içim durmamız şart değil– Paquette Chantefleurie on sekiz yaşında güzel bir kızdı, tıpkı benim de öyle olduğum zamanlar, yani on sekiz yıl önce ve eğer bugün benim gibi kocalı ve bir çocuklu otuz altı yaşında tombul ve terütaze bir anne değilse bu kendi hatasıdır. Ama zaten, daha on dört yaşında iş işten geçmişti! Neyse Paquette, Reims’te kayığıyla gezen halk ozanı Guybertaut’nun kızıydı. Taç giyme töreninde Kral VII. Charles’ın huzurunda çalan ozan. Kral kayığıyla bizim Vesle Nehri’nde Sillery’den Muison’a kadar inmişti, Jeanne d’Arc da kayıktaydı. İhtiyar babası öldüğünde Paquette henüz çocuktu; sadece annesi kalmıştı, Paris’te Parin-Garlin Sokağı’nda bakırcı ve kazan ustası, geçen yıl ölen Mösyö Mathieu Pradon’un kız kardeşi... Gördüğünüz gibi iyi bir ailedendi. Ne yazık ki annesi saf ve cahil bir kadındı, ona küçük biblo ve dikiş nakış işlerinden başka bir şey öğretmedi; ama bunlar küçüğün büyümesine ve yoksulluğunun derinleşmesine engel değildi. İkisi Reims’te, nehir boyunda Folle-Peine Sokağı’nda oturuyorlardı. Bu sözüme mim koyun: Paquette’e uğursuzluk getiren de bu olmuştu. Altmış bir yılında, kralımız XI. Louis’nin –Tanrı onu korusun– taç giydiği sırada, Paquette o kadar güzel, o kadar şen şakraktı ki, her yerde ‘Chantefleurie’<a class="si-noteref epub-type_noteref" href="#f141" id="ref_f141">141</a> diye çağrılıyordu. –Zavallı kızcağız!–İnci gibi dişleri vardı ve onları göstermek için gülmeyi severdi. Oysa, gülen kız ağlamanın eşiğine varmış demektir; güzel dişler güzel gözleri mahveder. Evet, lakabı Chantefleurie idi. Anne kız güçlükle geçiniyorlardı. Ozanın ölümünden beri iyice düşkünleşmişlerdi. Dikiş nakış haftada altı mangırdan fazla getirmiyordu. Baba Guybertaut’nun tek bir taç giyme töreninde on iki Paris meteliği kazandığı zamanlar nerede kalmıştı? Bir kış –aynı 61 yılındaydı– iki kadının ne yakacak odunu ne çalı çırpısı kalmıştı ve hava da çok soğuktu; Chantefleurie’nin yanakları öyle renklendi ki erkekler onu, “Paquette<a class="si-noteref epub-type_noteref" href="#f142" id="ref_f142">142</a>!” diye çağırıyor, kimileri de Pâquerette<a class="si-noteref epub-type_noteref" href="#f143" id="ref_f143">143</a> diyorlardı ve böylece yoldan çıktı. –Eustache! O çöreği ısırdığını hele bir göreyim!–Bir pazar günü kiliseye boynunda bir altın haçla geldiğini görünce, yoldan çıktığını hemen anladık. –On dört yaşında, anlıyor musunuz?– Önce, şatosu Reims’ten üç çeyrek fersah mesafede olan genç Vikont de Cormontreuil, ardından Kral’ın atlılarından Mösyö Henri de Triancourt; sonra daha alt rütbeden biri, muhafız çavuşu Chiart de Beaulion; sonra, yine aşağıya doğru, Kral’ın sofra uşağı Guery Aubergeon; ardından sayın veliahdın berberi Macé de Frépus; ondan sonra Kral’ın aşçısı Thévenin le Moine derken her seferinde daha yaşlı ve daha az soylu biriyle beraber olarak, saz çalgıcısı Guillaume Racine’e ve fenerci Thierry de Mer’e kadar düştü. Ve nihayet zavallı Chantefleurie herkesin malı oldu. Kendisini harcamış, son kerteye gelmişti. Ne diyeyim bilmem ki hatunlar? Aynı 61 yılında, haramiler kralının yatağını bile o yaptı! – Aynı yıl!”</p>

    <p>Mahiette iç geçirdi, gözünden akan bir damla yaşı sildi.</p>

    <p>“Pek de olağanüstü bir hikâye değil!” dedi Gervaise, “Ama ben içinde çingene veya çocuk göremedim.”</p>

    <p>“Biraz sabret!” dedi Mahiette. “Çocuğu birazdan göreceksin. 66’da, bu ay Sainte-Paule gününde on altı yıl olacak, Paquette bir kız çocuğu dünyaya getirdi. Ah zavallı! O kadar sevindi ki!.. Çoktan beri bir bebek istiyordu. Annesi, her şeye göz yummaktan başka bir şey yapamamış olan o kadıncağız, ölmüş, zavallı Paquette’in dünyada ne sevdiği ne de kendisini seven kimsesi kalmıştı. Yoldan çıktığı beş yıldan beri Chantefleurie, pek zavallı ve sefil bir yaratıktı. Yalnız, hayatta yapayalnız, parmakla gösterilen, sokakta bağırılıp çağırılan, çavuşlar tarafından dövülen, paçavralar içindeki bacaksız oğlanlara alay konusu olan biri... Derken yirmi yaşı da gelip çatmıştı; bilirsiniz, yirmili yaşlar öyle kadınlar için ihtiyarlık demektir. Çılgın mesleği artık vaktiyle uğraştığı dikiş nakış işlerinden fazla gelir getirmiyor, yüzünde oluşan her ilave kırışıklık karşılığında gelirinden bir ekü gidiyordu. Onun için kışlar yeniden sertleşiyor, ocağında odun ve sepetinde ekmek yine nadiren bulunuyordu. Artık çalışamıyordu da, zira kendini şehvete kaptıralı tembelleşmişti; ama daha çok acı çekiyordu, zira tembelleştikçe daha şehvet düşkünü olmuştu. En azından Saint-Remy Kilisesi’nin rahibi, bu tür kadınların yaşlanınca neden diğer yoksullardan daha fazla üşüdüklerini ve daha fazla açlık çektiklerini böyle açıklıyordu.”</p>

    <p>“Çocuk tamam,” dedi Gervaise, “ama ya çingeneler?”</p>

    <p>“Dur bir dakika Gervaise!” dedi onun kadar sabırsız olmayan Oudarde. “Her şeyi başta söylerse sonda ne anlatacak? Lütfen devam et Mahiette. Zavallı Chantefleurie!”</p>

    <p>Mahiette devam etti.</p>

    <p>“Evet, zavallı çok üzgün, çok sefildi, gözyaşları dereler gibi akıyordu. Fakat bütün utanç, delilik ve terk edilmişliğinin içinde bile, ona öyle geliyordu ki, eğer dünyada sevebileceği ve sevilebileceği bir kişi, bir şey olsaydı, kendini daha az utanılacak biri, daha az deli ve daha az terk edilmiş hissedecekti. Bunun bir çocuk olması lazımdı, çünkü ancak bir çocuk bu iş için yeteri kadar masum olabilirdi. –İşin böyle olduğunu, kendisini isteyen tek adam olan bir hırsızı sevmeye yeltendiğinde anlamış, kısa bir süre sonunda adamın kendisini hor gördüğünü fark etmişti.– Bu hayat kadınlarına, kalplerini doldurmak için, bir sevgili veya bir çocuk gerekir. Yoksa çok mutsuz olurlar. Sevgili bulamadığından, kendini bütünüyle bir çocuk yapma arzusuna kaptırdı ve dindarlıktan da vazgeçmiş olmadığından, bunun için gece gündüz Tanrı’ya dua etmeye koyuldu. Merhametli Tanrı ona acımış olmalı ki, küçük bir kız çocuğu bağışladı. Sevincini size anlatamam. Tam bir gözyaşı, okşama ve öpücük taşkınlığıydı. Çocuğunu kendisi emzirdi, ona yatağının üzerindeki yegâne yorgandan kundak bezleri yaptı ve artık ne soğuğu ne açlığı hissetti. Böylece yeniden güzelleşti. Yaşlı kız, genç anneye dönüştü. Çapkınlık tekrar başladı, Chantefleurie’yi ziyarete gelenler arttı, malına yeniden müşteri buldu ve bu iğrençliklerden elde ettiği bütün parayla, kendine yeni bir yorgan almayı bile düşünmeden, yavrusuna kundak bezleri, önlükler, başlıklar, dantel üstlükler, saten başlıklar yaptı. –Eustache beyefendi, o çöreği yememenizi daha önce söyledim, değil mi?– Hiç kuşku yok ki küçük Agnès’in –çocuğun adı buydu, yani vaftiz adı, çünkü çoktan beri Chantefleurie’ nin aile adı yoktu– evet yavrucağın kundağı bir veliaht eşininkinden daha işlemeli, daha süslüydü. Hele bir çift minicik patiği vardı ki, Kral XI. Louis bile öylesini giymemişti! Annesi bunları kendi eliyle dikip işlemiş, o küçücük şeylere iğne işlerindeki becerisinin bütün inceliklerini, bir Meryem Ana giysisinin bütün süsünü katmıştı. Gerçekten görülebilecek en cici pembe bebek patikleriydi bunlar. En fazla başparmağım kadardılar, doğrusu bebeğin ayacıklarının bunların içine girebildiğine inanmak için oradan çıktığını görmek lazımdı. Gerçi o ayacıklar da o kadar küçük, o kadar şirin, o kadar pespembeydi ki! Patiklerin sateninden daha pembe! – Çocuğun olduğu zaman Oudarde, o minik el ve ayacıklardan daha güzel hiçbir şey olmadığını göreceksin.”</p>

    <p>“Ben dünden razıyım,” dedi Oudarde, içini çekerek, “ama Mösyö Andry Musnier’nin keyfini bekliyorum.”</p>

    <p>“Ayrıca,” diye devam etti Mahiette, “Paquette’in çocuğunun tek güzel yeri ayakları değildi. Ben onu dört aylıkken gördüm. Minicik bir melekti! Gözleri ağzından daha iriydi. O güzelim incecik telli ve pırıl pırıl siyah saçları, daha o zamandan kıvırcıklaşmaya başlamıştı. On altısında şahane bir esmer olacağı belliydi. Annesi onun için her geçen gün daha da deli oluyordu. Onu okşuyor, öpüyor, gıdıklıyor, yıkıyor, giydirip kuşatıyor, adeta yalayıp yutuyordu! Aklı fikri ondaydı, Tanrı’ya şükrediyordu. Özellikle minicik pembe ayakları sürekli bir şaşkınlık, taşkın bir neşe vesilesiydi. Küçük patikleri giydiriyor, çıkarıyor, ayacıkları hayranlıkla seyrediyor, seyrederken kendinden geçiyor, ışığa tutup bakıyor, yatağının üzerinde yürüme alıştırmaları yaptırmaya kıyamıyordu. Elinde olsa bütün hayatını dizleri üstünde, bir çocuk İsa’nınkilere benzeyen o minik ayaklara patikleri giydirip çıkararak geçirecekti.”</p>

    <p>“Masal güzel, anladık,” dedi alçak sesle Gervaise, “ama bunların içinde Mısır nerede?”</p>

    <p>“Şurada,” dedi Mahiette. “Bir gün Reims’e pek acayip bazı atlılar geldi. Bunlar dükleri ve kontlarının idaresinde memleketi dolaşan dilenci ve hırsızlardı. Yanık tenleri, kıvırcık saçları ve kulaklarında gümüş halkaları vardı. Kadınları erkeklerinden de çirkindi. Suratları daha kara ve hep açık, üstlerinde eski püskü kaba bir entari, yani iplerden dokunmuş ve omuzdan bağlı, eski bir kumaş parçası, saçları at kuyruğu şeklinde... Ayaklarına dolanan çocuklarıysa maymunları bile korkuturdu. Toplumdan dışlanmış bir güruh işte. Bütün bunlar Reims’e Polonya yoluyla Aşağı Mısır’dan geliyorlardı. Söylentilere göre papa, bunlara günah çıkarttırmış ve kefaret olarak yeryüzünde yatak yüzü görmeden yedi yıl gezginlik etmelerini buyurmuştu. Bu yüzden kendilerine ‘Kefaretçiler’ diyor ve çok pis kokuyorlardı. Galiba eskiden Sarazen’lermiş<a class="si-noteref epub-type_noteref" href="#f144" id="ref_f144">144</a>, ki bu Jüpiter’e taparlarmış demek oluyor, asalı ve serpuşlu bütün başpiskoposlardan, piskoposlardan, başrahiplerden on lira isterlermiş. Bu hakkı onlara veren bir papalık fermanıymış. Reims’e de Cezayir kralıyla Almanya imparatoru adına fal bakmaya gelmişlermiş. Şehre girişlerinin yasaklanması için daha fazlasına gerek olmadığını hemen anlamışsınızdır. Bunun üzerine bütün kafile hiç itiraz etmeden Braine Kapısı yakınında, eski kireç ocaklarının yanında, üstünde bir değirmen olan tepede konakladı. Reims’te onları görmeye gidenin haddi hesabı yoktu. Avucunuza bakıp harika şeyler söylüyorlardı. Yahuda’ya papa olacağını haber verecek güçteydiler. Bu arada haklarında kaçırılan çocuklar, aşırılan keseler ve yenen insan etlerine dair kötü kötü söylentiler dolaşıyordu. Akıllılar kaçıklara, ‘Oraya gitmeyin,’ diyor; ama kendileri gizlice gidiyorlardı. Öyle bir furyaydı işte. Gerçek şu ki, bir kardinali bile afallatacak şeyler söylüyorlardı. Kıptiler ellerinde paganca ve Türkçe yazılı türlü türlü mucizeleri okuyalı beri, anneler çocuklarıyla övüne övüne bir hal oluyorlardı. Birinin çocuğu imparator, öbürününki papa, bir diğerininkiyse ordu kumandanıydı. Zavallı Chantefleurie de meraka kapıldı. Kendi payına ne düştüğünü, küçük Agnès’inin bir gün Ermenistan imparatoriçesi veya başka bir şey olup olmayacağını öğrenmek istedi ve çocuğu, Kıptilere götürdü. Kıptiler çocuğa bayıldılar, onu okşadılar, kara ağızlarıyla öptüler, küçük ellerini öve öve bitiremediler. Anne sevinçten uçuyordu, ne yazık! Özellikle minik ayacıklara ve cici patiklere hayran oldular. Çocuk henüz bir yaşında bile değildi; ama konuşmaya çabalıyor, annesine kıkır kıkır gülüyordu; tombul ve tostoparlacık vücuduyla Cennet’teki meleklere has türlü türlü sevimli hareket yapıyordu. Kıptilerden çok korktu ve ağladı. Fakat annesi onu daha çok öpüp okşadı; falcıların küçük Agnès’i için baktıkları faldan pek memnun kalmıştı. Yavrusu bir güzellik ve fazilet timsali, bir kraliçe olacaktı. Böylece, yanında bir kraliçe getirmenin gururuyla Folle-Peine Sokağı’ndaki derme çatma kulübesine döndü. Ertesi gün çocuğun yatağında uykuda olmasından yararlanarak –zira onu hep kendi yatağında yatırırdı– kapıyı hafifçe aralık bıraktı ve Séchesserie Sokağı’ndaki bir komşusuna, günün birinde kızı Agnès’e sofrada İngiltere kralıyla Etiyopya arşidükünün hizmet edeceğini ve buna benzer bir sürü başka sürprizleri anlatmaya gitti. Dönüşte merdivenden çıkarken ağlama sesi duymayınca, ‘İyi!’ dedi, ‘Hâlâ uyuyor.’ Kapıyı bıraktığından daha açık durumda buldu, zavallı anne içeri girdi ve yatağa koştu... Çocuk yatakta değildi, yeri boştu!.. Cici patiklerinden biri hariç çocuktan eser yoktu. Odadan dışarı fırladı, merdiveni koşarak indi, kafasını duvarlara vurarak feryat etmeye başladı: ‘Çocuğum nerde? Kim aldı çocuğumu?’ Sokak ıssız, ev ücra bir yerdeydi; kimse bir bilgi veremedi. Şehirdeki bütün sokakları dolaştı, bütün gün çılgın gibi, kendinden geçmiş, korkunç bir vaziyette, yavrularını kaybetmiş bir yabani hayvan misali kapı ve pencereleri koklayarak oraya buraya koştu. Nefes nefese, saçı başı darmadağın, görüntüsü korkunçtu; gözlerinden, gözyaşlarını kurutan bir ateş fışkırıyordu. Gelip geçeni durdurup, ‘Kızım! Benim küçük güzel kızım!’ diye bağırıyordu. ‘Kızımı bana geri verenin kulu kölesi olurum, köpeğinin kölesi olurum, isterse yüreğimi yesin!’ Saint-Rémy’nin rahibine rastladı. ‘Rahip Hazretleri, toprağınızı tırnaklarımla sürerim, yeter ki bana çocuğumu geri verin!’ dedi. Gerçekten dayanılır gibi değildi, Oudarde, tedarikçi Ponce Lacabre gibi katı kalpli bir adamın bile ağladığını gördüm. Vah zavallı anne! Akşam evine döndü. O yokken bir komşu kadın iki çingene kadının kollarında bir paketle gizlice oraya çıktığını, sonra kapıyı kapayıp tekrar aşağı indiklerini ve hızla kaçtıklarını görmüş. Onların kaçışından beri Paquette’in evinden çocuk çığlıklarına benzer sesler duyuluyormuş. Zavallı anne kahkahalar attı, kanatlanmış gibi merdiveni çıktı, bir top güllesi gibi kapıyı kırarcasına açtı ve içeri girdi... Korkunç bir şey, Oudarde! O pembecik, o tazecik, o Tanrı’nın armağanı sevimli küçük Agnès’inin yerine, iğrenç, topal, tek gözlü, eciş bücüş bir çeşit küçük canavar, viyaklayarak yerde sürünüyordu. Dehşet içinde gözlerini kapadı. ‘Aman Tanrım!’ dedi, ‘Acaba büyücüler kızımı bu korkunç hayvana mı dönüştürmüş?’ Komşular, küçük topalı hemen oradan uzaklaştırdılar, yoksa kadıncağız delirecekti. Bu herhalde kendini Şeytan’a vermiş bir çingene kadının ifrit yavrusuydu. Dört yaşlarında görünüyor ve insan diline hiç benzemeyen bir dilde konuşuyordu; söylenmesi imkânsız kelimelerle... Chantefleurie sevmiş olduğu her şeyden geriye kalan her şeyin, yani küçük patiğin üzerine atılmıştı. O kadar uzun süre hareketsiz, sessiz, soluksuz kaldı ki, ölmüş olduğunu zannettiler. Birdenbire bütün vücudu sarsıldı, kutsal emanetini öpücüklere boğdu, yüreği yarılmış gibi hıçkıra hıçkıra ağlayarak içini boşalttı. İnanın, hepimiz ağlıyorduk. Şöyle diyordu: ‘Ah benim küçük kızım, küçük güzel kızcağızım! Nerdesin?’ İnsanın içi parçalanıyordu. Aklıma gelince hâlâ ağlarım. Biliyor musunuz, çocuklarımız bizim kemiğimizin iliğidir. – Ah benim Eustache’cığım! Sen de ne kadar güzelsin! Bilseniz ne kadar akıllıdır! Dün bana, ‘Ben asker olmak istiyorum,’ diyordu. Ahh Eustache’cığım, ya seni kaybedersem?..– Chantefleurie birdenbire kalktı, Reims sokaklarında bağırarak koşmaya başladı: ‘Çingenelerin kampına koşun! Çingenelerin kampına koşun! Çavuşlar nerede, gelip bu cadıları diri diri yaksınlar!’ Çingeneler gitmişti. Gece iyice bastırmıştı; izleri sürülemedi. Ertesi gün, Reims’ten iki fersah uzakta, Gueux ile Tilloy arasındaki bir çalılıkta, büyük bir kamp ateşinin kalıntılarıyla Paquette’in çocuğuna ait birkaç kurdele, kan damlaları ve teke pislikleri bulundu. Geçip giden gece tam da bir cumartesi gecesiydi. Artık çingenelerin bu çalılıkta Şabat ayini yaptıklarından ve Muhammedilerde olduğu gibi Baal-Zebub eşliğinde çocuğu yediklerinden kimsenin şüphesi kalmadı.<a class="si-noteref epub-type_noteref" href="#f145" id="ref_f145">145</a> Chantefleurie bu korkunç şeyleri öğrenince ağlamadı, konuşmak ister gibi dudaklarını oynattı ama başaramadı. Ertesi gün saçları kırlaşmıştı. Daha ertesi gün ortadan kayboldu.”</p>

    <p>“Gerçekten tüyler ürpertici bir hikâyeymiş,” dedi Oudarde; “bir Burgonyalıyı bile ağlatabilir.”</p>

    <p>“Çingenelerden bu kadar korkmana artık şaşmıyorum,” dedi Gervaise.</p>

    <p>“Demin Eustache’ınla birlikte kaçmakla çok iyi ettin,” diye devam etti Oudarde, “zira buradakiler de Polonya’dan gelme çingeneler.”</p>

    <p>“Hayır,” dedi Gervaise, “İspanya ve Katalonya’dan geldikleri söyleniyor.”</p>

    <p>“Katalonya mı? Mümkündür,” dedi Oudarde. “Polonya, Katalonya, Valonya, bu üç bölgeyi ben hep karıştırırım. Ama kesin olan, bunların çingene olduklarıdır.”</p>

    <p>“Ve mutlaka,” diye ekledi Gervaise, “küçük çocukları yiyecek kadar uzun dişleri de vardır. Smeralda’nın da, burun kıvırarak da olsa biraz yemesine şaşmazdım doğrusu. Beyaz keçisi, öyle felaket numaralar biliyor ki mutlaka altında bir hinlik olmalı.”</p>

    <p>Mahiette sessizce yürüyordu. Acı verici bir öykünün bir tür uzantısı olan ve ancak onun sarsıntısını arka arkaya titreşimlerle kalbin en kuytu köşelerine dek yaydıktan sonra son bulan o hayal âlemine dalmıştı. Bu sırada Gervaise ona seslendi: “Peki, Chatefleurie’nin başına ne geldiği öğrenilemedi mi? Mahiette cevap vermedi. Gervaise ona adıyla seslenerek ve kolundan tutup sarsarak sorusunu tekrarladı. Mahiette düşüncelerinden sıyrılır gibi göründü.”</p>

    <p>“Chantefleurie’nin başına ne geldiği mi?” dedi, etkisi kulağında henüz taptaze olan sözleri insiyaki biçimde tekrarlayıp sonra dikkatini bu sözlerin anlamı üzerinde toplamaya çalışarak, “Ha o mu?” dedi, “Hiçbir zaman bilinemedi.”</p>

    <p>Biraz durduktan sonra ilave etti:</p>

    <p>“Bazıları onu akşama doğru Fléchembault Kapısı’ndan geçip Reims’ten çıkarken gördüklerini söyledi; bazılarıysa gün doğarken eski Basée Kapısı’ndan çıktığını. Bir fakir, altın haçını panayır kurulan tarladaki taş haça asılı bulmuş. 61’de onu mahveden bu takıydı; ilk sevgilisi yakışıklı Vikont Cormontreuil’ün armağanı. Paquette ne kadar sefalete düşerse düşsün ondan asla ayrılmak istememişti. Ona hayatı kadar bağlıydı. Bu yüzden, o haçın öylece bırakıldığını görünce Paquette’in de ölmüş olduğuna inandık. Ancak, Cabaret-les-Vantes’lı bazı kişiler onu Paris yolunda, çakıllar üzerinde yalınayak yürürken gördüklerini söylediler. Ama o zaman Vesle Kapısı’ndan çıkması gerekiyordu ve söylenenler birbirini tutmuyor. Daha doğrusu, ben gerçekten de Vesle Kapısı’ndan geçtiğini sanıyorum; ama Reims’ten değil bu dünyadan gitmek için.”</p>

    <p>“Anlamadım,” dedi Gervaise.</p>

    <p>“Vesle,” dedi Mahiette, hüzünlü bir gülümsemeyle, “bizim nehirdir.”</p>

    <p>“Vah zavallı Chantefleurie!” dedi Oudarde ürpererek. “Boğuldu ha!”</p>

    <p>“Boğuldu!” diye tekrarladı Mahiette. “Guybertaut Baba’ya, kayığının içinde şarkılarını söyleyerek Tinqueux Köprüsü’nün altından geçtiği sırada, günün birinde sevgili küçük Paquette’inin de o köprünün altından ama şarkısız ve kayıksız olarak geçeceğini kim söyleyebilirdi?..”</p>

    <p>“Ya minik patik?” dedi Gervaise.</p>

    <p>“Anneyle birlikte kayboldu,” dedi Mahiette.</p>

    <p>“Vah zavallı patikçik!” dedi Oudarde.</p>

    <p>Tombul ve hassas bir kadın olan Oudarde, Mahiette’ le birlikte iç çekip ah vah etmekle pekâlâ yetinebilirdi. Ama daha meraklı olan Gervaise’in soruları bitmemişti.</p>

    <p>“Ya o yaratık?” dedi birdenbire Mahiette’e.</p>

    <p>“Hangi yaratık?”</p>

    <p>“Büyücülerin, Chantefleurie’nin kızının yerine evine bıraktıkları çingene canavarı. Onu ne yaptınız? Umarım onu da boğmuşsunuzdur.”</p>

    <p>“Hayır, öyle olmadı,” dedi Mahiette.</p>

    <p>“Nasıl? Öyleyse yaktınız! Aslına bakarsan bu daha doğru. Büyücü bir çocuk!”</p>

    <p>“Ne boğduk ne de yaktık, Gervaise. Başpiskopos hazretleri o çingene çocukla ilgilendi, içindeki ifriti çıkardı, kutsadı, Şeytan’ı itinayla vücudundan kovdu ve Notre-Dame’ın tahta kerevetinde, bulunmuş çocuk olarak teşhir edilmek üzere Paris’e gönderdi.</p>

    <p>“Ah bu piskoposlar!” dedi Gervaise homurdanarak; bilgiç oldukları için hiçbir şeyi diğer insanlar gibi yapmazlar. Sorarım sana Oudarde, şeytan, bulunmuş çocukların yanına konulur mu hiç! Zira bu küçük canavarın şeytan olduğu belliydi. “Peki Mahiette, ona Paris’te ne yapmışlar? Sanırım hiçbir hayırsever onu almak istememiştir.”</p>

    <p>“Bilmiyorum,” dedi Reims’li kadın. “Kocam tam o sıralarda şehirden iki fersah ötedeki Beru noterliğini satın aldı ve ondan sonra bu olayla ilgilenmedik. Zaten Beru’nün önünde, Reims Katedrali’nin çan kulelerini görmenize engel olan ikiz Cernay Tepeleri vardır.”</p>

    <p>Üç saygıdeğer burjuva hanım böyle konuşarak Grève Meydanı’na varmıştı. Kafalarının meşgul olması yüzünden Roland Kulesi’ndeki halka açık dua kitabının önünden durmadan geçmiş, farkına varmaksızın etrafındaki kalabalık her an artan teşhir direğine yönelmişlerdi. Muhtemelen, o sırada bütün bakışları üstüne çeken bu manzara, onlara Fare Deliği’ni ve oraya uğrama tasarılarını tamamen unutturacaktı; ama Mahiette’in elinden tutarak sürüklediği altı yaşındaki tombul Eustache aniden bu konuyu hatırlattı: “Anne!” dedi sanki bir şey ona Fare Deliği’nin geride kaldığını haber vermiş gibi, “Şimdi çöreği yiyebilir miyim?”</p>

    <p>Eğer Eustache daha uyanık, yani daha az obur olsaydı biraz daha bekler; üniversite mahallesine, Üstat Andry Musnier’nin Madame-la-Valence Sokağı’ndaki evine dönüp Fare Deliği ile çöreğin arasına Seine Nehri’nin iki kolunu ve Cité’nin beş köprüsünü soktuktan sonra çekine çekine şu soruyu sorardı: “Anne, şimdi çöreği yiyebilir miyim?”</p>

    <p>Eustache’ın sorduğu sırada münasebetsiz kaçan bu soru, Mahiette’in aklını başına getirdi.</p>

    <p>“Sahi!” diye haykırdı, “az kalsın münzevi kadını unutuyorduk. Fare Deliği’nizi gösterin bana da götürüp çöreğini vereyim.”</p>

    <p>“Hemen,” dedi Oudarde. “Bu hayırseverce bir davranış.”</p>

    <p>Bu Eustache’ın işine gelmiyordu.</p>

    <p>“İşte çöreğim!” dedi sırasıyla iki omzunu sırayla iki kulağına değdirerek, “Böyle durumlarda bu hoşnutsuzluğun en büyük belirtisidir.”</p>

    <p>Üç kadın geri döndü ve Roland Kulesi’ndeki evin yanına gelince Oudarde, diğer ikisine şöyle dedi:</p>

    <p>“Deliğe üçümüz aynı anda bakmayalım, çuval giyen kadını ürkütürüz. Siz ikiniz dua kitabından, <em>Dominus</em>’u okuyormuş gibi yapın, ben yüzümü pencereye dayayayım. Kadın beni az çok tanır. Gelebileceğiniz zamanı size bildiririm.”</p>

    <p>Tek başına pencereye gitti. İçeriyi gördüğü anda, yüzünde derin bir merhamet ifadesi belirdi; şen ve içtenlik dolu çehresi gün ışığından ay ışığına geçmiş gibi birdenbire ifade ve renk değiştirdi. Gözleri yaşardı, ağzı ha desen ağlayacakmış gibi büzüldü. Bir an sonra, parmağını dudaklarına götürerek Mahiette’e gelip bakması için işaret etti.</p>

    <p>Mahiette, heyecan içinde, ölüm döşeğindeki birinin yatağına yaklaşıyormuş gibi sessizce ve parmak uçlarında yürüyerek geldi.</p>

    <p>İki kadının hiç kımıldamadan, soluk bile almadan, Fare Deliği’nin demir parmaklıklı küçük penceresinden içeri bakınca gördükleri, gerçekten çok hazin bir manzaraydı.</p>

    <p>Hücre dar, genişliği derinliğinden fazla, kubbesi sivri kemerliydi, içeriden görünüşü, büyük bir piskopos serpuşunun iç boşluğunu andırıyordu. Zemini oluşturan çıplak taş döşemenin üstünde, bir köşede, bir kadın oturuyordu, daha doğrusu çömelmişti. Çenesi, iki kolunun sıkıca sarıp göğsüne bastırdığı dizlerine dayalıydı. Böyle kendi üstüne kapanmış, bütün vücudunu örten geniş kırmalı, kahverengi bir çuvala bürünmüş hali ve önüne düşerek bütün yüzünü kapatan, bacakları boyunca ayaklarına kadar inen uzun kır saçlarıyla, ilk bakışta hücrenin karanlık dip tarafı önünde beliren garip bir şekil, pencereden gelen ışığın biri karanlık biri aydınlık olmak üzere belirgin biçimde iki parçaya ayırdığı bir tür siyahımsı üçgen gibi görünüyordu. Rüyalarda ve Goya’nın olağanüstü eserlerinde görülenlere benzeyen, yarı gölge yarı ışıktan oluşan, solgun, hareketsiz, ürkünç, bir mezarın üstüne çömelmiş ya da sırtını bir zindanın duvarına dayamış hayaletlerden biriydi bu. Ne bir kadın, ne bir erkek, ne bir canlı ne de belli bir şekildi; sadece bir figür, üzerinde gerçekle hayalin gölge ve ışık gibi kesiştiği bir tür görüntüydü. Yere kadar uzanan saçlarının altında zayıflamış ve sert bir profil ancak belli belirsiz seçilebiliyordu; giysisinin altından sert ve buz gibi taşın üstünde kasılıp kalmış çıplak bir ayağın ucu çıkıyordu sadece. Bu yas kılıfının altından şöyle böyle seçilebilen ve insanınkine çok az benzeyen vücut hatları, bakanın tüylerini ürpertiyordu.</p>

    <p>Taş döşemeye çakılmış gibi görünen bu şekilde ne hareket, ne düşünce ne de soluk vardı sanki. Eğik penceresinden sadece karayelin içeri girdiği; ama güneşin asla girmediği bir zindanın karanlığında, o ince bezden çuvalın içinde, ocak ayında, granit zeminin üstünde çıplak ve ateşsiz vaziyette otururken hiç de acı çeker, hatta bir şey hisseder gibi görünmüyordu. Sanki zindanla birlikte taş, mevsimle birlikte buz olmuştu. Ellerini kavuşturmuş, gözlerini bir noktaya dikmişti. İlk bakışta bir hayalete, ikincisinde bir heykele benziyordu.</p>

    <p>Yine de ara sıra morarmış dudakları soluk almak için aralanıyor, titriyordu; ama rüzgâra kapılıp birbirlerinden ayrılan kuru yapraklar kadar ölü, onlar kadar iradesizce.</p>

    <p>Yine de ölgün gözleri bir yere bakıyordu: anlatılmaz, derin, iç karartıcı, sarsılmaz, hücrenin dışarıdan görülmeyen bir köşesine yöneltilmiş sabit bir bakıştı bu; çaresizlik ve umutsuzluk içinde çırpınan bu ruhun bütün karanlık düşünceleriyle kim bilir hangi esrarengiz nesne arasında bağlantı kuran bir bakış.</p>

    <p>Yaşadığı yerden dolayı <em>Münzevi</em>, giysisinden de <em>Çuval</em> adını alan yaratık işte böyle bir şeydi.</p>

    <p>Üç kadın –zira şimdi Mahiette’le Oudarde’a Gervaise de katılmıştı– delikten içeri bakıyordu. Başları, hücreye gelen zayıf ışığı kesiyor ama böylece o ışıktan yoksun bıraktıkları zavallı yaratık onlara hiç aldırış etmez görünüyordu. “Rahatsız etmeyelim,” dedi Oudarde alçak sesle, “vecit halinde, dua ediyor.”</p>

    <p>Bu sırada Mahiette gittikçe artan bir iç sıkıntısıyla bu cılız, yıpranmış, saçları dağınık başı inceliyor, gözleri yaşla doluyordu. “İşte çok garip bir durum,” diye mırıldanıyordu.</p>

    <p>Başını parmaklık demirlerinin arasından soktu ve zavallının gözlerini dikmiş olduğu köşeyi görmeyi başardı.</p>

    <p>Başını pencereden geri çektiği zaman gözlerinden yaşlar boşanıyordu.</p>

    <p>“Bu kadını hangi adla çağırıyorsunuz?” diye sordu Oudarde’a.</p>

    <p>“Ona Gudule Hemşire diyoruz,” diye cevap verdi Oudarde.</p>

    <p>“Ama ben,” dedi Mahiette, “ben ona ‘Paquette la Chantefleurie’ diyorum.”</p>

    <p>Parmağını dudaklarına götürerek, şaşkın Oudarde’a başını pencereden içeri uzatıp bakması için işaret etti.</p>

    <p>Oudarde baktı ve münzevi kadının o iç karartıcı kendinden geçişle gözlerini dikmiş olduğu köşede, sırma ve simlerle işlenmiş, pembe satenden, küçücük bir çocuk patiği gördü.</p>

    <p>Oudarde’dan sonra Gervaise de baktı. O zaman üç kadın, zavallı anayı inceleyerek ağlamaya başladılar.</p>

    <p>Fakat ne bakışları ne de gözyaşları, münzevi kadının dikkatini dağıtmıştı. Hâlâ elleri bitişik, dudakları sessiz, gözleri sabitti; hikâyesini bilenler için öyle baktığı küçük patik gerçekten yürek paralayıcıydı.</p>

    <p>Üç kadın henüz tek söz söylememişti; kısık sesle konuşmaya bile cesaret edemiyorlardı. Bu büyük sessizlik, bu büyük acı, bir nesne hariç her şeyin içinde kaybolduğu bu büyük unutulmuşluk, onlara bir Paskalya veya Noel mihrabı etkisi yapıyordu. Susuyor, içlerinden dua ediyorlardı; diz çökmeye hazırdılar. Kendilerini Karanlıklar Ayini gününde bir kiliseye girmiş hissediyorlardı.</p>

    <p>Nihayet, içlerinden en meraklı, dolayısıyla en az duygusal olanı Gervaise, münzevi kadını konuşturmaya çalıştı: “Hemşire! Gudule Hemşire!”</p>

    <p>Her defasında sesini biraz daha yükselterek, üç kez aynı şekilde seslendi. Kadın kımıldamadı bile. Ne tek bir söz, ne tek bir bakış, ne tek bir iç çekiş ne de tek bir hayat belirtisi vardı...</p>

    <p>Oudarde da, daha tatlı ve okşayıcı bir sesle, “Hemşire!” dedi, “Azize Gudule Hemşire!”</p>

    <p>Aynı sessizlik, aynı hareketsizlik.</p>

    <p>“Ne garip kadın!” diye haykırdı Gervaise, “Top atsalar kılını kıpırdatmayacak!”</p>

    <p>“Belki de sağırdır,” dedi Oudarde içini çekerek.</p>

    <p>“Belki de kör,” diye ekledi Gervaise.</p>

    <p>“Belki de ölü,” dedi Mahiette.</p>

    <p>Ruhu, bu hareketsiz, uyuklayan, uyuşuk bedeni henüz terk etmemişse bile, dış uzuvlarının algılarının artık erişemediği derinliklere çekilip saklanmış olduğu muhakkaktı.</p>

    <p>“Bu durumda,” dedi Oudarde, “çöreği pencerenin önüne bırakmak gerekecek. O zaman da oğlanın biri gelip alacak. Ne yapmalı da bunu uyandırmalı?..”</p>

    <p>O zamana dek ilgisi, iri bir köpeğin çektiği küçük bir arabaya yönelmiş olan Eustache, araba geçip gidince üç kılavuzunun duvardaki delikten bir şeye baktıklarını fark ediverdi; o da meraka kapılarak bir taşın üstüne çıktı, parmak uçlarının üzerinde yükseldi ve tombul pembe suratını deliğe yerleştirip bağırdı: “Anne! Durun ben de göreyim!”</p>

    <p>Bu berrak, iç açıcı ve şakrak çocuk sesini duyan münzevi titredi. Bir çelik zembereğin ani ve sert hareketiyle başını çevirdi, bir deri bir kemik kalmış uzun elleriyle saçlarını iki yana çekti ve şaşkın, buruk, umutsuz bakışlarını çocuğa dikti. Bu bakış çok kısa sürdü.</p>

    <p>“Ey Tanrım!” diye haykırdı aniden, başını dizlerinin arasına saklayarak; boğuk sesi çıkarken göğsü yırtılıyordu sanki. “Hiç olmazsa başkalarınınkileri gösterme bana!”</p>

    <p>“Günaydın hanımefendi,” dedi çocuk ciddiyetle.</p>

    <p>Bu arada bu sarsıntı adeta kadını uyandırmıştı. Tepeden tırnağa tüm vücudunda uzun bir ürperti dolaştı, dişleri takırdadı, başını hafifçe kaldırdı ve dirseklerini kalçalarına bastırıp ayaklarını ısıtmak ister gibi ellerinin arasına alarak, “Off! Çok soğuk!” dedi.</p>

    <p>“Zavallı kadın!” dedi Oudarde büyük bir acıma duygusuyla, “biraz ateş ister misiniz?”</p>

    <p>Münzevi, ret anlamında başını iki yana salladı.</p>

    <p>“Öyleyse,” dedi Oudarde bir şişe uzatarak, “işte tarçınlı şarap, içinizi ısıtır. Buyrun, için.”</p>

    <p>Münzevi başını tekrar iki yana salladı, gözünü dikip Oudarde’a baktı ve cevap verdi: “Su!”</p>

    <p>Oudarde ısrar etti: “Hayır hemşire, su ocak ayında içilecek şey değil. Biraz tarçınlı şarap içip size pişirdiğimiz şu mayalı mısır çöreğinden yemeniz lazım.”</p>

    <p>Kadın, Mahiette’in uzattığı çöreği eliyle itti ve, “Kara ekmek!” dedi.</p>

    <p>İyilikseverliği tutan ve yün hırkasının düğmelerini çözen Gervaise de, “İşte sizinkinden biraz daha sıcak tutacak bir üstlük” dedi, “şunu omuzlarınıza alın bari.”</p>

    <p>Kadın üstlüğü de şişe ve çörek gibi reddetti ve cevap verdi: “Bir çuval.”</p>

    <p>“İyi ama,” dedi iyi kalpli Oudarde, “dün bayram olduğunun da biraz farkında olmanız lazım!”</p>

    <p>“Farkındayım,” dedi münzevi. “İki günden beri testimde bir damla su yok.”</p>

    <p>Ve bir an sustuktan sonra ilave etti: “Bayram oluyor, beni unutuyorlar. İyi yapıyorlar. Ben dünyayı düşünmedikten sonra dünya beni niye düşünsün? Sönmüş kömüre, soğuk kül yaraşır.</p>

    <p>Bu kadar konuşmaktan yorulmuş gibi başını tekrar dizlerinin arasına bıraktı. Son sözlerinden hâlâ soğuktan yakındığı anlamını çıkaran basit ve hayırsever Oudarde safça sordu: “Öyleyse biraz ateş ister misiniz?”</p>

    <p>“Ateş mi?” dedi çuval giyen kadın garip bir sesle. “On beş senedir toprağın altında olan zavallı yavrucak için de bir ateş yakar mısınız?”</p>

    <p>Bütün vücudu sarsıldı; sesi titriyor, gözleri parlıyordu; dizlerinin üstünde doğrulmuştu. Birdenbire zayıf beyaz elini şaşkın şaşkın bakan çocuğa uzattı, “Götürün buradan şu çocuğu!” diye bağırdı. “Birazdan çingene kadın geçecek!”</p>

    <p>Yüzükoyun yere devrildi; alnını, birbirine vuran iki taşın çıkardığı bir sesle zemine çarptı. Üç kadın öldüğünü sandılar. Fakat kısa bir süre sonra kımıldadı; kadınlar, dizleri ve dirseklerinin üstünde küçük patiğin bulunduğu köşeye kadar süründüğünü gördüler. O zaman artık bakmaya cesaret edemediler; onu görmediler ama öpücük ve hıçkırık seslerine karışan yürek parçalayıcı feryatlar ve sanki duvara çarpıp duran bir başın çıkardığına benzer gürültüler duydular. Derken her üçünün de sendelemesine yol açacak kadar şiddetli bir darbenin ardından, hiçbir şey işitmez oldular.</p>

    <p>“Kendini mi öldürdü acaba?” dedi Gervaise, başını pencereden uzatmaya cesaret ederek. “Hey, Hemşire! Gudule Hemşire!”</p>

    <p>“Gudule Hemşire!” diye tekrarladı Oudarde.</p>

    <p>“Aman Tanrım! Kımıldamıyor!” dedi Gervaise. “Öldü mü acaba?.. Gudule! Gudule!”</p>

    <p>O zamana dek kanı donup kaldığından konuşacak halde olmayan Mahiette bir gayret gösterdi. “Durun!” dedi. Sonra pencereye doğru eğilerek seslendi: “Paquette! Paquette la Chantefleurie!”</p>

    <p>Ne yaptığını bilmeden bir kestane fişeğinin iyi yanmamış fitiline üfleyip onu kendi suratına patlatan bir çocuk, Gudule Hemşire’nin hücresine aniden seslenilen bu adın yarattığı etki yüzünden Mahiette’in düştüğü dehşete düşmemiştir.</p>

    <p>Münzevi kadının bütün vücudu titredi, çıplak ayaklarının üstünde ayağa kalktı ve pencereye doğru atıldı, gözleri öyle bir ateş saçıyordı ki Mahiette, Oudarde, öbür kadın ve çocuk rıhtım korkuluğuna kadar gerilediler.</p>

    <p>Münzevinin ürkütücü suratı pencerenin parmaklığına yapışmış vaziyette göründü. “Ohh! Ohh!” diye bağırıyordu korkunç bir kahkahayla. “Çingene kadın beni çağırıyor!”</p>

    <p>Tam o anda yabanıl bakışlı gözleri teşhir direğinde yaşanmakta olan bir sahneye takıldı. Alnı dehşetle kırıştı, iskeletlere has kollarını parmaklıktan dışarı uzattı ve hırıltıya benzeyen bir sesle haykırdı: “Demek yine sensin çingene kızı! Beni sen çağırıyorsun ha, çocuk hırsızı! Peki öyleyse! Lanet olsun sana! Lanet! Lanet! Lanet!”</p>
  </div>

  <div class="subchapter html5_section epub-type_chapter">
    <h1 class="chapter-header"><span class="chapter-number">IV</span>Bir damla suya karşılık bir damla gözyaşı</h1>

    <p>Bu sözler adeta, o zamana kadar aynı anda ama her biri kendi özel tiyatrosunda gelişmiş olan iki sahnenin kavuşum noktasıydı; bu sahnelerden biri az önce okumuş olduğunuz, Fare Deliği’nde geçen sahne, diğeri ise şimdi okuyacağınız, teşhir direğinin merdiveninde geçen sahneydi. Birincisine sadece okurun az önce tanıştığı üç kadın tanık olmuştu; ikincisinin seyircileri ise yukarıda Grève Meydanı’nda, teşhir direği ve darağacının çevresinde toplandığını gördüğümüz ahaliydi.</p>

    <p>Sabahın dokuzundan beri teşhir direğinin dört köşesinde dikilen dört çavuşa bakarak dört başı mamur bir infaz, bir asma değilse bile bir kırbaçlama, bir kulak kesme veya buna benzer bir şey beklemiş olan bu kalabalık o kadar çabuk büyümüştü ki, fazla yakından kuşatılan çavuşlar birkaç kez kamçı ve at sağrısı darbeleriyle, o zaman denildiği gibi bu kalabalığı <em>sıkıştırmak</em> zorunda kalmışlardı.</p>

    <p>Halka açık infazları bekleme konusunda disiplinli olan bu kuru kalabalık fazla sabırsızlık göstermiyordu. Yaklaşık on kadem yüksekliğinde, içi boş, küp şeklinde bir duvarcılık yapısından ibaret pek basit bir anıt olan teşhir direğini seyrederek oyalanıyordu. Gayet yerinde bir tabirle <em>merdiven</em> adı verilen taştan oldukça dik bir rampa üst platforma çıkıyor, orada som meşe ağacından yatay bir çark görülüyordu. Kurban diz çökmüş ve kolları arkasında olarak bu çarka bağlanıyor, küçük yapının içine saklanmış bir bocurgatın harekete geçirdiği ahşap bir çubuk, yatay durumunu hâlâ koruyan çarkı döndürmeye başlıyor, böylece mahkûmun yüzünü sırasıyla meydanın her noktasına çevirmiş oluyordu. Buna suçluyu <em>çevirmek</em> deniyordu.</p>

    <p>Görüldüğü gibi, Grève Meydanı’ndaki teşhir direği, Hal’dekinin sunduğu bütün eğlenceleri sunmaktan uzaktı. Mimari denilen şeyden söz edilemezdi. Anıtsal hiçbir yanı yoktu. Ne demir haçlı çatısı, ne sekiz köşeli ışık bacası, ne çatı kenarlarını kenger yapraklı ve çiçekli başlıklarıyla dolanan ince sütuncukları, ne <em>Khimaira</em>’lı ve ifritli yağmur olukları, ne oymalı ahşap iskeleti, ne taşa derince nakşedilmiş ince oymaları vardı...</p>

    <p>Kaba taş bloklardan o dört duvar ve kumtaşından iki dikey plakayla, hemen yanında yine taştan sıvasız ve çıplak kötü bir darağacıyla yetinmek gerekiyordu.</p>

    <p>Gotik mimari meraklılarının göz ziyafeti için pek dişe dokunur bir şey yoktu. Gerçi olsa da fark etmezdi, zira Ortaçağ’ın avareleri kadar anıtlara kayıtsız olanını bulamazdınız; bu insanlar bir teşhir direğinin güzelliğini pek umursamazlardı.</p>

    <p>Nihayet kurban, bir yük arabasının kıçına bağlı olarak geldi; platformun üstüne çıkarıldığı, teşhir çarkında ip ve kayışlarla sımsıkı bağlanmış olarak meydanın her noktasından görülebildiği zaman, meydanda gülüş ve alkışlara karışan muazzam bir yuhalama baş gösterdi. Kalabalık, Quasimodo’yu tanımıştı.</p>

    <p>Gerçekten gelen oydu. Dönüşü garip olmuştu. Bir gün önce Mısır dükü, Thune’ler kralı ve Celile imparatorunun tören alayı eşliğinde selamlandığı, alkışlandığı, deliler prensi ve papası ilan edildiği meydanda şimdi teşhir direğine konuluyordu. Şurası kesindi ki, kalabalıkta bu iki olayı kafasında net olarak yan yana koyabilen, önce kral sonra kurban olan mahkûmun kendisi dahil, bir kişi bile yoktu. Bu seyirlik sahnede, Gringoire’la felsefesi eksikti.</p>

    <p>Biraz sonra efendimiz Kral’ın yeminli borazancısı Michel Noiret halkı susturdu ve sayın Vali’nin buyuru ve emirleri uyarınca hükmü yüksek sesle okudu; sonra özel üniformalı adamlarıyla birlikte arabanın arkasına çekildi.</p>

    <p>Tasasız Quasimodo hiç istifini bozmuyordu. Zaten her türlü direnme imkânı da, o zamanın resmî mahkeme üslubunda <em>bağların sıkılık ve sağlamlığı</em> denen şeyle elinden alınmıştı; bunun anlamı da kayış ve zincirlerin muhtemelen etlerini kesecek kadar sıkı olduğuydu. Bu âdet ortadan kalkmamış ve bizim gibi medeni, iyi huylu ve insancıl toplumlarda bugün de kelepçeyle sürdürülen (bu arada zindan ve giyotini de belirtelim) bir kodes ve kürek mahkûmiyeti geleneğidir.</p>

    <p>Quasimodo, görevlilerin kendisini götürme, itip kakma, taşıma, platforma çıkarma, bağlama ve tekrar bağlama eylemlerine hiç karşı koymamıştı. Yüzünden, vahşilere ya da budalalara has bir şaşkınlık dışında hiçbir şey okunmuyordu. Sağır olduğu biliniyordu ama şimdi sanki kördü de.</p>

    <p>Daire şeklindeki tahtanın üzerinde diz çöktürdüler, ona da direnmedi. Gömleği ve hırkası çıkarılarak yarı beline kadar çıplak bırakıldı, hiç itiraz etmedi. Yeni bir kayış ve toka sistemiyle sucuk gibi bağlandı, buna da izin verdi. Sadece ara sıra kafası kasabın yük arabasının kenarından sarkan ve sallanan bir dana gibi gürültüyle soluk alıyordu.</p>

    <p>“Salak,” dedi Jehan Frollo du Moulin, arkadaşı Robert Poussepain’e (zira bu iki öğrenci, beklenebileceği gibi, kurbanı izlemişlerdi), olan bitenden hiçbir şey anlamıyor, kutuya kapatılmış mayısböceğinden farkı yok!</p>

    <p>Quasimodo’nun kamburu, deve göğsü gibi göğsü, kıllı ve nasırlı omuzları çıplak halde ortaya çıkınca, kalabalık makaraları koyuverdi. Bütün bu şenlik ortamında, belediye üniforması içinde kısa boylu ve sağlam yapılı bir adam platforma çıktı ve mahkûmun yanına geldi. Adı bir anda kalabalığın arasında ağızdan ağıza dolaşmaya başladı. Bu, Châtelet yeminli işkencecisi olan Pierrat Torterue ustaydı.</p>

    <p>İşe, teşhir yerinin köşelerinden birine üst haznesindeki kırmızı kumun yavaş yavaş alt haznesine aktığı siyah bir kum saati yerleştirmekle başladı, sonra iki parçalı üstlüğünü çıkardı; sağ elinden düğümlü, örülmüş, madenî tırnaklarla pekiştirilmiş, beyaz, parlak, ince şeritlerden oluşan uzun bir kırbacın sarktığı görüldü. Sol eliyle gömleğinin sağ yenini, önemsemezlikle, koltuk altına kadar kıvırıyordu.</p>

    <p>Bu esnada Jehan Frollo da sarı ve kıvırcık saçlı başını kalabalığın üstünde yükselterek (bunun için arkadaşı Robin Poussepain’in omuzlarına çıkmıştı) bağırıyordu: “Gelin, görün, beyler hanımlar! Az sonra ağabeyim Sayın Josas başdiyakozunun çan çalıcısı Quasimodo Usta’ yı, ibreti âlem için kırbaçtan geçirecekler! Sırtı kubbe, bacakları burma sütun, garip bir Doğu mimarisi örneğidir kendisi!..”</p>

    <p>Kalabalık, özellikle çocuklarla genç kızlar, gülmekten kırılıyorlardı.</p>

    <p>Nihayet işkenceci ayağını yere vurdu, çark dönmeye başladı. Quasimodo, bağlarının içinde sendeledi. Çirkin suratında aniden beliren şaşkınlık, etrafındaki kahkahaları bir kat daha artırdı.</p>

    <p>Derken, çarkın dönüşüyle Quasimodo’nun engebeli sırtı tam Pierrat ustanın önüne gelince, usta kolunu kaldırdı, ince deri şeritler havada bir avuç yılan gibi keskin ıslıklar çalarak, acımasızca sefil yaratığın omuzlarına indi.</p>

    <p>Quasimodo sanki sıçrayarak uykudan uyanmış gibi, yerinden zıpladı. Durumu anlamaya başlamıştı. Bağlarının içinde kıvrandı; yüz kasları şiddetli bir şaşkınlık ve acıyla kasıldı, fakat tek bir inilti bile koyuvermedi; sadece, sağrısını atsineği sokmuş bir boğa gibi salladığı başını arkaya, sağa ve sola çevirdi.</p>

    <p>İlk vuruşu ikincisi, sonra üçüncüsü izledi, ardından bir diğeri, bir diğeri daha, bu böyle devam edip gitti. Ne çarkın dönüşü son buluyor ne de kırbaç darbelerinin ardı arkası kesiliyordu. Çok geçmeden kan fışkırdı, incecik sızıntılar halinde kamburun kara omuzlarından aşağı süzüldüğü görüldü; havayı yararak dönen ince şeritler ise kanı, damlalar halinde kalabalığın üzerine sıçratıyordu.</p>

    <p>Quasimodo, en azından görünüşte, baştaki aldırmazlık haline tekrar kavuşmuştu. Önce belli etmeden ve şiddetli bir silkinme görüntüsü vermemeye çalışarak bağlarını koparmayı denemişti. Gözünün parladığı, kaslarının sertleştiği, kol ve bacaklarının kasıldığı, kayışlarla zincirlerin gerildiği fark edilmişti. Çabası güçlü, muazzam ve umutsuzdu; fakat valiliğin kadim işkence tertibatı dayandı. Sadece hafif bir çatırtı çıktı, hepsi bu. Quasimodo bitkin bir halde kendini bıraktı. Yüz çizgilerinde şaşkınlığın yerini acı dolu derin bir yılgınlık duygusu aldı. Tek gözünü kapadı, başını göğsüne düşürdü ve ölü gibi yaptı.</p>

    <p>Ve o andan sonra artık kımıldamadı. Hiçbir şey ona tek bir hareket bile yaptıramadı. Ne akmaya devam eden kanı, ne gittikçe şiddetlenen kırbaç darbeleri, ne vurdukça aşka gelen ve işinin sarhoşluğuna kapılan işkencecinin çılgın öfkesi, ne cırcırböceklerinin çıkardığı sesten daha keskin ve daha ıslıklı olan korkunç şeritlerin gürültüsü...</p>

    <p>Nihayet, işkencenin başından beri merdivenin yanında durmakta olan siyah bir ata binmiş, siyah giysili bir Châtelet mübaşiri, abanoz değneğini kum saatine doğru uzattı. İşkenceci durdu. Çark durdu. Quasimodo’ nun gözü yavaş yavaş tekrar açıldı.</p>

    <p>Kırbaçlama bitmişti. Yeminli işkencecinin iki uşağı mahkûmun kana bulanmış omuzlarını yıkadılar, bütün yaraları hemen kapatan kim bilir ne tür bir merhemle ovaladılar ve sırtına ayin kaftanı gibi biçilmiş sarı bir örtü attılar. Bu arada Pierrat Torterue de kıpkızıl kesilmiş kırbaç şeritlerini sıkarak üstlerindeki kanı akıtıyordu.</p>

    <p>Fakat Quasimodo için henüz her şey bitmemişti. Üstat Florian Barbedienne’in pek yerinde olarak Mösyö Robert d’Estouteville’in hükmüne ilave etmiş olduğu bir saatlik teşhir cezasını da çekmesi lazımdı. Hepsi Jan Comenius’un eski fizyolojik ve psikolojik sözcük oyununu haklı çıkarmak uğruna: <em>Surdus absurdus.</em><a class="si-noteref epub-type_noteref" href="#f146" id="ref_f146">146</a></p>

    <p>Böylece, kum saatini ters çevirdiler ve adaletin tam anlamıyla yerine gelmesi için kamburu çarkın üstünde bağlı bıraktılar.</p>

    <p>Ailede çocuk neyse toplumda halk odur, özellikle de Ortaçağ’da. Halk bu ilksel cehalet, manevi ve entelektüel gelişmemişlik düzeyinde kaldıkça, çocuk hakkında söylenen onun hakkında da söylenebilir:</p>

    <blockquote>
      <p>Bu çağ acımasızdır.<a class="si-noteref epub-type_noteref" href="#f147" id="ref_f147">147</a></p>
    </blockquote>

    <p>Quasimodo’dan, bazı haklı nedenlerle, genel olarak nefret edildiğini daha önce göstermiştik. O koca kalabalıkta, Notre-Dame’ın kötü kamburundan şikâyet için gerekçesi olmayan ya da olduğuna inanmayan sadece bir kişi vardı. Herkes, onun teşhir direğine çıkarılışını görmekten sevinç duymuştu. Gördüğü sert işkence ve sonunda geldiği acınası durum, halkın yüreğini yumuşatmak şöyle dursun, kin ve nefretini daha da bilemiş, onu neşelendirmişti.</p>

    <p>Bu yüzden, doktor jargonunda denildiği gibi, <em>kamu adına kovuşturma</em> bir kez tatmin edildikten sonra, sıra birçok özel intikamın alınmasına geldi. Büyük salonda olduğu gibi burada da özellikle kadınlar öne çıkıyordu. Hepsi Quasimodo’ya karşı bir hınç besliyordu; kimileri için sebep onun kötülüğü, kimileri içinse çirkinliğiydi. İkinciler en öfkelileriydi.</p>

    <p>“Hay Deccal suratlı!” diyordu biri.</p>

    <p>“Süpürge sapına biniyordur bu!” diye bağırıyordu bir başkası.</p>

    <p>“Aman ne acıklı bir surat!” diye uluyordu üçüncüsü. “Bugün dün olsaydı seni kim deli papası, diye seçerdi acaba!”</p>

    <p>“Güzel, diyordu bir kocakarı. Teşhir direğinde yüz şaklabanlığı bu kadar olur. Darağacındakine sıra ne zaman gelecek?”</p>

    <p>“Ne zaman o koca çanını başına geçirip toprağın yüz kadem altına gireceksin, lanet olası zangoç?”</p>

    <p>“Düşünün bir kere, akşam duası çanını da bu şeytan çalıyor!”</p>

    <p>“Seni gidi sağır! Tek göz! Kambur! Canavar!”</p>

    <p>“Gebe kadınlara bütün ilaç ve yakılardan daha iyi düşük yaptıracak bir surat!”</p>

    <p>İki öğrenci, Jehan du Moulin ve Robert Poussepain, avazları çıktığı kadar bağırarak eski bir halk ezgisini söylüyorlardı:</p>

    <div class="poem html5_section">
      <span>Bir yağlı ilmek</span> <span>Aşağılık herif için!</span> <span>Bir demet çalı</span> <span>Maymun suratlı için!</span>
    </div>

    <p>Sağdan soldan daha binlerce hakaret, yuhalama, lanetleme, alay ve taş yağıyordu.</p>

    <p>Quasimodo sağırdı ama gözü iyi görüyordu; halkın öfkesi ise sözler kadar yüzlerden de okunuyordu. Zaten atılan taşlar da kahkahaları pek iyi açıklıyordu.</p>

    <p>Önce kendini tuttu. Fakat yavaş yavaş, işkencecinin kırbacı altında direnmiş olan sabrı, bütün bu böcek sokmaları karşısında pes etti. Pikadorun saldırılarından pek etkilenmeyen Asturias boğası da köpeklerden ve küçük şişlerden rahatsız olur.</p>

    <p>Önce kalabalığın üzerinde ağır ağır tehditkârca göz gezdirdi. Fakat bu bakışı, o sımsıkı bağlanmış haliyle, yarasını sokan sinekleri kovmaya yetmedi. O zaman bağlarının içinde debelendi, öfkeli silkinişlerinin etkisiyle teşhir alanındaki eski çarkın tahtası gıcır gıcır öttü. Bütün bunlar alay ve yuhalamaları daha da artırdı.</p>

    <p>Zavallı yaratık, zincire vurulmuş yırtıcı hayvanlara has tasmasını kıramayınca yeniden sakinleşti. Sadece belli aralıklarla göğsü bir öfke iniltisi eşliğinde körük gibi inip kalkıyordu. Yüzünde ne utanç ne kızartı vardı. Utanmanın ne olduğunu bilmeyecek kadar toplumsallıktan uzak ve doğallığa yakındı. Zaten çirkinlikte varılan bu noktada utanç hissedilebilir bir şey midir? Fakat hiddet, nefret, umutsuzluk yüzünden bu çirkin surata, gittikçe kararan, tek gözlü devin gözünde şimşekler çaktıran bir elektrikle gittikçe daha da yüklenen bir bulut ağır ağır çökmekteydi.</p>

    <p>Yine de bu bulut, kalabalığı yararak ilerleyen ve üzerinde bir rahip taşıyan bir katırın geçişi sırasında, bir an için aralandı. Bu katırla bu rahibi uzaktan fark edince zavallı mahkûmun tavrı yumuşadı. Yüzünü kasan delice öfkenin yerini anlatılmaz bir tatlılık, iyilik ve şefkat dolu garip bir gülümseme aldı. Rahip yaklaştıkça bu gülümseme daha açık seçik, daha belirgin, daha aydınlık oluyordu. Zavallı sanki yaklaşan bir kurtarıcıyı selamlıyordu. Ancak, katır teşhir yerine binicisinin mahkûmu tanıyacağı kadar yaklaştığı zaman Rahip, gözlerini yere indirdi, aşağılayıcı taleplerden bir an önce kurtulmak istiyormuş ve bu durumdaki bir zavallı tarafından selamlanmayı ve tanınmayı pek dert etmiyormuş gibi, aniden geri döndü ve hayvanını mahmuzladı.</p>

    <p>Bu rahip, Başdiyakoz Dom Claude Frollo’ydu.</p>

    <p>Bulut, Quasimodo’nun yüzüne tekrar ve daha da karararak indi. Gülümseme birkaç saniye daha tutundu; ama buruk, yılgın ve son derece hüzünlüydü.</p>

    <p>Zaman geçmekteydi. En az bir buçuk saatten beri orada durmadan hakarete uğruyor, hırpalanıyor, alay konusu oluyor, neredeyse taşa tutuluyordu.</p>

    <p>Birdenbire zincirleri içinde daha derin bir çaresizlikle yeniden debelendi, öyle ki üzerinde bulunduğu tüm ahşap yapı çatırdadı. O zamana kadar koruduğu sessizliği bozarak insan sesinden çok böğürmeyi andıran ve yuhalamaları bastıran boğuk ve öfkeli bir sesle, bağırdı:</p>

    <p>“Su!”</p>

    <p>Bu çaresizlik çığlığı, merdivenin çevresindeki Paris halkının merhametini uyandırmak şöyle dursun, fazladan bir eğlence vesilesi oldu; bu ayaktakımının, hep birlikte topluluk olarak alındığında, okuru daha önce yuvasına götürdüğümüz ve aslında halkın en alt katmanından başka bir şey olmayan o korkunç hırsız, uğursuz sürüsünden hiç de daha az gaddar, daha az vahşi olmadığını da belirtmeliyiz. Zavallı mahkûmun çevresinden, susamışlığıyla alay etmek dışında, tek bir ses yükselmedi. Gerçi o anda, tere batmış kıpkırmızı suratı, kaybolmuş bakışları, kızgınlık ve acıdan köpürmüş ağzı ve yarısı dışarı sarkmış diliyle, acınacak halde olmaktan ziyade tiksindirici ve gülünç olduğu muhakkaktı. Yine belirtmek gerekir ki, kalabalıkta bu acı çeken sefil yaratığa bir tas su götürmeye kalkacak iyi kalpli bir erkek veya kadın burjuva bulunsaydı bile, teşhir direğinin aşağılık basamakları etrafında öylesine bağnaz bir utanç ve şerefsizlik önyargısı hüküm sürüyordu ki, bu, iyi bir Samiriyeliyi caydırmak için yeterli olurdu.</p>

    <p>Birkaç dakika sonra, Quasimodo çaresiz bakışını kalabalığın üzerinde gezdirdi ve daha iç paralayıcı bir sesle tekrarladı: “Su!”</p>

    <p>Herkes güldü.</p>

    <p>“Al şunu iç!” diye bağırdı Robin Poussepain, suratına sokaktaki lağım akıntısından aldığı bir süngeri fırlatarak. “Al, pis sağır! Sana borcum var!”</p>

    <p>Bir kadın, başına bir taş attı:</p>

    <p>“Bu sana geceleri bizi o lanetli çanlarınla uyandırmamayı öğretir!”</p>

    <p>“Nasılmış ha oğlum?” diye bağırdı bir sakat, koltuk değneğiyle mahkûma erişmeye çalışarak. “Yine Notre-Dame’ın kulelerine çıkıp bize büyü yapacak mısın?”</p>

    <p>“İşte sana bir çanak, al da iç!” dedi biri, göğsüne kırık bir testi fırlatarak. “Sadece yanından geçerek karımın iki başlı çocuk doğurmasına sebep olan sen değil miydin!”</p>

    <p>“Benim kedimin de altı ayaklı yavrulamasına sebep olan!” diye cırladı yaşlı bir kadın, bir kiremit fırlatarak.</p>

    <p>“Su!” diye üçüncü kez tekrarladı Quasimodo, güçlükle soluyarak.</p>

    <p>O anda ayaktakımının ik yana doğru açıldığını gördü. Kalabalığın içinden acayip kılıklı bir genç kız çıktı. Yanında boynuzları yaldızlı küçük, beyaz bir keçi vardı, elinde de bir tef tutuyordu.</p>

    <p>Quasimodo’nun gözü parladı. Bu, önceki gece kaçırmaya çalıştığı çingene kızıydı; zaten şu anda da belli belirsiz bu saldırı olayı yüzünden cezalandırıldığını hissediyordu. Oysa durum hiç de böyle değildi; sadece sağır olduğu ve bir sağır tarafından yargılanma şanssızlığına uğradığı için ceza çekiyordu. Kızın da öcünü almak ve diğerleri gibi kendi darbesini indirmek için geldiğinden hiç şüphe etmedi.</p>

    <p>Sahiden de onun hızla merdivenden tırmandığını gördü. Öfke ve kırgınlıktan boğulacak gibiydi. Teşhir direğini yerle bir etmek istiyordu; gözünde çakan şimşek yıldırım yağdırabilseydi, çingene kızı platforma ulaşamadan un ufak olurdu.</p>

    <p>Kız hiçbir şey söylemeden, kendisinden kaçınmak için boşuna kıvranan mahkûma yaklaştı ve kemerine bağlı bir tulumun ipini çözerek yavaşça zavallının kurumuş dudaklarına uzattı.</p>

    <p>Bunun üzerine, o âna dek öylesine kuru ve kor gibi olan o gözden iri bir damla yaşın süzülerek o çirkin ve uzun süre umutsuzlukla kasılıp kalmış surattan aşağı yuvarlandığı görüldü. Bu belki de talihsiz yaratığın döktüğü ilk gözyaşıydı.</p>

    <p>Ancak, içmeyi unutmuştu. Kıpti kız sabırsızlıkla âdeti olduğu üzere yüzünü buruşturdu, gülümseyerek tulumun ağzını Quasimodo’nun dişlek ağzına dayadı.</p>

    <p>Mahkûm kana kana içti; susuzluğu dinmek bilmiyordu.</p>

    <p>Bitirince siyah dudaklarını uzattı, kuşkusuz yardımına koşan güzel eli öpmek istiyordu. Fakat genç kız, belki ona güven duymadığı ve geceki kaçırma girişimini unutmadığı için, bir hayvan tarafından ısırılmaktan korkan bir çocuğun ürkmüş hareketiyle elini çekti.</p>

    <p>O zaman zavallı sağır, sitem ve tarifsiz bir kederle dolu gözünü kıza dikti.</p>

    <p>Böyle tazecik, saf, şirin ve aynı zamanda o denli zayıf güzel bir kızın bu kadar büyük bir sefalet, çirkinlik ve kötülüğün yardımına koşması, her yerde dokunaklı bir manzara olurdu. Bir teşhir alanındaysa bu sahne, soyluluk taşımaktaydı.</p>

    <p>Nitekim bütün halk da bunun etkisinde kaldı ve el çırparak bağırmaya koyuldu: “Noel! Noel!”</p>

    <p>Tam o anda münzevi kadın da deliğinin penceresinden teşhir direğinin yanındaki Kıpti kızı fark etti ve uğursuz bedduasını okudu: “Lanet olsun sana, çingene kızı! Lanet! Lanet!”</p>
  </div>

  <div class="subchapter html5_section epub-type_chapter">
    <h1 class="chapter-header"><span class="chapter-number">V</span>Çörek hikâyesinin sonu</h1>

    <p>Esmeralda’nın benzi attı ve sendeleyerek platformdan indi. Kadının sesi hâlâ peşini bırakmıyordu: “İn! İn bakalım! Çocuk hırsızı seni! Yakında oraya tekrar çıkacaksın!”</p>

    <p>“Çuval giyen kadının yine heyheyleri üstünde,” dedi halk, mırıldanarak ve her şey o kadarla kaldı. Zira bu tür kadınlardan korkulur, bu korku da onları kutsallaştırırdı. O devirde gece gündüz dua edenlere uluorta saldırılamazdı.</p>

    <p>Quasimodo’yu geri götürme zamanı gelmişti. Onu çözdüler, kalabalık da dağıldı.</p>

    <p>İki arkadaşıyla birlikte geri dönmekte olan Mahiette, Grand Köprüsü’nün yanında birdenbire durdu: “Sahi, Eustache! Çöreği ne yaptın?”</p>

    <p>“Şeyy, anne,” dedi çocuk, “siz o delikteki kadınla konuşurken koca bir köpek geldi, çöreğimi ısırdı. O zaman ben de yedim.”</p>

    <p>“Nasıl yani beyefendi? Hepsini mi yediniz?”</p>

    <p>“Ama anne, köpek... Yeme dedim ama beni dinlemedi. O zaman ben de ısırdım tabii.”</p>

    <p>“Korkunç bir çocuk bu,” dedi anne, hem gülümseyip hem söylenerek. “Görüyor musun Oudarde, şimdiden Charlerange’daki bahçemizin bütün kirazlarını tek başına yiyor. Bu yüzden dedesi büyüyünce bir kumandan olacağını söylüyor. – Hele bunu yaptığınızı bir daha göreyim, Mösyö Eustache! Hadi bakalım, aslan oğlum benim!”</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f123">
      <a class="si-backref" href="#ref_f123">123</a>. (Lat.) Asayişle ilgili hiç de az olmayan yetkilere ve birçok başka hak ve imtiyazlara sahip bir makam. (Y.N.)
    </div>

    <div class="si-footnote html5_aside epub-type_footnote" id="f124">
      <a class="si-backref" href="#ref_f124">124</a>. Borgia’nın amcası Papa Calixtus bu kuyrukluyıldıza karşı toplu dualara çıkılmasını emretmişti; bu, 1835’te tekrar gözükecek olan aynı gökcismidir. (V. Hugo’nun notu.) (Nitekim 1835’te, 1910’da, 1986’da tekrar gözükmüştür; 2062’de yine gelecektir: sadık dostumuz Halley!) (Ç.N.)
    </div>

    <div class="si-footnote html5_aside epub-type_footnote" id="f125">
      <a class="si-backref" href="#ref_f125">125</a>. Yurtluk hesapları, 1383. (Victor Hugo’nun notu.)
    </div>

    <div class="si-footnote html5_aside epub-type_footnote" id="f126">
      <a class="si-backref" href="#ref_f126">126</a>. (Lat.) Yasa, yazılışı itibariyle sert. (Y.N.)
    </div>

    <div class="si-footnote html5_aside epub-type_footnote" id="f127">
      <a class="si-backref" href="#ref_f127">127</a>. (Lat.) İsa’nın bedeni. (Y.N.)
    </div>

    <div class="si-footnote html5_aside epub-type_footnote" id="f128">
      <a class="si-backref" href="#ref_f128">128</a>. (sırasıyla) (İt.) <em>primo</em>: bir; <em>secundo</em>: iki. (Y.N.)
    </div>

    <div class="si-footnote html5_aside epub-type_footnote" id="f129">
      <a class="si-backref" href="#ref_f129">129</a>. (Lat.) <em>tertio</em>: üç. (Y.N.)
    </div>

    <div class="si-footnote html5_aside epub-type_footnote" id="f130">
      <a class="si-backref" href="#ref_f130">130</a>. (Lat.) Karanlıkta yüksek sesle. Vergilius’a göre (<em>Aeneis</em>, VI: 618-619): “<em>Phlegyasque miserrimus omnes / Admonet et magna testatur voce per umbras</em>: Ve zavallı sefil Phlegyas, hepsini uyarır ve gölgeler arasında yüksek sesle tanıklık eder.” (Y.N.)
    </div>

    <div class="si-footnote html5_aside epub-type_footnote" id="f131">
      <a class="si-backref" href="#ref_f131">131</a>. (Lat.) Sus ve umut et. (Y.N.)
    </div>

    <div class="si-footnote html5_aside epub-type_footnote" id="f132">
      <a class="si-backref" href="#ref_f132">132</a>. (Lat.) Güçlü kalkan, düklerin selameti. (Y.N.)
    </div>

    <div class="si-footnote html5_aside epub-type_footnote" id="f133">
      <a class="si-backref" href="#ref_f133">133</a>. (Lat.) Burası senindir. (Y.N.)
    </div>

    <div class="si-footnote html5_aside epub-type_footnote" id="f134">
      <a class="si-backref" href="#ref_f134">134</a>. (Lat.) Hey sen, dua et. (Y.N.)
    </div>

    <div class="si-footnote html5_aside epub-type_footnote" id="f135">
      <a class="si-backref" href="#ref_f135">135</a>. (Lat.) Büyük Louis’yi. XIV. Louis’nin Rheinland bölgesindeki zaferlerinin anıldığı, Saint-Denis Kapısı üzerindeki ithaf yazıtının ilk kelimeleri. (Y.N.)
    </div>

    <div class="si-footnote html5_aside epub-type_footnote" id="f136">
      <a class="si-backref" href="#ref_f136">136</a>. (Lat.) Çocuk adımlarıyla. (Y.N.)
    </div>

    <div class="si-footnote html5_aside epub-type_footnote" id="f137">
      <a class="si-backref" href="#ref_f137">137</a>. Yunan mitolojisinde Zeus ya da Lidya kralı Tmolos ile Kronos ve Rheia’nın kızları Pluto’nun oğlu. Ona ceza olarak; suzuluğunu gidermek istediinde içine sokulduğu gölün suları çekilir, açlığını gidermek istediğinde başının üzerindeki meyve yüklü rüzgârın etkisiyle savrulurdu. (Y.N.)
    </div>

    <div class="si-footnote html5_aside epub-type_footnote" id="f138">
      <a class="si-backref" href="#ref_f138">138</a>. Dalgınlık hatası. Roman 1479’da değil, 1482’de geçiyor (“yirmi bir yıl” olmalıydı). (Y.N.)
    </div>

    <div class="si-footnote html5_aside epub-type_footnote" id="f139">
      <a class="si-backref" href="#ref_f139">139</a>. Avrupalı Hıristiyanların, daha Haçlı Seferleri döneminde Etiyopya’da bulunduğuna inandıkları güçlü kral. (Y.N.)
    </div>

    <div class="si-footnote html5_aside epub-type_footnote" id="f140">
      <a class="si-backref" href="#ref_f140">140</a>. (Fr.) Umut. (Y.N.)
    </div>

    <div class="si-footnote html5_aside epub-type_footnote" id="f141">
      <a class="si-backref" href="#ref_f141">141</a>. (Fr.) Çiçek açmış şiir. (Ç.N.)
    </div>

    <div class="si-footnote html5_aside epub-type_footnote" id="f142">
      <a class="si-backref" href="#ref_f142">142</a>. (Fr.) Şişko, yağ tulumu. (Y.N.)
    </div>

    <div class="si-footnote html5_aside epub-type_footnote" id="f143">
      <a class="si-backref" href="#ref_f143">143</a>. (Fr.) Öküzgözü, sığırpapatyası. (Y.N.)
    </div>

    <div class="si-footnote html5_aside epub-type_footnote" id="f144">
      <a class="si-backref" href="#ref_f144">144</a>. Ortaçağ’da Batılıların Arap kabileler için kullandığı ad. (Y.N.)
    </div>

    <div class="si-footnote html5_aside epub-type_footnote" id="f145">
      <a class="si-backref" href="#ref_f145">145</a>. O dönemde çingenelerin ve bütün konargöçerlerin Mısır’dan geldiğine inanılıyordu. (Y.N.)
    </div>

    <div class="si-footnote html5_aside epub-type_footnote" id="f146">
      <a class="si-backref" href="#ref_f146">146</a>. (Lat.) Kelime oyunu, “İpe sapa gelmez sağır” anlamında. (Y.N.)
    </div>

    <div class="si-footnote html5_aside epub-type_footnote" id="f147">
      <a class="si-backref" href="#ref_f147">147</a>. La Fontaine, <em>Masallar,</em> IX, 2 (“İki Güvercin”): “Ama haylaz çocuğun biri (bu çağ acımasızdır) / Sapanını aldığı gibi...” (Y.N.)
    </div>
  </div>
</body>
</html>
