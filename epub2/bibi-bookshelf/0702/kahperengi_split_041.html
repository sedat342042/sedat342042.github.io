<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="resim"><img class="calibre6" src="4.jpg"/></p>
				<p class="normal1"> </p>
				<p class="normal1">Narin'in kırılan bacağını alçıya aldılar ve hafif bir beyin sarsıntısı geçirdiği için iki gün hastanede tuttular. Şakağında altı dikiş, vücudunun çeşitli yerlerinde çürükler vardı. İki gün boyunca Deniz bir an için bile yanından ayrılmadı. Özel bir hastanenin özel bir odasında kalıyorlardı ve doktorlar etraflarında pervane olmuştu. Deniz'in amcası bile ziyaretine gelmişti. Kelli felli, servet sahibi olduğu her halinden belli, babacan bir adamdı. Narin'i yanağından öpmüş, yatağının kenarına oturup uzun uzun elini tutmuştu. Narin onun Deniz'e olan yakınlığından çok etkilenmişti. Kendi dayıları yeğenlerini kazıklayıp aç bırakmakta tereddüt etmezken bu adam, Deniz'e kendi çocuğu gibi davranıyor, onun her şeyiyle ilgileniyordu.</p>
				<p class="normal1">Hastanede baş başa geçirdikleri uzun saatler boyunca Deniz bir sürü şey anlattı. Bir yıl önce trafik kazasında annesiyle babasını kaybettiğini, o yüzden ilk sene okulu boşladığını, ikinci sınıfta olmasına rağmen ilk yıldan bir sürü dersi olduğunu, kız kardeşi Irmak'ın İsviçre'de bir lisede okuduğunu, kendisinin ailesinden kalan bir dairede tek başına yaşadığını, aile şirketlerini babasının ölümünden sonra amcasının idare ettiğini, Deniz ve kardeşiyle de onun ilgilendiğini, amcasının iyi biri olduğunu ama Deniz'le sık sık sorun yaşadıklarını, çünkü adamın Deniz'in hayat tarzından rahatsız olduğunu Narin o gün öğrendi. Deniz'in susmak bilmediğini ve yerinde duramadığını da.</p>
				<p class="normal1">Hastaneden çıktıkları gün Deniz'in kırmızı Mazda'sına bindiklerinde, Narin'in heyecandan sesi kısıldı. Arabanın siyah deri koltukları vardı ve mis gibi kokuyordu. O güne kadar otomobile sayılı defa binmiş olan Narin bunun yeni araba kokusu olduğunu elbette anlamadı. Deniz önce onu restorana götürecek, Murat Bey'le konuşmasını bekleyecek, ardından da evine bırakacaktı.</p>
				<p class="normal1">"Sen yeri tarif edebilir misin? Adını duydum ama bilmiyorum o restoranın nerede olduğunu" dedi Deniz. Narin onun restoranın adını bildiğini duyunca sevinmiş, gururlanmıştı. Demek gerçekten tanınmış bir yerde iş bulmuştu. Ama o işi kaybetmiş olma ihtimalini düşününce beyaz bulutlar dağıldı ve yerini kara bulutlar kapladı.</p>
				<p class="normal1">"İstiklal Caddesi'nin iki üç sokak aşağısında" dedi Narin.</p>
				<p class="normal1">"O çok uzun bir cadde... Bu halde yürüyemeyeceğin için tam yerini bilmemiz lazım."</p>
				<p class="normal1">"Taksim Meydanı'na yakın tarafında. Arabayla nasıl gidildiğini bilmiyorum ki. Ben hep yürüdüm oralara."</p>
				<p class="normal1">"Sorar, buluruz o zaman."</p>
				<p class="normal1">"Burası neresi?"</p>
				<p class="normal1">"Nasıl neresi?"</p>
				<p class="normal1">"Yani şu anda bulunduğumuz semtin adı ne?"</p>
				<p class="normal1">"Haaaa, Nişantaşı'ndayız."</p>
				<p class="normal1">"Taksim'e yakın mı?"</p>
				<p class="normal1">"Yakın."</p>
				<p class="normal1">Gerçekten de iki kişiye yol sorduktan sonra Deniz tam restoranın önüne park etmeyi başardı ve arabanın arka tarafına zorlukla sığdırdıkları koltuk değneklerini çıkarıp Narin'e verirken "Ne iş yapacaksın burada?" diye sordu.</p>
				<p class="normal1">"Bulaşık yıkayacağım. Bardak..."</p>
				<p class="normal1">"Bulaşık mı yıkayacaksın?"</p>
				<p class="normal1">"Evet!" dedi Narin ve Deniz'in yüzünü kaplayan dehşet ifadesi utanmasına yol açtı. "Daha doğrusu yıkayacaktım, bu halde çalışmama izin vermezler herhalde."</p>
				<p class="normal1">Deniz ne cevap vereceğini bilemediğinden, arabanın kapılarını kapatıp Narin'in geçmesi için restoranın kapısını açtı.</p>
				<p class="normal1">"Ben dışarıda beklerim."</p>
				<p class="normal1">Saat henüz sabahın on biriydi ve masaları düzenleyen iki garson dışında ortalıkta kimseler görünmüyordu.</p>
				<p class="normal1">"Murat Bey yok mu?" diye sordu Narin.</p>
				<p class="normal1">İki garson birbirlerine baktılar, Narin'in çalıştığı gün orada olmadıklarından kızı tanımıyorlardı. Yaşlıca olan onu şüpheyle süzerek "İçeride, yazıhanesinde..." dedi.</p>
				<p class="normal1">"Konuşmam lazım da onunla."</p>
				<p class="normal1">"Sen bekle burada, ben bir bakayım. Adın ne? Ne konuşacaksın?"</p>
				<p class="normal1">"Narin dersiniz. O bilir, geçenlerde iş için gelmiştim."</p>
				<p class="normal1">Adam gözden kayboldu, Narin lokantanın önünde arabasına dayanmış duran Deniz'e baktı. Kırmızı arabasının dikkat çektiği yetmezmiş gibi, upuzun boyu ve dalga dalga saçlarıyla mahallelinin ilgi odağı olmuştu. Ona bakabilmek için gelen geçen adımlarını yavaşlatıyor, hatta bazıları duruyordu. Deniz ise üzerine yapışan bakışların farkında değilmiş gibi sakin bir tavırla sigarasını tüttürüyordu.</p>
				<p class="normal1">Deniz'i izlemeye kendini öyle kaptırmıştı ki Murat Bey'in tam karşısında durduğunun farkına varmamıştı. Adam "Şimdi anlaşıldı..." deyince kendini toparladı.</p>
				<p class="normal1">"Ne oldu kızım sana böyle?"</p>
				<p class="normal1">"Araba çarptı okulun önünde. Buraya geliyordum..."</p>
				<p class="normal1">"Geçmiş olsun! Vah vah, vah vah! Ben de şaşırdım gelmeyince, herhalde daha iyi bir iş buldu dedim."</p>
				<p class="normal1">"Kusura bakmayın haber veremedim, biraz önce çıktım hastaneden. Beyin sarsıntısı geçirdim diye iki gün yatırdılar."</p>
				<p class="normal1">"Bayağı tehlike atlatmışsın."</p>
				<p class="normal1">"Atlattım ama iyiyim şimdi. Çalışabilir miyim diye soracaktım."</p>
				<p class="normal1">"Kızım ayağın alçıda, nasıl çalışacaksın?"</p>
				<p class="normal1">"Oturarak yıkayabilirim bardakları."</p>
				<p class="normal1">"Olur mu canım hiç öyle şey. Ne zaman iyileşirsen gel başla, ben yerini tutacağım. Ama böyle çalışılmaz, mümkün değil. Deli misin sen, sakat kalırsın yahu."</p>
				<p class="normal1">"Çalışmam lazım Murat Bey!"</p>
				<p class="normal1">Adam gülsün mü, ağlasın mı bilemedi.</p>
				<p class="normal1">"Ne zaman çıkacak bu alçı?"</p>
				<p class="normal1">"En az bir ay dediler."</p>
				<p class="normal1">"Sen bir ay sonra gel o zaman. Ben sana bu bir ayın parasını da vereceğim. Sonra keseriz maaşından."</p>
				<p class="normal1">"Yok, öyle alamam ben."</p>
				<p class="normal1">"Alırsın, alırsın" dedi Murat Bey ve Narin'in ağzını açmasına fırsat vermeden, cebinden bir tomar para çıkardı, birkaç tanesini çekip kıza uzattı. "Nasıl geldin sen buraya?"</p>
				<p class="normal1">"Çarpan arkadaş getirdi, sağ olsun." Parayı alırken Narin'in gözleri yaşardı. "Orada, kapının önünde bekliyor."</p>
				<p class="normal1">Murat Bey uzanıp Deniz'e baktı ve "İyi bari şanslısın, çarpar kaçarlar bu memlekette."</p>
				<p class="normal1">"Teşekkür ederim" dedi Narin, gözyaşları ip gibi süzülmeye başlamıştı yanağından. En son ne zaman ağladığını hatırlamıyordu. Ne babası gittiğinde ne abisi vurulduğunda ne de bir gece vakti ailesini terk ettiğinde ağlamıştı. Ama şimdi, kendisine para uzatan bu adamın karşısında gözünün yaşını durduramıyordu.</p>
				<p class="normal1">"Hadi, hadi ağlama! Bak sana yakın kızım var benim. O da üniversite okuyacak inşallah. Hem çalışıp ödeyeceksin, keseceğiz maaşından, bir şey yok bunda."</p>
				<p class="normal1">"Allah razı olsun!" dedi Narin ve Murat Bey'in yüzündeki ifadenin bir anda değiştiğini fark etti. Gayriihtiyari, adamın baktığı yöne, yani restoranın dışına çevirdi başını ve Murat Bey'in neden hayretler içinde kaldığını anladı. Deniz adamın birine tekme tokat girişmişti. Zapt edilemez bir enerjiyle saldırıyor, Allah yarattı demeden vuruyordu adama. Mahalle esnafı kapılara çıkmış, olup biteni izliyor; dayak yiyen adam ise yere çömelmiş, kollarıyla başını darbelerden korumaya çalışıyordu. Murat Bey, Narin'i öylece bırakıp dışarıya koştu, iki garson da onu takip etti.</p>
				<p class="normal1">Narin kırık bacağıyla restoranın önüne çıkana kadar Murat Bey ile garsonlar Deniz'i adamın üzerinden almışlardı ama ortalık sakinleşmiş sayılmazdı, çünkü Deniz bir taraftan kendisini tutan iki garsonun kollarından kurtulmaya çalışıyor, bir taraftan da Murat Bey'in kıskıvrak yakaladığı çağanoz kılıklı adama yakası açılmadık küfürler ediyordu.</p>
				<p class="normal1">"Ben senin ananı avradını sikeyim, orospu çocuğu! Pezevenk oğlu pezevenk seni!"</p>
				<p class="normal1">"Kızım küfretme de doğru düzgün anlat, ne yaptı bu adam sana!" diye araya girdi Murat Bey, çağanozu sımsıkı tutarken.</p>
				<p class="normal1">"Kıçımı elledi it! Sen kimsin lan benim kıçımı elleyecek, havyan!" Deniz'in sesi bütün mahallede yankılandı.</p>
				<p class="normal1">"Ahmet, özür dile hanımdan" dedi Murat Bey.</p>
				<p class="normal1">"Ne özürü be! Kıçımı elledi diye özür dileyecek, ben de ‘peki o zaman' mı diyeceğim?" diye karşı çıktı Deniz.</p>
				<p class="normal1">"Kızım deli bu adam, bildiğin deli işte!"</p>
				<p class="normal1">Esnafın bir kısmı dükkânlarının önünde gizlice gülüyor, bazıları yediği dayağın şiddetiyle Murat Bey'in kolunun altında sinmiş duran Ahmet'e "Ahmet, yedin ha yine dayağı!" diye takılıyordu.</p>
				<p class="normal1">Deniz, Ahmet'e doğru birkaç adım attı, Ahmet kaçacak gibi yaptı ama Murat Bey bırakmadı.</p>
				<p class="normal1">"Deli misin lan sen sahiden?" diye sordu Deniz.</p>
				<p class="normal1">Ahmet başını Murat Bey'in omzuna koydu.</p>
				<p class="normal1">"Ay kıyamam ben sana! Gel, hadi gel de, barışalım!" Deniz bu defa da kollarını açmış, Ahmet'e doğru gidiyordu. Herkesin şaşkın bakışları altında Ahmet'le kucaklaştı, adamın sırtını pışpışladı ve "Ah yazık sana be, o kadar vurmasaydım kafana keşke. Ama oğlum sen de öyle milletin kıçını başını elleyip durma! Delisin anladık ama bak senden daha delisi de var" diyerek güldü. Sonra da mahalleliye dönüp "Kardeşim siz de sahip çıksanıza delinize, elimde kalacaktı adam!" diye sitem etti.</p>
				<p class="normal1">Arabaya bindiklerinde, Deniz başına gelenlere öyle çok güldü ki Narin onun da aklından zoru olduğundan şüphelendi.</p>
				<p class="normal1">"Deliyi dövdüm yaaaa!" diye söylenip duruyordu. "Kimse de durdurmaya kalkmadı, heriflere eğlence çıktı valla, oturdular seyrettiler. Adamı tutan senin patron muydu?"</p>
				<p class="normal1">"Evet."</p>
				<p class="normal1">"Haaa ne oldu? İşe devam etmene izin verdi mi?"</p>
				<p class="normal1">"Verdi, ama bir ay sonra gel dedi."</p>
				<p class="normal1">"İyi demiş."</p>
				<p class="normal1">Narin, Deniz'in çıkardığı olaydan sonra Murat Bey'in onu geri almamasından korkuyordu ama bunu Deniz'e söylemedi. En azından öyle küfretmese iyi olurdu, Murat Bey öyle şeylerden hoşlanacak birine hiç benzemiyordu.</p>
				<p class="normal1">"Yakışıklıymış senin patron da!" dedi Deniz.</p>
				<p class="normal1">"Murat Bey mi?"</p>
				<p class="normal1">"Evet, maço bir havası var!"</p>
				<p class="normal1">"Ne havası var?"</p>
				<p class="normal1">"Maço, maço! Hani böyle kodu mu oturtan Anadolu yakışıklısı."</p>
				<p class="normal1">Narin yorum yapmadı. Deniz'in Murat Bey'i yakışıklı bulmasına hiç anlam verememişti. Yaslıhan öyleleriyle doluydu.</p>
				<p class="normal1"> </p>
				<p class="normal1">Narin'in oturduğu apartmanın önüne geldiklerinde Deniz "Burası mı?" diye bağırdı. Daha önce hiç öyle bir yer görmemiş gibi bakıyordu.</p>
				<p class="normal1">"Evet!"</p>
				<p class="normal1">"Kaçıncı kat?"</p>
				<p class="normal1">"Dört!"</p>
				<p class="normal1">"Asansör var mı burada?"</p>
				<p class="normal1">"Yok!"</p>
				<p class="normal1">"Ama sen burada kalamazsın ki. Kırık bacakla her gün dört kat merdiven mi inip çıkacaksın?"</p>
				<p class="normal1">"Dinlene dinlene iner çıkarım."</p>
				<p class="normal1">"Saçmalama, bana gidiyoruz! İyileşinceye kadar bende kalırsın. Sabahları ben götürürüm seni okula."</p>
				<p class="normal1">Deniz cevabı bile beklemeden arabayı çalıştırınca Narin "Dur!" diye bağırdı.</p>
				<p class="normal1">"Valla bırakmam seni burada. Tek başımayım zaten koca evde."</p>
				<p class="normal1">"Benim evim burası ve burada kalmak istiyorum."</p>
				<p class="normal1">"Tamam, çıkalım o zaman. Merdivende ne hale geldiğini görünce vazgeçersin belki."</p>
				<p class="normal1">"Gerek yok!"</p>
				<p class="normal1">"Yok, yok. Yardım ederim sana."</p>
				<p class="normal1">Arabadan indiler ve rutubet kokulu apartmana girdiler. Narin iki koltuk değneğiyle merdivenlerden çıkamadığı için, bir kolunu Deniz'in omuzuna attı ve ağırlığını ona verdi; Deniz de "Gördün işte..." anlamında bir şeyler mırıldanıp durdu. Her katta soluklana soluklana dördüncü kata vardıklarında ikisinin de yorgunluktan iflahı kesilmişti. Deniz, Narin'in uzattığı anahtarı alıp kapıyı açtı ve apartmanın genel görünümünden bile daha kötü durumdaki daireyi görünce irkildi.</p>
				<p class="normal1">"Nasıl ev be burası?"</p>
				<p class="normal1">"Böyle işte!" diye omuz silkti Narin. O kadar yorulmuştu ki, alınacak gücü bile yoktu.</p>
				<p class="normal1">"Senin odan neresi?"</p>
				<p class="normal1">Narin tam sokak kapısının karşısına denk gelen odayı işaret etti. Deniz'in sadece yere atılmış bir yatak ve katlanıp yanına koyulmuş kıyafetleri görünce ne tepki vereceğini düşündü.</p>
				<p class="normal1">"Tamam sağ ol, sen in artık" dedi Deniz'e.</p>
				<p class="normal1">"Bırak da biraz dinleneyim."</p>
				<p class="normal1">Odanın kapısını açarken en son beklediği şey yatağında uyuyan üç kişi bulmaktı. Narin'in çığlığına üçü birden yataktan fırladılar ve çıplak oldukları ortaya çıktı. Ortadaki kadını tanıyordu, evin asıl kiracısı olan tezgâhtar kadındı. Adamların kim olduğu konusunda ise hiçbir fikri yoktu. Tezgâhtar kadın memelerini kapatmak yerine, sarıya boyalı uzun saçlarını düzeltmeye çalışırken "Ne işin var be burada? Yoksun kaç gündür ortalıkta, şimdi mi çıkıp geldin?" diye bağırdı.</p>
				<p class="normal1">Deniz gelip kapıyı kapatmasa, Narin kapının ağzında öyle put gibi dikilmeyi sürdürecekti. Çarpan kapının gürültüsüyle kendine geldi ve "Orası benim odam, ne işiniz var orada?" diye seslendi içeriye. Kalbi göğüs kafesini terk edip kulaklarında attığı için, arkasında Deniz'in "Ohaaaa, gruba çattık!" diye söylendiğini duymuyordu.</p>
				<p class="normal1">"Ne bileyim geleceğini!" diyen cırtlak sesi geldi tezgâhtar kadının.</p>
				<p class="normal1">"Yürü kızım, gidelim buradan" dedi Deniz. "Manyak bunlar, keserler valla bizi."</p>
				<p class="normal1">Narin ikna olmuşa benziyordu. Tam kapıdan yana döndüklerinde durakladı ve "Eşyalarımı almadan gitmem" dedi.</p>
				<p class="normal1">"Ya boş ver şimdi eşyalarını!"</p>
				<p class="normal1">"Neyim varsa hepsi o odada! Kitaplarım, her şeyim orada."</p>
				<p class="normal1">Deniz derin bir nefes aldı ve "Çıkın oradan, kızın eşyalarını alacağız!" diye bağırdı.</p>
				<p class="normal1">"Dur be çatlama orospu!" dedi tezgâhtar kadın.</p>
				<p class="normal1">"Bana bak içeriye gelirsem seni anandan doğduğuna pişman ederim!" diye karşılık verdi Deniz. Yüzünde Ahmet'i dövdüğündeki ifadenin aynısı belirmişti. Narin onun tekrar çığırından çıkmak üzere olduğunu hissetti ve "Yapmasana, keserler bizi diyordun!" diye fısıldadı.</p>
				<p class="normal1">"Bir bok yapamazlar!" dedi Deniz dişlerinin arasından.</p>
				<p class="normal1">"Gözünü seveyim sakin ol, eşyalarımı alıp gidelim."</p>
				<p class="normal1">"Tamam, merak etme! Bak sakinim."</p>
				<p class="normal1">Odanın kapısı tekrar açıldı ve üzerlerinde pantolonlarından başka bir şey olmayan iki adamın ardından, fosforlu yeşil kombinezonuyla tezgâhtar kadın dışarıya çıktı. Kadın tam ağzını açacaktı ki, Deniz'in boya sarısı lepiska saçlara yapışması bir oldu.</p>
				<p class="normal1">"Sen kime orospu dedin bakayım? Gel, gel de şöyle yüzüme söyle! Bir göreyim bakalım nasıl söylüyorsun?"</p>
				<p class="normal1">Yarı çıplak iki adam araya girmese, Deniz'in kadını yere serip üzerinde tepinmeye başlaması pek uzun sürmeyecekti. Adamlar o durumda ortalıkta fazla görünmek istemediklerinden olsa gerek, olayın büyümesine izin vermediler ve bağırıp duran kadını zorla kendi odasına soktular.</p>
				<p class="normal1">Narin'in tüm eşyası topu topu dört torbaydı. Yaslıhan'dan ilk tüyen Recep iki çantalarını da alıp gittiğinden Narin'e seçme şansı kalmamıştı. Kitapları, elbiseleri, ayakkabıları, çamaşırları, iki kalıp sabunu, diş fırçasıyla macunu o dört torbaya doldurup çıktılar.</p>
				<p class="normal1">"Sakinim demiştin..." dedi Narin arabaya binerken.</p>
				<p class="normal1">"Sakindim ama kadını karşımda görünce cinlerim tepeme çıkıverdi."</p>
				<p class="normal1">"Ben de evsiz kalıverdim."</p>
				<p class="normal1">"O manyak kadınla aynı evde kalmaya devam etmeyecektin herhalde. Kızım anlamadın mı, genelev gibi bir yer orası!"</p>
				<p class="normal1">Narin, Deniz'e baktı. Sanki on dakika önce kavga eden kendisi değilmiş gibi neşe içinde konuşup duruyordu.</p>
				<p class="normal1">"Buluruz sana ev, merak etme. Zaten iyileşene kadar bende kalırsın, sonrasına da bakarız."</p>
				<p class="normal1">Kırmızı Mazda hızla hareket ederken Narin aklından "Tabii canım, bakarız çaresine" diye geçirdi ve tırnaklarını yemeye başladı. "Nasıl bakacaksak?"</p>

		</div>
		</body>
</html>