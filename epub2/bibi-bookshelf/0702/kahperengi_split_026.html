<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_13"><br class="calibre4"/><br class="calibre4"/><br class="calibre4"/>   <span class="ideitalik">On üç</span>   <br class="calibre4"/></h1>
				<p class="normal1">Alt katında oturan emekli paşa bunadığından beri, Deniz'in evindeki partilerden şikâyetçi olan komşuların sayısı azalmış ama elbette sıfırlanmamıştı. Sağır olmadığı takdirde kimse Deniz'in yakınında oturmak istemezdi ve bu son derece doğaldı. Evden taşan yüksek müzik sesi, kapıların önünde düşen, sızan ya da bağıran sarhoşlar, ayarsız kahkahalar, arabalarını başka arabaların yoluna koyan düşüncesiz zıpırlar... Deniz, kolaylıkla bir mahallenin korkulu rüyası olabilirdi ama Narin arkadaşının bu sorunu yönetmedeki olağanüstü başarısını takdirle karşılıyordu. Onun yerinde başka biri olsa çoktan mahkemelik olmuş ya da sinirli bir komşudan dayak yemişti ama Deniz öfkeden kudurmuş halde kapısına gelenleri bile –kaç yaşında olurlarsa olsunlar– içeriye girmeye ikna ediyor, arkadaşlık kuruyor ve evden mutlu bir şekilde ayrılmalarını sağlıyordu. Yolda onu görüp sitem edenlerin ne yapıp edip kalplerini kazanıyordu. Yıllardır gürültü yüzünden o evin kapısını aşındırmaktan yılan karakol polisleri bile artık yerlerinden kıpırdamıyor, telefonla arayıp müziğin sesini kısmasını rica ediyorlardı. Deniz gibi hiçbir konuda kavga çıkarmaktan kaçınmayan, haftada ortalama iki taksici tokatlayacak cüreti kendinde bulan, tarif etmek için "fevri" kelimesinin bir tüy kadar hafif kaldığı birinin, komşularıyla sorunsuz bir ilişki yürütebilmek için gösterdiği samimi çaba şaşırtıcıydı. Onun nasıl olup da böyle alttan alabildiğini, hatta gerektiğinde yaltaklanabildiğini anlamak kolay değildi. Ama Narin anlıyordu, çünkü Deniz'in bu evde ve bu şekilde yaşamayı ne kadar çok sevdiğini biliyordu. Bu düzeni sürdürmek için komşuların kıçını yalar, karakola rüşvet verir, yeni taşınanlara çiçek yollar, yaşlıların hatırını sorar, gerekirse körleri karşıdan karşıya geçirirdi.</p>
				<p class="normal1"> </p>
				<p class="normal1">Narin mutfakta, kendisinden sadece beş dakika sonra Deniz'in evinin kapısından giren Atıf 'a bunları anlatırken parti henüz başlamamıştı. İçeride sadece sekiz kişi vardı ve içki şişeleriyle kadehler daha yeni yeni masanın üzerine diziliyordu. Narin salonda müzik seçen Irmak ile Fırat'tan uzak durmak için kendini mutfağa atarken peşinden Atıf 'ı da sürüklemişti. Irmak mutfağa girdiğinde bir taraftan salatalık ve havuçları dikkatle kesiyor, bir taraftan da laflıyorlardı.</p>
				<p class="normal1">"Gerçekten muhteşem görünüyorsun" dedi Narin, Irmak'a. Atıf da başını sallayarak onu onayladı.</p>
				<p class="normal1">"Yirminci defadır aynı şeyi söylüyorsun" diyerek bir kahkaha attı Irmak.</p>
				<p class="normal1">"Ne yapayım, çok beğendim kıyafetini. Çok yakışmış." Narin yalan söylemiyordu. Gerçekten de Irmak krem rengi mini elbisesi ve tam tepesinden atkuyruğu yaptığı saçlarıyla o akşam etrafına ışıklar saçıyordu. Narin onu şimdiye kadar hiç bu kadar güzel gördüğünü hatırlamıyordu.</p>
				<p class="normal1">"Aşk yaradı bana herhalde. Baksana şuna!" dedi Irmak ve bileğindeki Cartier saati Narin'e gösterdi.</p>
				<p class="normal1">"Çok güzelmiş. Fırat mı aldı?"</p>
				<p class="normal1">"Numara yapmayı bırak, sen söylemişsin bunu almasını."</p>
				<p class="normal1">Narin gülümsedi ve "Güle güle kullan!" dedi.</p>
				<p class="normal1">Irmak kollarını Narin'in boynuna dolayıp sıkı sıkı sarıldı ve "Çok mutluyum" diye fısıldadı. Narin onun doğruyu söylediğinden emindi, kendisine bile sarıldığına göre gerçekten çok mutlu olmalıydı. "İnşallah sen ve Deniz de bir gün benim kadar mutlu olursunuz" dedi Irmak.</p>
				<p class="normal1">"Biz mutlu olmak istemiyoruz ki." Irmak kollarını Narin'in boynundan indirdi ve mutfağa giren ablasına baktı.</p>
				<p class="normal1">"Biz parti vermek istiyoruz, içki içmek istiyoruz, sarhoş olup Cartier saatlerimizi kaybetmek istiyoruz" diye devam etti Deniz ve elindeki boş Jagermeister şişesini göstererek "Ayrıca boş şişelerin dolu taklidi yapmasını da istemiyoruz" dedi. "Atıf, sana zahmet, hemen gidip şundan alır mısın? Yoksa kardeşim yeni yaşına Jager'siz girecek ve bütün senesi kötü geçecek."</p>
				<p class="normal1">"Derhal!" dedi Atıf. "Benim de batıl inançlarım var, o yüzden seni anlayabiliyorum."</p>
				<p class="normal1">Herkes mutfaktan çıkınca Narin yine tüm dikkatini havuçlara yöneltti. Salatalıkları boylamasına kesmek kolaydı ama havuç diye tutturan Deniz'e sinir oluyordu. Galonlarca içki içip yanında sağlıklı diye havuç yemek çok anlamsızdı. Hem o kadar çerez, cips, çeşit çeşit peynir ve dizi dizi kanepe varken kim havuç yiyecekti ki?</p>
				<p class="normal1">"Küllükler nerede?" Fırat aniden içeriye girdiğinde Narin az kalsın parmağını kesiyordu.</p>
				<p class="normal1">"Şuradaki çekmeceyi aç, orada!"</p>
				<p class="normal1">Fırat, Narin'in gösterdiği çekmeceyi açtı ve bir küllük çıkarırken "Hâlâ kızgın mısın?" diye sordu Narin'e.</p>
				<p class="normal1">"Hayır değilim. İstersen bütün küllükleri salona götür. Lazım olacak" dedi Narin.</p>
				<p class="normal1">"O herif senin için fazla küçük değil mi?"</p>
				<p class="normal1">"Hangi herif?"</p>
				<p class="normal1">"Birlikte gazeteye çıktığın?"</p>
				<p class="normal1">"Sen Irmak'tan kaç yaş büyüksün?"</p>
				<p class="normal1">"Yedi."</p>
				<p class="normal1">"Başka sorum yok!"</p>
				<p class="normal1">"Aynı şey değil ki, o daha çocuk. Halini tavrını görmüyor musun? Geri zekâlı gibi bir şey!"</p>
				<p class="normal1">"Irmak da Einstein değil!" diye çıkıştı Narin. "Ve son kez söylüyorum, Atıf'la aramızda bir şey yok."</p>
				<p class="normal1">"Külahıma anlat!"</p>
				<p class="normal1">"Havuçları yiyip durma, iki saattir anam ağlıyor onları kesmek için!"</p>
				<p class="normal1">"Ver, ben yaparım!" dedi Fırat. Uzanıp bıçağı Narin'in elinden alırken suratı asılmıştı adamın.</p>
				<p class="normal1">"Teşekkür ederim. Ben de kanepeleri dizeyim bari! Deniz işin bu tarafıyla hiç ilgilenmez. İnsanları davet eder, siparişleri verir ve sonra biri bütün bunları yoluna koysun diye bekler. O biri de genelde ben olurum. Yakındığıma bakma, aslında hoşuma gidiyor bir işe yaramak..."</p>
				<p class="normal1">Fırat'ın konuşmaya niyeti olmadığını anlayınca sustu ve sessizlik içinde işlerini yaptılar. Narin onun neden keyifsiz olduğunu merak etti ama sormadı. Somonlu kanepelerin yanına karideslileri, karideslilerin yanına ançüezlileri, ançüezlilerin yanına rokforluları, rokforluların yanına neli olduğunu anlayamadığı kırmızı renklileri dizerek oyalanmaya çalıştı. Tam son sırayı hazırlıyordu ki, Atıf mutfak kapısından başını uzatıp mavi bir şişe gösterdi ve "Aşkım, Jager bulamadım, Aftershock diye bir şey aldım" diye seslendi.</p>
				<p class="normal1">"İyi, masanın üzerine bırak!" dedi Narin.</p>
				<p class="normal1">"Aşkım ha?" Fırat'ın sesi alaycıydı.</p>
				<p class="normal1">"O öyle konuşuyor. Bana özel bir şey değil."</p>
				<p class="normal1">"Eminim."</p>
				<p class="normal1">"Ben bunları salona götürüyorum. Havuçlar sana emanet" dedi Narin ve mutfaktan çıkarken Fırat'ın dişlerinin arasından bir şey mırıldandığını duyar gibi oldu. Tam olarak emin değildi ama sanki "Siktir git!" demişti.</p>
				<p class="normal1"> </p>
				<p class="normal1">Gecenin ilerleyen saatlerinde Atıf 'ın öylesine "Aşkım" demediğini Narin de anladı. Nereye gitse peşinden geliyor, her türlü bahaneyle koluna bacağına dokunuyor ya da bir şey söylemek için kulağının dibine giriyordu. Fırat'ın onları izlediğinin ve yüzünün giderek düştüğünün farkındaydı. Bir ara Deniz yanına geldi ve "Hayırdır, neler oluyor Atıf 'la?" diye sordu.</p>
				<p class="normal1">"Bir şey olduğu yok. Asılıp duruyor işte!"</p>
				<p class="normal1">"Sen hoşlanmıyor musun?"</p>
				<p class="normal1">"Yok yaaa!"</p>
				<p class="normal1">"Pek öyle görünmüyor."</p>
				<p class="normal1">"Ne yapayım? Tokat mı atayım çocuğa?"</p>
				<p class="normal1">"Yok canım! Eğlenmene bak tabii ki. Bu arada Fırat'la Irmak kavga etmişler biraz önce."</p>
				<p class="normal1">"Neden?"</p>
				<p class="normal1">"Fırat yarın sabah Yaslıhan'a gidiyormuş. Babasının bir arazisi varmış, onu satacakmış."</p>
				<p class="normal1">"Eeeee?"</p>
				<p class="normal1">"Niye daha önce söylemedi diye arıza çıkarmış bizimki."</p>
				<p class="normal1">"Demek o yüzden Fırat'ın suratı iki karış" diye mırıldandı Narin. Derin bir hayal kırıklığı hissediyordu. Fırat'ın suratsızlığını Atıf 'ın varlığına bağlamış ve için için mutlu olmuştu.</p>
				<p class="normal1">"Herhalde" dedi Deniz ve salonun köşesinde duran iki adamın yanına doğru yürümeye başladı. Narin onun adamların uzun boylu olanından epeydir hoşlandığını biliyordu. Irmak da ablasının yanına gitmiş, Fırat'ı masanın yanındaki kanepede bir başına bırakmıştı. Narin ona doğru ilerledi ve yanına oturdu.</p>
				<p class="normal1">"Yaslıhan'a gidiyormuşsun."</p>
				<p class="normal1">"Kim söyledi?" Fırat huzursuzlanmıştı.</p>
				<p class="normal1">"Deniz söyledi."</p>
				<p class="normal1">"Ne kadar çabuk yayılıyor burada haberler."</p>
				<p class="normal1">"Niye kızıyorsun ki? Bir şey rica edecektim."</p>
				<p class="normal1">"Ne?"</p>
				<p class="normal1">"Yaslıhan'a gittiğinde bizim sokağa uğrar mısın diye soracaktım. Hâlâ oradalar mı bilmiyorum, belki taşınmışlardır. Bir soruşturur musun?"</p>
				<p class="normal1">"Sen neden gidip bakmıyorsun?"</p>
				<p class="normal1">"Onlarla iletişim falan kurmak istemiyorum, sadece bilmek istiyorum. Yapar mısın?"</p>
				<p class="normal1">"Bilmiyorum. Vaktim kalırsa yaparım."</p>
				<p class="normal1">"Vaktin kalırsa mı? Avuç içi kadar bir kasabadan bahsediyoruz. Yarım saatini bile almaz oraya gidip bir göz atmak. O kadar zor bir şey istemiyorum."</p>
				<p class="normal1">"Tamam. Gider bakarım, merak etme" dedi Fırat ve sıkıntılı bir şekilde kanepeden kalkarak Irmak'ın olduğu tarafa doğru yürüdü. Narin onların birbirlerine sarılmalarını gözünü ayırmadan izledi. Dakikalarca öyle sarmaş dolaş kaldılar. Âşık çift barışmıştı.</p>
				<p class="normal1">"Bir şey içmiyor musun?" Atıf yine yanı başında bitivermişti, Narin düşüncelerinden kopup o ana geri döndü ve "Getirirsen içerim" dedi tatlı tatlı gülümseyerek. Bu gece onu şımartacak birine ihtiyacı vardı.</p>
				<p class="normal1">"Ne istiyorsun?"</p>
				<p class="normal1">"Votka-Red Bull ve biraz da elma suyu. Ama votkasını bol koy!"</p>
				<p class="normal1">"Neyi unutmaya çalışıyorsun bakalım?"</p>
				<p class="normal1">"Unutmaya çalışmıyorum, hatırlamaya çalışıyorum."</p>
		<div class="calibre1" id="calibre_pb_27"/></body>
</html>