<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="resim"><img class="calibre6" src="4.jpg"/></p>
				<p class="normal1"> </p>
				<p class="normal1">Narin haftalar boyunca her gece kâbuslar içinde uyandı. Hep aynı rüyayı görüyordu. Fırat'ın annesi saçlarına yapışmış, avaz avaz bağırıyor, onu çırılçıplak sokağa sürükleyip herkese gösteriyordu. Zavallı kız bütün vücudu ter içinde, çığlık çığlığa sıçrayıp uyanıyordu. Onun sesine annesi, abisi ve kardeşi de dikiliyordu elbette. Aynı olay hemen her gece tekrarlanıp durunca, Mehmet örtüsünü alıp avludaki divanda uyumaya, Hatice de kızına büyü yaptılar diye korkmaya başladı. Sırf rüyalar olsa aldırmazdı belki ama Narin son zamanlarda eriyip bitmiş; yemez, içmez, gülmez, konuşmaz olmuştu. Kızının her sabah Fırat'ı görme umuduyla uyandığını ve geceleri hayal kırıklığıyla yatağına gittiğini bilmediğinden, onun durgunluğuna verecek başka anlamlar arayıp buluyordu.</p>
				<p class="normal1">Sürekli Fırat'ı arıyordu Narin'in gözleri. Bir köşeden çıkmasını, çalıştığı kuaförün kapısında belirmesini ya da kapıyı çalmasını umuyordu. Âşık olmanın piranha yutmak olduğunu o günlerde öğrendi. Keskin dişler midesini paramparça ediyor ve bununla da yetinmeyip tüm vücuduna saldırıyordu. Çektiği acı yüzünden bağırarak ağlamak isterken fön makinesini tutuyor, saçları süpürüyor, avluyu yıkıyor ya da sofrayı kaldırıyordu. Daha önce hiç karşılaşmadığı derin bir keder tarafından ele geçirilmiş ve soluksuz bırakılmıştı. Dayak yemeye benzemiyordu, abisinin hastanede yatmasına benzemiyordu, babasının bir kadınla kaçıp gitmesine de benzemiyordu. Hepsinden çok daha kötüydü. Hatta hepsinin toplamından bile çok daha kötüydü. Henüz çok genç olduğu için zamanın iyileştirici etkisi hakkında bilgi sahibi de değildi ve bu acının ömür boyu sürmesinden korkuyordu. Birkaç kez cesaretini topladı ve heyecandan ölme pahasına Fıratların evinin önünden geçti. Yazlıkta olduklarını biliyordu ama yine de kapalı perdeler gözlerinin dolmasına neden oluyordu. Yazlıkları çok yakındı ve Fırat istese gelip onu görebilirdi. Demek ki istemiyordu. Belki o da annesi gibi düşünüyordu Narin hakkında. Bu düşüncelerle kendini yiyip bitiriyor, acısını dindirmenin bir yolunu bulamıyordu. Hayati fonksiyonları en alt düzeydeydi ve Fırat'ın gelmediği her gün kalbinde yeni bir yara açılıyordu. Yaz tatilinin sonu görünüp, üniversitelerin açılma zamanı yaklaşmaya başladığında ise tanınmayacak kadar sararıp soldu ve bir deri bir kemik kaldı. Umudu tükeniyordu, umudu tükendikçe o da tükeniyor ve bütün yaralarından oluk oluk kanlar akıyordu. Yakında Fırat Ankara'ya dönecek ve işte o zaman her şey bitecekti. Başka kızlar bulacak, Narin'i unutacaktı. Bu korku kendisini iyice çaresiz hissetmesine neden oluyor ve her gece uykusunda attığı çığlıkları keskinleştiriyordu.</p>
				<p class="normal1">O günlerde Kara Hatice'nin falcıların, hocaların, büyücülerin önüne atacağı çeyrek altını kalmamıştı ama ne yaptı etti, hocanın birini derdini dinlemeye ikna etmeyi başardı.</p>
				<p class="normal1">"Sor bakalım kızına, ne görüyormuş rüyasında?" dedi adam. "İyice öğren, sonra da gel bana söyle!"</p>
				<p class="normal1">Hatice eve döndü ve bir taraftan fasulye ayıklarken bir taraftan da Narin'in ağzını aramaya başladı.</p>
				<p class="normal1">"Kız Narin, sen her gece bağırıp uyanıyorsun ya..."</p>
				<p class="normal1">"Evet!" dedi Narin başını kitabından kaldırmadan.</p>
				<p class="normal1">"Ne görüyorsun ki rüyanda?"</p>
				<p class="normal1">Narin arkasına yaslandı ve annesine baktı. "Fırat'ın annesinin bizi çırılçıplak sevişirken yakaladığı günü görüyorum" diyemeyeceği ortadaydı.</p>
				<p class="normal1">"Ne bileyim, bir sürü şey görüyorum."</p>
				<p class="normal1">"Misal?"</p>
				<p class="normal1">"Misal mi?" Narin gözlerini tavana çevirdi. "Misal, geçen gün köpeklerin saldırdığını gördüm."</p>
				<p class="normal1">"Başka?"</p>
				<p class="normal1">"Birkaç kere de uçurumdan düştüğümü gördüm. Niye sorup duruyorsun ki?"</p>
				<p class="normal1">"Hiiiç! Merak ettim" dedi Kara Hatice ve fasulyeleri kılçıklarından ayırmaya devam etti.</p>
				<p class="normal1"> </p>
				<p class="normal1">O gece Narin yine bağırarak uyandığında annesini tepesinde buldu. Kadının darmadağınık kıvırcık saçları öbek öbek tepesinde toplanmış, gözbebekleri misli misli büyümüştü. Narin'in onu öyle görünce korkudan yüreği hopladı.</p>
				<p class="normal1">"Ne gördün söyle bana?" diye sordu Hatice kızının üzerine eğilerek.</p>
				<p class="normal1">"Yılan gördüm" diye uydurdu Narin ve omzundan iterek annesini uzaklaştırmaya çalıştı ama Hatice silkelenip kurtuldu.</p>
				<p class="normal1">"Ne yapıyordu yılan?"</p>
				<p class="normal1">"Bacağıma dolanmıştı. Bırak da uyuyayım."</p>
				<p class="normal1">"Ne renkti?"</p>
				<p class="normal1">"Üffff! Yeşildi."</p>
				<p class="normal1">"Büyük müydü?"</p>
				<p class="normal1">"Yeter ama!"</p>
				<p class="normal1">"Söyle kız, büyük müydü?"</p>
				<p class="normal1">"Büyüktü, koskocamandı" dedi Narin bezgin bir tavırla ve annesinin sorularından kurtulmak için sırtını döndü, gözlerini yumup uyuyor numarası yapmaya başladı.</p>
				<p class="normal1"> </p>
				<p class="normal1">Kara Hatice sabahı sabah etti ve üstünkörü yapılan bir kahvaltının ardından, iki kızının işe, oğlunun ise hangi cehenneme gidiyorsa oraya gitmesini bekleyip kendini hocanın evine attı.</p>
				<p class="normal1">"Köpeklerin saldırdığını görmüş, uçurumdan düştüğünü görmüş, bir de bacağına dolanan yeşil bir yılan görmüş. Kocamanmış yılan" dedi soluk soluğa.</p>
				<p class="normal1">Adam yüzünü ekşitti; derisi kabuk gibi sertleşmiş, kemikli, zayıf elleriyle kara sakalını sıvazladı, başını iki yana salladı. Durumun iyi olmadığını anlayan Hatice'yi ateş bastı.</p>
				<p class="normal1">"Hanım, süfli cinler musallat olmuş senin kızına. Otur şöyle!" dedi hoca efendi.</p>
				<p class="normal1">Hatice divanın kenarına ilişip tam beş kere dizlerine vurdu.</p>
				<p class="normal1">"Amanın cinler ha! Vah başıma gelenler! Ah be güzel Allahım neden acımazsın sen bize? Hiç gün yüzü görmeyecek miyiz biz?"</p>
				<p class="normal1">Kara Hatice dövünmesi bitince yalvaran gözlerle adama baktı. "Ne olacak peki? Ne edeceğiz?"</p>
				<p class="normal1">"Dediklerimi harfi harfine yapacaksınız. Yazman varsa yaz!" dedi hoca ve saymaya başladı. Uzun uzun anlattı, söyledi; Hatice de çarpık çurpuk harflerle adamın her dediğini yazdı.</p>
				<p class="normal1"> </p>
				<p class="normal1">O gün Narin işten eve geldiğinde annesini avlunun ortasındaki küçük tüpün üzerindeki kazanda su kaynatırken buldu. Etrafı Klorak kokusu sarmıştı.</p>
				<p class="normal1">"Hemen çıkar üstünü, yıkanacaksın. Ha, küpelerini de çıkar kulağından!" dedi Hatice.</p>
				<p class="normal1">"Daha yeni yıkandım ya... Dört gün oldu."</p>
				<p class="normal1">"Sen dediğimi yap. Aptesin var mı?"</p>
				<p class="normal1">"Aptesim mi? Yooo..."</p>
				<p class="normal1">"Aptes alacaksın, aptessiz gezmeyeceksin bundan böyle."</p>
				<p class="normal1">"Niye ki? Nereden çıktı şimdi bu?"</p>
				<p class="normal1">"Cinler musallat olmuş sana."</p>
				<p class="normal1">"Yok ya!" diye terslendi Narin, sonra gözlerini kısıp annesine baktı. "Yine hocaya mı gittin sen? Of anne ya, hem paramız yok diyorsun hem de falcılardan, hocalardan çıkmıyorsun."</p>
				<p class="normal1">"Geceleri bağıra bağıra uyanmalar, rüyada köpek, yılan görmeler hep o yüzden oluyormuş."</p>
				<p class="normal1">"Geçen sene okulda öğretmen demişti ki..." diye lafa girecek oldu Narin ama Hatice öfkeyle onun sözünü kesti.</p>
				<p class="normal1">"Öğretmen möğretmen deme bana! Onlar ne bilecek?"</p>
				<p class="normal1">"Senin hocalar, falcılar çok mu biliyor? Yıllarca geldin gittin de ne oldu? Ne işimize yaradı? Dayımlar mirasımızı yediler, babam kaçtı, Mehmet sakat kaldı... Olan senin altınlarına oldu."</p>
				<p class="normal1">"Sus! Seni sarı çıyan seni! Konuşma da sıyır üstünü, yoksa yolarım o saçlarını!"</p>
				<p class="normal1">"Aman be anne!" diye mızıldanarak soyundu Narin. Dili kopsaydı da o rüyaları uydurmasaydı keşke.</p>
				<p class="normal1">Kara Hatice kızını bir güzel yıkadı, yuğdu, aptes aldığından emin oldu ve hemen ardından okunacak duaları önüne koydu.</p>
				<p class="normal1">"Elinin körü! Sabaha kadar okusam bitmez bu be! Ders çalışmam lazım benim."</p>
				<p class="normal1">"Okullar açılmadı daha, ne dersi çalışacakmışsın?"</p>
				<p class="normal1">"Test çözeceğim, test! Üniversite hazırlık testi!"</p>
				<p class="normal1">O sırada odaya gülsuyu serpmekte olan Hatice kızına öyle fena baktı ki, Narin'in inadı bir an için kırılacak gibi oldu.</p>
				<p class="normal1">"Oku kız şunları!" dedi Hatice, bir elini yumruk yapıp beline koyarken.</p>
				<p class="normal1">"Valla okumam. Cin falan girmedi bana, bir şeyciğim yok benim. Ekmek Kuran çarpsın ki..."</p>
				<p class="normal1">"Kız, koparırım etlerini!" diyerek Narin'in üzerine yürüdü Hatice. Her öfkelendiğinde olduğu gibi, kan beynine hücum etmiş, yüzü iyiden iyiye kararmıştı. "Okumazsan iyice yerleşir o cinler sana, bir daha da mümkünü yok çıkaramayız."</p>
				<p class="normal1">"Tamam be! Okuyacağım ama birer kere okurum sadece, öyle kırk kere falan okumam" dedi Narin.</p>
				<p class="normal1">"Hele oku da, bir kere oku!" diyerek razı oldu Hatice. Hiç yoktan iyiydi.</p>
				<p class="normal1">"Ne döküp duruyorsun o gülsuyunu oraya buraya? İçim bayıldı kokudan!"</p>
				<p class="normal1">"İyi cinleri getirecek o!" dedi Hatice bilmiş bilmiş.</p>
				<p class="normal1">Narin kafasını dualara gömerken "İçime kaçsa kaçsa Fırat'ın annesi olacak o şeytan karı kaçmıştır" diye düşündü. Kadının bakışları gözünün önünden bir türlü gitmiyor, gün boyunca her yerde Narin'i takip ediyordu. Yemek yerken, arkadaşlarıyla konuşurken avluyu süpürürken, kuaförde havluları yıkarken o gözler hep üzerindeydi sanki. İğrenerek, küçümseyerek, nefret ederek sonsuz bir öfkeyle bakıyorlardı.</p>
				<p class="normal1">Fıratların evinden perişan halde çıktığı gün, oradan kendi evine varana kadar, bir kilometrelik mesafede dizlerinin bağı defalarca çözülmüştü. Evler, ağaçlar, kaldırımlar, insanlar, üstüne üstüne gelmişti. İlk o gece uyanmıştı çığlık çığlığa ve kan ter içinde. O günden beri kalbi durduk yerde güm güm atmaya başlıyor, sebepsiz yere içini korkular sarıyordu. Her an kötü bir şey oluverecekmiş gibi tetikte ve endişeli geçiyordu zaman. Günler birbirini takip etmiyor, sanki birbirini ittiriyordu. Acıkmayı neredeyse unutmuştu. Ne zaman ağzına iki lokma atacak olsa, üçüncüye fırsat kalmadan düğümleniyordu midesi.</p>
				<p class="normal1">O günü hatırlatacak her şeyden kaçmak istiyordu. Lacivert beyaz elbiseyi yüklüğün en dibine, gözünün görmeyeceği bir yere saklamıştı. Ölürdü de bir daha geçirmezdi üzerine. Paçavralar içinde gezerdi, Mehmet'in eskilerini giyerdi ama elini bile sürmezdi bundan böyle o elbiseye.</p>
				<p class="normal1">Kara Hatice bir taraftan minderleri silkeliyor –hoca efendi öyle istemişti– bir taraftan da "Doğru oku, kendini ver" diyerek Narin'e çıkışıyordu.</p>
				<p class="normal1">"Anne!"</p>
				<p class="normal1">"Ne?"</p>
				<p class="normal1">"Bu abim bir haltlar karıştırıyor gibime geliyor."</p>
				<p class="normal1">Hatice son minderi de çırpıp yerine bıraktı ve "Ne haltı?" diye sordu.</p>
				<p class="normal1">"İşe falan gittiği yok ama bütün gün kahvede. Nereden buluyor ki parayı?"</p>
				<p class="normal1">"Necati Abi verdi dedi geçenlerde."</p>
				<p class="normal1">"Kahveye gitsin diye para mı verecek Şişko Necati? Ölse vermez."</p>
				<p class="normal1">"Mehmet öyle dedi" diyerek omuzlarını silkti Hatice. "Ne bileyim ben?"</p>
				<p class="normal1">"Sen vermiyorsun değil mi?"</p>
				<p class="normal1">"Para mı var kız bende de vereyim?"</p>
				<p class="normal1">"Şadiye'den alıyordur belki... Söyleme diye tembihlediyse, korkusundan hayatta söylemez Şadiye" dedi Narin.</p>
				<p class="normal1">"Yok. Şadiye pastaneden aldığının hepsini avucuma sayıyor. Yoksa nasıl dönecek bu ev?"</p>
				<p class="normal1">Narin sürekli bir işte çalışmadığı için annesinin ona içerlediğini biliyordu. Okulu bahane edip yan gelip yatmakla suçluyordu büyük kızını. Yazın ya da hafta sonları çalışarak kazandığı üç kuruşu beğenmiyor, sürekli kafasına kakıyordu. Narin onun sesindeki imayı duymazdan geldi. Bu konuda yapılacak bir tartışmanın durduk yerde kavga anlamına geldiğini biliyordu.</p>
				<p class="normal1">"Ben biraz daha okuyayım" dedi konuyu uzatmamak için.</p>
				<p class="normal1">Hatice'nin yüzü aydınlandı. "Aferin! Ne kadar okursan o kadar iyi! Başka türlü kurtulamazsın cinlerin musallatından."</p>

		</div>
		</body>
</html>