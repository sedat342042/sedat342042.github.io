<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_22"><br class="calibre4"/><br class="calibre4"/><br class="calibre4"/>   <span class="ideitalik">Yirmi iki</span>   <br class="calibre4"/></h1>
				<p class="normal1">"Gelmiyor musun?" diye seslendi Fırat. Narin elinde telefonla holde kalakalmıştı. Fırat'ın adımlarını işittiğinde başını kaldırıp ona baktı. Adam çıplaklığından hiçbir utanç duymadan ellerini beline koymuş, onu seyrediyordu. "Bir şey mi oldu?"</p>
				<p class="normal1">"Hayır."</p>
				<p class="normal1">"Olmuş."</p>
				<p class="normal1">"Hiçbir şey olmadı" dedi Narin gülümsemeye çalışarak.</p>
				<p class="normal1">Fırat ona doğru birkaç adım attı ve kollarını Narin'in çıplak bedenine sarıp gözlerine baktı. "Yalan söyleme!"</p>
				<p class="normal1">"Giyinsek iyi olacak, soğuk burası" dedi Narin.</p>
				<p class="normal1">"Burası soğuk değil, sen soğuksun bence. Daha doğrusu soğudun. Kimdi arayan?"</p>
				<p class="normal1">"Deniz'di."</p>
				<p class="normal1">"Eeeee?"</p>
				<p class="normal1">"Ne eee'si?</p>
				<p class="normal1">"Moralini bozan ne?"</p>
				<p class="normal1">"Moralim bozuk değil, sadece giyinmek istiyorum."</p>
				<p class="normal1">Fırat onu duymamış gibi, boynunu, omuzlarını öpüyor, göğüslerini okşuyordu. "Bence yeterince giyiniğiz."</p>
				<p class="normal1">Narin onu itti ve "Yapma!" dedi sertçe. Fırat Irmak'a evlenme teklif etmişti. Ne zaman olmuştu acaba bu? Irmak'ın doğum gününde mi, yoksa daha mı sonra? Nedense o ana kadar Fırat'ın Irmak'a âşık olduğunu hiç düşünmemişti. Neden düşünmemişti ki? Evlenme teklif ettiğine göre âşık olmalıydı ve bu, Narin'in fena halde canının yanmasına sebep oluyordu. Demek Fırat geceleri yattığında Irmak'ı düşünüyor ve onunla ilgili gelecek planları yapıyordu. İçi öylesine nefret ve öfkeyle doldu ki, bir an patlayacağını sandı. Patlayacak ve etrafa dağılacaktı.</p>
				<p class="normal1">"Neyin var söylesene! Bir anda başka biri oldun."</p>
				<p class="normal1">"Başka biri falan olmadım."</p>
				<p class="normal1">"Dur tahmin edeyim, Deniz'le konuşunca aklına Irmak geldi ve kendini kötü hissettin ya da..."</p>
				<p class="normal1">"Ya da?" Narin tek kaşını kaldırarak ona baktı.</p>
				<p class="normal1">"Ne bileyim, onu hatırladın ve kıskandın."</p>
				<p class="normal1">"Kıskandım mı? Bu gerçekten çok komik. Üzgünüm ama kıskanmam için sana karşı bir şey hissetmem gerekir" dedi Narin. Sesi sakin çıkıyordu.</p>
				<p class="normal1">"Ama hissetmiyorsun, öyle mi?"</p>
				<p class="normal1">Narin başını iki yana salladı ve "Sadece seviştik... Büyütülecek bir şey değil" dedi.</p>
				<p class="normal1">"Yalan söylüyorsun." Fırat gülüyordu ve çıplaklığının farkında değilmiş kadar rahattı derisinin içinde. "Ne yani, sen her önüne gelenle sevişir misin?"</p>
				<p class="normal1">"Bir kısmıyla" dedi Narin ve üzerinden çıkan giysileri bulmak için kütüphaneye doğru yürüdü. İçeriye girdiğinde boğazını sıkanın öfke mi, yoksa üzüntü mü olduğunu bilemedi. Tek bildiği, bir şeyin boğazını sıkıp soluğunu kestiğiydi. Onlar evlenecekler, bebek yapacaklar ve Narin bütün bunlara şahit olmak mecburiyetinde kalacaktı. Vücudundaki her hücrenin kahrolduğunu hissetti. Kolları keder doluydu, bacakları acıdan hissizleşmişti, dalağı ağlıyordu ve her parçasından hüsran sızarken yüreği nefretle atıyordu.</p>
				<p class="normal1">"Mesela Atıf, onunla da seviştin mi?" diye seslendi Fırat.</p>
				<p class="normal1">"Evet."</p>
				<p class="normal1">"Sevgilim değil demiştin." Fırat kütüphanenin kapısına dayanmış, kollarını göğsünde kavuşturmuş, ona bakıyordu. Narin onun yüzünün solmuş olduğunu görünce içinde bir ferahlama hissetti ve boğazındaki baskı hafifler gibi oldu.</p>
				<p class="normal1">"Sevgilim değil dedim, sevişmedim demedim" dedi Narin gülümseyerek ve kucağında kıyafetleriyle kütüphaneden çıkıp odasına girdi. Kapıyı kapattığında dünya dönüş hızını artırmış gibiydi. Yatağa uzandı ve gözlerini kapattı.</p>
		<div class="calibre1" id="calibre_pb_45"/></body>
</html>