<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_25"><br class="calibre4"/><br class="calibre4"/><br class="calibre4"/>   <span class="ideitalik">Yirmi beş</span>   <br class="calibre4"/></h1>
				<p class="normal1">Deniz üç koca bavulunu iterek "Dış Hatlar Geliş" kapısından çıkarken yaklaşık yarım gündür yolda olan birinden çok, az önce güzellik salonundan çıkmış bir film yıldızına benziyordu. Koyu renk dar blucini, beyaz bluzu, lacivert blazer ceketi ve topuklu ayakkabılarıyla onun ta New York'tan geldiğine inanmak imkânsızdı. Gözlerini kısarak kapının önünde birikmiş kalabalığa baktı ve kendisine el sallayan Narin'i görünce gülümsedi. Narin ona doğru ilerleyip arkadaşını kucakladı.</p>
				<p class="normal1">"Ne kadar zayıflamışsın" dedi Deniz üzüntüyle ona bakarak.</p>
				<p class="normal1">"Birkaç kilo verdim galiba." Üç hafta içinde tam beş kilo kaybetmişti.</p>
				<p class="normal1">"Birkaç kilodan fazla vermişsin" dedi Deniz, ikisi birlikte bavul arabasını iterlerken. "Böyle bir zamanda yanında olamadığım için çok üzgünüm. Seni dinlememem lazımdı, atlayıp dönmeliydim İstanbul'a."</p>
				<p class="normal1">"Yapacak bir şey yoktu ki" dedi Narin omuzlarını silkerek. "Yıllar önce olmuş bir şey. Amma alışveriş yapmışsın."</p>
				<p class="normal1">"Yaptım biraz."</p>
				<p class="normal1">"Bagaja sığmaz bunlar, birini arka koltuğa koyacağız."</p>
				<p class="normal1">"Narin, sen iyi misin? Doğru söyle bana."</p>
				<p class="normal1">"Bilmiyorum. Bazen iyiyim, bazen kötüyüm."</p>
				<p class="normal1">"Öyle olur!"</p>
				<p class="normal1">"Tam geçti derken tekrar başlıyor, tam geçmeyecek derken hafifliyor."</p>
				<p class="normal1">İkisi güçlükle valizleri Narin'in eski Volvo'suna yerleştirdiler. Deniz yol boyunca Narin'i soru yağmuruna tuttu. Olay nasıl olmuştu, kimden öğrenmişti, Yaslıhan'a nasıl gitmişti, evleri hâlâ eskisi gibi miydi, tanıdık kimseyi görmüş müydü, oraya gidince neler hissetmişti, mezarlık nasıldı, nasıl dönmüştü, nerede kalmıştı. Sorular, sorular, sorular... Yarım saatin sonunda Narin birbiri ardına yalanlar uydurmaktan bitkin düşmüştü.</p>
				<p class="normal1">"Bu konuyu kapatalım artık" dedi. "Sen bana New York'u anlat artık."</p>
				<p class="normal1">"Çok düşüncesizim, değil mi? Gelir gelmez üzdüm seni."</p>
				<p class="normal1">"Hayır üzülmedim. Aslına bakarsan onlardan bahsetmek iyi geliyor bana. İnsanları gömüp unutmak daha zalimce."</p>
				<p class="normal1">Deniz bir an sustu ama sonra konuyu değiştirmenin bir yolunu bulması uzun sürmedi.</p>
				<p class="normal1">"Neyse, evde kimse var mı?"</p>
				<p class="normal1">"Şu anda kimse yok ama bildiğim kadarıyla, akşama Irmak herkesi topladı."</p>
				<p class="normal1">"İyi! Özledim hepinizi."</p>
				<p class="normal1">"Onlar gelinceye kadar bir duş yaparsın, biraz dinlenirsin."</p>
				<p class="normal1">"Yorgun değilim ben, uyudum bütün yol boyunca. Gidip yemek yiyelim bir yerde."</p>
				<p class="normal1">"Olur, ne yemek istersin?"</p>
				<p class="normal1">"Lüfer!"</p>
				<p class="normal1"> </p>
				<p class="normal1">İstinye'de kalabalık bir balıkçıya gittiler. Deniz sakin yerleri hiç sevmezdi. Balıklarını sipariş edip rakılarını söylediler ve derin bir sohbete daldılar. Narin onun yokluğunda kendini ne kadar yalnız hissettiğini düşündü. Eğer bütün olanları ona anlatabilseydi, bu kadar karanlıkta kalmayacağını biliyordu. Keşke Irmak, Deniz'in kardeşi değil de başka biri olsaydı. O zaman Deniz onu asla yargılamaz, kendisini iyi hissetmesi için elinden geleni yapardı. Ama şimdi, onu kaybetmek üzereydi. Bir tek onu değil, uğruna çalışıp didindiği her şeyi kaybetmek üzereydi. Deniz'i, arkadaşlarını, işini, evini, bu şehri... Bunların hepsini kazanamayacağı biri uğruna tehlikeye atıyordu: Fırat! Bir hiç uğruna tüm yaşantısından olacaktı.</p>
				<p class="normal1">"Beni duyuyor musun?" diye sordu Deniz, masanın üzerinden ona doğru eğilerek.</p>
				<p class="normal1">"Duyuyorum" dedi Narin.</p>
				<p class="normal1">"O zaman niye soruma cevap vermiyorsun?"</p>
				<p class="normal1">"Pardon, ne sormuştun?"</p>
				<p class="normal1">"Niye ağlıyorsun, dedim."</p>
				<p class="normal1">"Bilmiyorum. Akıyorlar işte..."</p>
				<p class="normal1">Deniz restoranın kalabalığına aldırış etmeden yerinden kalkıp Narin'in yanına oturdu ve ona sıkı sıkı sarıldı.</p>
				<p class="normal1">"Yapma böyle, herkes bize bakıyor" diye fısıldadı Narin gülümsemeye çalışarak.</p>
				<p class="normal1">"Kim bakıyor?"</p>
				<p class="normal1">"Yan masa! Senin yüzünden lezbiyen sanacaklar bizi."</p>
				<p class="normal1">Deniz yan masada oturan üç adama dönüp "Lezbiyen değiliz biz" deyince adamlar utanç içinde bakışlarını tekrar tabaklarına çevirdiler.</p>
				<p class="normal1">Narin bir eliyle yüzünü kapattı ve hâlâ kendisine sarılmış duran Deniz'e "Bunu yaptığına inanamıyorum" dedi.</p>
				<p class="normal1">"Sen de bana sarıl!"</p>
				<p class="normal1">Narin onun söylediğini yaptı ve kısa bir süre için kollarını Deniz'in boynuna doladı.</p>
				<p class="normal1">"Tamam sarıldım, haydi şimdi yerine geç."</p>
				<p class="normal1">"Niye her şeyden utanıyorsun?" dedi Deniz onu bırakırken.</p>
				<p class="normal1">"Utanmıyorum."</p>
				<p class="normal1">"Hep başkalarının ne düşüneceğini dert ediyorsun. Bize ne onlardan? Bak şöyle düşün: Sadece biz gerçeğiz, tamam mı! Başkaları sadece figüran. Hatta figüran bile değiller, onlar aslında yok. Hiçbiri gerçek değil."</p>
				<p class="normal1">Narin güldü. Bu fikir hoşuna gitmişti. Belki Fırat bile gerçek değil, sadece Narin'in kurduğu bir hayalden ibaretti. Belki o baca hiç tıkanmamış, annesi ile kardeşleri sobadan zehirlenmemişti. Kim bilir, belki de bütün bu üzüntüler, can çekişmeler, hüsranlar kendi kendimize kurduğumuz düşlerin sonucuydu.</p>
				<p class="normal1">"Buna inanmak isterdim" dedi Narin.</p>
				<p class="normal1">"Neye?"</p>
				<p class="normal1">"Her şeyin bir rüya olduğuna. Etten kemikten rüyalar görebildiğimize."</p>
				<p class="normal1">"Sen neye inanırsan gerçek odur. Başkalarının önemli olmasının sebebi senin onlara önem vermen."</p>
				<p class="normal1">"Amerika'dan değil de Hindistan'dan dönmüş gibisin" dedi Narin gülerek.</p>
				<p class="normal1">"Haydi gidelim artık. Irmak mesaj atmış, evde bekliyoruz diye."</p>
				<p class="normal1">Hesabı ödeyip kalkarlarken Narin'in yüzü yine asılmıştı.</p>
				<p class="normal1"> </p>
				<p class="normal1">Yol boyunca tırnaklarını yememek için kendisiyle savaş verdi ve Deniz'i her soruyu iki kez tekrar etmek zorunda bıraktı. Haftalar sonra Fırat'ı ilk kez görecekti ve neler olacağını bilmiyordu. Bütün bunların sonu nereye varacaktı? Kalbi güm güm atarak kapıdan girdiğinde bütün vücudu uyuşmuş gibiydi ama sakin görünmeyi başardı. Kapıyı Irmak açtı ve sanki üç haftadır değil de üç yıldır görüşmüyorlarmış gibi abartılı çığlıklar atarak ablasına sarıldı. Onun bu yapmacık hali Narin'in yüzünü ekşitmesine sebep oldu. Sanki senelerce yurtdışında yaşamamış ve ablasından ayrı kalmaya alışık değilmiş gibi davranıyordu. Nesini seviyordu Fırat bu salağın? İki kardeşin yanından geçip salona girdi ve kapının tam karşısındaki kanepede Altan'la sohbet eden Fırat'la göz göze geldi.</p>
				<p class="normal1">Deniz'in dönüşü herkesin keyfini yerine getirmişe benziyordu. Evin her yerinden kahkahalar ve neşeli sesler yükseliyordu. Narin önce Altan'ı öptü, sonra onların hemen yanında duran Ebru'yu. Sıra Fırat'a geldiğinde her yanını ateş bastı ve aceleyle verilmiş bir öpücükten sonra ona en uzak köşede, Memo'nun tam yanında kendine bir yer buldu. Salondaki uzun masa çoktan kurulmuştu ve hepsi Çin lokantasına verilen siparişin gelmesini bekliyordu. Narin, Fırat'ın devamlı kendine baktığının farkındaydı ama biri görecek diye korktuğundan gözlerini Fırat'tan yana çeviremiyordu. Telefonuna gelen mesaj sesini duyunca çantasını alıp tuvalete gitti. Kimden geldiğini biliyordu, Fırat'ın mesaj yazdığını görmüştü. "Elimde değil, seni seviyorum" diyordu mesajda. Narin pantolonunu indirmeden klozetin kenarına oturdu ve mesaja baktı uzun uzun. "Ben de seni" yazdı cevap olarak ve sifonu çekip tuvaletten çıkarken kendini soğukkanlı bir katile benzetti. Koridorda kurbanıyla karşılaşıp ona gülümserken de aynı şeyi hissetti.</p>
				<p class="normal1">"Saçını düzelt!" dedi Irmak yanından geçerken ve uzanıp Narin'in yüzüne düşmüş perçemini yana doğru çekti.</p>
				<p class="normal1">Yerine oturduğunda Fırat'la göz göze geldi ve başını "Yandık biz!" dercesine iki yana salladı, Fırat önüne bakıp hafifçe gülümsedi.</p>
				<p class="normal1">Gece boyunca ikisi arasında mesajlar gelip gitti. Yemekte, yemek bittikten sonra kalabalık içinde otururken yazışıp durdular.</p>
				<p class="normal1">"Seni görmek çok güzel" yazdı Fırat.</p>
				<p class="normal1">"Seni de."</p>
				<p class="normal1">"Ne yapacağız?" diye sordu Fırat.</p>
				<p class="normal1">"Bilmiyorum" diye cevap verdi Narin. Bilmiyordu.</p>
		<div class="calibre1" id="calibre_pb_51"/></body>
</html>