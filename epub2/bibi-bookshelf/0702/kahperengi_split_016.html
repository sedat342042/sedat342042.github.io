<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_8"><br class="calibre4"/><br class="calibre4"/><br class="calibre4"/>   <span class="ideitalik">Sekiz</span>   <br class="calibre4"/></h1>
				<p class="normal1">"Çok gergin bir halin var!" dedi Fırat Narin'e ama kendisinin daha gergin olduğunun farkında değildi.</p>
				<p class="normal1">"Yoooo, sadece sabahın köründe burada seninle oturduğum için kendimi suçlu hissediyorum. Deniz ile Irmak'ın arkasından iş çeviriyormuşum gibi geliyor."</p>
				<p class="normal1">"E çeviriyorsun zaten, şu anda yaptığımız tam olarak bu" dedi Fırat ve gülümsedi. Onun sürekli arabasının anahtarlığıyla oynaması Narin'in gözünden kaçmamıştı.</p>
				<p class="normal1">"Hayır, çevirmiyorum, beni buraya çağıran sendin. Sen tutturdun buluşalım diye. O yüzden bir an önce ne söyleyeceksen söyle de gidelim."</p>
				<p class="normal1">"Bir şey söylemeyeceğim. Sadece seninle konuşmak istedim."</p>
				<p class="normal1">"Ama onlardan haber aldığını söylemiştin?"</p>
				<p class="normal1">"Yalandı."</p>
				<p class="normal1">"Yalan mıydı? Deli misin sen? İki gündür karnımda ağrılarla yaşıyorum senin yüzünden, sense karşıma geçmiş yalan söyledim diyorsun."</p>
				<p class="normal1">"Başka türlü benimle buluşmazdın."</p>
				<p class="normal1">"Elbette buluşmazdım!" diye bağırdı Narin.</p>
				<p class="normal1">"Ben de merak ettiğim şeyleri öğrenemezdim."</p>
				<p class="normal1">"Ne öğrenmek istiyorsun ki?"</p>
				<p class="normal1">"Neden beni tanımazdan geldiğini merak ediyorum." Fırat kollarını göğsünde kavuşturup gözlerini Narin'e dikti.</p>
				<p class="normal1">"Ne bileyim, şaşkınlıktan herhalde. Hem sen de aynı şeyi yaptın. Yani bir tek benim suçum değil."</p>
				<p class="normal1">"Narinciğim, burada kimseyi suçlamıyoruz. Deniz'in evindeki partide beni ilk gördüğün akşam suratının ne hale geldiğini biliyor musun? Darmadağın oldun! Kalp krizi geçireceksin sandım bir ara. Deniz seni bize doğru ittirmese, camdan atlayıp kaçacak gibiydin. O durumda ne yapabilirdim ki? Ben de senin kadar şaşkındım ve baktım yabancı gibi davranıyorsun, devam ettirdim. Anlayacağın, konuyu senin inisiyatifine bıraktım. Ama şimdi iyi yaptığımı düşünmüyorum."</p>
				<p class="normal1">Narin geriye yaslandı ve birkaç saniye sessiz kaldıktan sonra "Peki ne öneriyorsun?" diye sordu. "Bu saatten sonra çıkıp ‘Aaaa biz aslında tanışıyorduk' mu diyeceğiz?"</p>
				<p class="normal1">"Sonradan hatırlamış gibi yapabiliriz" dedi Fırat.</p>
				<p class="normal1">"Olmaz!"</p>
				<p class="normal1">"Neden olmasın canım. Şunu tanıyor musun, bunu tanıyor musun diye konuşurken, bir anda birbirimizin kim olduğunu çıkarıveririz, olur biter."</p>
				<p class="normal1">"Olmaz dedim" diye diklendi Narin.</p>
				<p class="normal1">"Neden yahu? Detay vermek zorunda değiliz ki!"</p>
				<p class="normal1">"Çünkü Deniz hikâyeyi biliyor. Irmak da biliyor." Narin başını ellerinin arasına aldı.</p>
				<p class="normal1">"Neyi biliyorlar?"</p>
				<p class="normal1">"Eskiden olanları biliyorlar işte! Bu saatten sonra karşılarına geçip Fırat var ya, işte o benim eskiden size anlattığım Fırat diyemem. Unut bunu! Sonradan hatırladığıma asla inanmazlar. Ondan sonra her hareketimden bir anlam çıkarmaya başlarlar. Özellikle de Irmak! Onun hırçınlıklarıyla, laf sokmalarıyla uğraşmak istemiyorum."</p>
				<p class="normal1">"Tamam, sakin ol, seni hiçbir şey yapmaya zorlamıyorum. Nasıl istiyorsan öyle yaparız. Benim için fark etmez! Peki Deniz isim benzerliğinden şüphelenmedi mi? Küçük bir Ege kasabasında kaç kişinin adı Fırat olur ki?"</p>
				<p class="normal1">"Onun coğrafyası zayıftır, Fırat'ı Gediz'in kolu bile sanıyor olabilir" dedi Narin sıkıntılı bir tavırla. "Umarım yakında ayrılırsınız ve hayatımızdan çıkarsın. Bunu dilemem çok ayıp biliyorum ama huzurumu kaçırıyorsun."</p>
				<p class="normal1">Fırat bu sözlere güldü ve Narin onun gözlerinde yıllar öncesini gördü. Sanki zaman kaymış ve farklı zamanlar, farklı görüntülerin üzerine binmişti. Kalbinde keskin bir acı hissetti.</p>
				<p class="normal1">"Yapma Narin, o zaman ikimiz de çocuktuk ve bin yıl önceydi" dedi Fırat.</p>
				<p class="normal1">Sesi söylediklerine inanıyor gibi alaycıydı ve Narin'in yüreğinin biraz daha burkulmasına yol açtı. İnsan bazen bir yerde takılıp kalıyordu ve diğerleri yürüyüp giderken, o bir yol bulup geçemiyordu. Kendisine olan da buydu: Takılıp kalmak. Çantasını alıp kalktı ve "Ben ortada gülünecek bir şey göremiyorum" diye söylendi.</p>
				<p class="normal1">"Tamam, tamam! Özür dilerim. Bekle, hesabı ödeyeyim, seni bırakırım."</p>
				<p class="normal1">"Zahmet etme! Ben yürürüm."</p>
				<p class="normal1">"Lütfen! Otur hadi iki dakika daha!"</p>
				<p class="normal1">Narin isteksizce yerine oturdu.</p>
				<p class="normal1">"Mehmet'le gerçekten görüşmüyor musun?" Fırat birdenbire ciddileşmişti.</p>
				<p class="normal1">Narin dik dik Fırat'a baktı. "Sana ne bundan?"</p>
				<p class="normal1">"Bilmem. Merak işte."</p>
				<p class="normal1">"Madem çok merak ediyorsun, söyleyeyim: Üniversite için Yaslıhan'dan ayrıldıktan sonra hiçbirini görmedim. Hatta telefonla bile konuşmadım. Nerede olduklarını, ne yaptıklarını bilmiyorum. Gebermiş bile olabilirler. Umurumda değil!"</p>
				<p class="normal1">"Bahsettiğin insanlar senin ailen!"</p>
				<p class="normal1">"Aile mi?" derken Narin'in yüzünde tiksinti ifadesi belirdi. "Ne aile ama!"</p>
				<p class="normal1">"Peki hiç merak etmiyor musun? Özlemiyor musun?"</p>
				<p class="normal1">"Bazen... Bazen biraz merak ediyorum. Sadece birkaç saniye sürüyor, hemen geçiyor."</p>
				<p class="normal1">"Başlarına bir şey geldi mi diye düşünmüyor musun?"</p>
				<p class="normal1">"Geldiyse geldi" diyerek omuzlarını silkti Narin. "Başına bir şey gelmeyen biri var mı?"</p>
				<p class="normal1">"Ne bileyim, ben olsam merak ederdim."</p>
				<p class="normal1">"Ben etmiyorum. Neden edeyim ki? Bir tane bile güzel anım yok onlarla. Bir kere bile gülüp söyleştiğimizi ya da neşemizin yerinde olduğunu hatırlamıyorum. Aile gibi değildik biz, aynı koğuşta yaşamaya mecbur bırakılmış mahkûmlar gibiydik. Birbirinden nefret eden, o evden kurtulmak için gün sayan insanlar..."</p>
				<p class="normal1">"Tamam kızma!"</p>
				<p class="normal1">"Kızıyorum, çünkü hayatımın didik didik sorgulanması hoşuma gitmiyor. Benim ailem ve benim geçmişim seni neden bu kadar ilgilendiriyor?"</p>
				<p class="normal1">Narin arkasına yaslanarak yüzünü pencereden yana çevirdi. Şehir hareketlenmiş, biraz önce sakin olan caddeden vızır vızır arabalar geçmeye başlamıştı. Narin kendini bir günün başında değil de sonunda gibi hissediyordu. Başına ve midesine aynı anda sancı saplanmıştı. Bir taraftan da Fırat'a biraz fazla sert çıktığının farkındaydı.</p>
				<p class="normal1">"Peki sen gidiyor musun Yaslıhan'a? Yani seninkiler hâlâ orada mı?" diye sordu. Bu kez sesi belirgin bir şekilde yumuşamıştı.</p>
				<p class="normal1">"Hayır, ben üniversite sondayken annem öldü. Babam da İstanbul'da yaşıyor epeydir."</p>
				<p class="normal1">Narin, o kadının ölümüyle ilgili hiç üzüntü hissetmediği halde "Başın sağ olsun!" dedi. Âdet âdetti ve yerini bulmalıydı.</p>
				<p class="normal1">"Sağ ol. Önceden sık sık gidiyordum ama birkaç senedir ben de hiç gitmedim Yaslıhan'a. Babam ara ara gidip geliyor ama artık onun da pek eşi dostu kalmadı. Fabrikayı sattık, zeytinliklerin çoğunu da elden çıkardık. Birkaç parça mülkümüz kaldı."</p>
				<p class="normal1">"Özlüyor musun?" diye sordu Narin.</p>
				<p class="normal1">"Yaslıhan'ı mı? Bazen özlüyorum. Daha çok çocukluğumu özlüyorum galiba. Ama nedense oraya gitmek beni üzüyor. Özellikle uzun zaman gitmediysem, dere yolundan Yaslıhan'a girerken kendimi kötü hissediyorum. Bir daha asla geri gelmeyecek zamanların içinden geçmek gibi... Ne bileyim, içim sızlıyor işte. Her gittiğimde bir şeyler değişiyor ve bunu görmek iyi gelmiyor."</p>
				<p class="normal1">"Her yerde bir şeyler değişiyor. Bir tek orada değil ki" dedi Narin.</p>
				<p class="normal1">"İçindeyken fark etmiyor insan, burada biz de değişimin parçası ya da şahidiyiz. Oysa orası değişirken..."</p>
				<p class="normal1">"Hatıralarımız yıkılıyor..."</p>
				<p class="normal1">"Evet" dedi Fırat ve Narin'e baktı. "Hatıralarımızı yıkıyorlar." Sesi kederli çıkıyordu.</p>
		<div class="calibre1" id="calibre_pb_17"/></body>
</html>