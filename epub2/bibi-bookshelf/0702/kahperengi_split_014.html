<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_7"><br class="calibre4"/><br class="calibre4"/><br class="calibre4"/>   <span class="ideitalik">Yedi</span>   <br class="calibre4"/></h1>
				<p class="normal1">Cep telefonu, çalışma masasının uzak köşesinde patlamaya hazır bir bomba gibi duruyordu. Saatine baktı. Henüz sekiz buçuktu ve Fırat'ın bu saatte aramayacağından emin olsa da küçük beyaz telefona bakmak sinirlerini altüst ediyordu. Çantasına mı koysaydı acaba? Ofisinin kapısı açıldığında telefona uzanmak üzereydi.</p>
				<p class="normal1">"Günaydın Narinciğim." Patronu üzerine kalıp gibi oturan lacivert takım elbisesinin içinde gülümsüyordu. Erol Bey, altmış yaşını iki ay önce devirmişti ama hâlâ kırk yaşında birinin enerjisine sahipti.</p>
				<p class="normal1">"Günaydın Erol Bey."</p>
				<p class="normal1">"Sen seviyorsun diye simit aldım, şimdi getirecek Zeynel Efendi. İnşallah kahvaltı yapmamışsındır."</p>
				<p class="normal1">"Yapmamıştım, teşekkür ederim."</p>
				<p class="normal1">"Gömleğin ne kadar şık."</p>
				<p class="normal1">Narin beyaz ipek gömleğine baktı. En az üç senelikti ve daha önce neredeyse elli kere giymişti ama sesini çıkarmadı.</p>
				<p class="normal1">"Teşekkür ederim."</p>
				<p class="normal1">"Hadi bakalım, iyi çalışmalar sana!"</p>
				<p class="normal1">Adam tam kapıdan çıkmak üzereyken, Narin bir anlık tereddüdün ardından ayağa fırladı ve seslendi.</p>
				<p class="normal1">"Erol Bey, eğer vaktiniz varsa bir şey sorabilir miyim?"</p>
				<p class="normal1">Patronu dönüp ona baktı.</p>
				<p class="normal1">"Tabii sorabilirsin."</p>
				<p class="normal1">"Ayhan'ın yerine kimin alınacağı belli oldu mu?"</p>
				<p class="normal1">"Hayır, henüz değil. Görüşmelerimiz sürüyor. Bir sorun mu var?"</p>
				<p class="normal1">"Aslında ben..."</p>
				<p class="normal1">Narin tam iş yükünden yakınmak için ağzını açmıştı ki telefonu çalmaya başladı. Ekrandaki numarayı tanımıyordu. Yüreği ağzına geldi. Aklı ihtimaller üzerinde deli gibi koştururken, patronunun kapının ağzında beklediğini unutmuştu.</p>
				<p class="normal1">Erol Bey "Başka bir şey var mıydı?" diye sorunca irkildi ve aceleyle "Hayır, ben sadece merak ettim" diye mırıldandı.</p>
				<p class="normal1">Adam çıkıp kapıyı kapattığında Narin de telefonu kulağına götürdü.</p>
				<p class="normal1">"Alo?"</p>
				<p class="normal1">"Günaydın Narin! Ben Fırat."</p>
				<p class="normal1">Narin tekrar koltuğuna oturdu.</p>
				<p class="normal1">"Günaydın!"</p>
				<p class="normal1">"Öğlen müsait misin? Yemek yiyelim." Fırat'ın sesi son derece sakin geliyordu. Kırk yıllık dostunu yemeğe çağırır gibi rahattı. Aslına bakılırsa tam olarak kırk yıl olmasa da epey uzun bir süredir tanışıyorlardı.</p>
				<p class="normal1">"Öğlen iş yemeğim var!"</p>
				<p class="normal1">"Öğleden sonra kahve?"</p>
				<p class="normal1">"Öğleden sonra karşıya geçeceğim."</p>
				<p class="normal1">"Akşam?"</p>
				<p class="normal1">"Geç çıkacağım."</p>
				<p class="normal1">"Dalga mı geçiyorsun?"</p>
				<p class="normal1">"Hayır, dalga geçmiyorum. Çalışıyorum ben. Çok işim var ve keyif çatacak vaktim yok." Narin tamamen doğruyu söylüyordu.</p>
				<p class="normal1">"Yarın sabah yedide kahvaltı o zaman. Sekizde seni işyerine bırakırım, sen de doya doya çalışırsın."</p>
				<p class="normal1">"Neden telefonda konuşmuyoruz ki?"</p>
				<p class="normal1">"Saçmalama!"</p>
				<p class="normal1">"Tamam, kahvaltı o zaman. Yeri söyle!"</p>
				<p class="normal1">Fırat'ın söylediği yer Narin'in işyerine çok yakın bir kafeydi.</p>
				<p class="normal1">"Peki" dedi. "Hem ofisime de yakın."</p>
				<p class="normal1">Narin telefonu kapattı ve arkasına yaslandı. "Ne yapıyorum ben?" diye sordu kendine. Ailesinden haber almanın ne yararı olacaktı? İsteseydi ya da merak etseydi, aradan geçen yıllar boyunca onlarla kolayca bağlantı kurabilirdi. Bilmemeyi kendisi seçmişti ve bu durumu değiştirmek hiç akıllıca değildi. Başlarına ne geldiyse onların problemiydi. Yine de telefonu kaldırıp kahvaltıyı iptal etmedi. Arkasına yaslandı ve ertesi gün duyabileceği en kötü ihtimalleri sıraladı: Annesi ölmüştü, Şadiye genelevde çalışıyordu ve Mehmet tefecilerin eline düşmüştü. "Bana ne" diye söylendi. "Ne halleri varsa görsünler!" Onu ilgilendirmiyordu.</p>
		<div class="calibre1" id="calibre_pb_15"/></body>
</html>