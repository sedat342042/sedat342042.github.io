<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_30"><br class="calibre4"/><br class="calibre4"/><br class="calibre4"/>   <span class="ideitalik">Otuz</span>   <br class="calibre4"/></h1>
				<p class="normal1">Arabası boydan boya defalarca çizilmiş, silecekleri ve dikiz aynaları kırılmıştı ama bunun için dertlenebilecek halde değildi. Bunu Irmak ile Deniz'in yaptığını biliyordu ve arabasını tümden yaksalar bile ağzını açıp tek kelime edemezdi. O yüzden Atıf "Haşat etmişler arabanı" dediğinde omuz silkmekle yetinmişti.</p>
				<p class="normal1">İki gündür evden çıkmıyor ve şirketten gönderilen yeni bir telefon numarasını kullanıyordu. Evin telefonunu fişten çekmişti ve kapı çaldığında asla açmıyordu. Üzerinde çalıştığı sözleşmeyi teslim ettikten sonra ortaya çıkacaktı. Ondan sonra Deniz ile Irmak'ın karşısına çıkacak, ardından Fırat'tan yaptığının hesabını soracaktı. Yokluğunda Deniz'in bir, Fırat'ın ise iki kere ofisine uğradığını sekreter Hülya'dan öğrenmişti. Tembihlediği gibi onlara yurtdışında olduğunu söylemişti kızcağız ama Narin ikisinin de bunu yutmadığından emindi. Kapısı defalarca çalınmış, yumruklanmıştı. Narin, Deniz'in saatlerce kapının önünde pusuya yattığını tahmin edebiliyordu. O yüzden ne yola bakan taraftaki pencereleri açıyor ne de geceleri ışık yakıyordu. Depo olarak kullandığı karanlık odadaki eşyaların bir kısmını boşaltmış, orada çalışıyordu. Yiyecek stoku olduğu için dışarıya çıkmasına gerek yoktu.</p>
				<p class="normal1"> </p>
				<p class="normal1">Atıf telefon edip "Ben geldim, aç kapıyı!" dediğinde yeni uyanmış ve bilgisayarının başına henüz oturmuştu.</p>
				<p class="normal1">"Ben sana buraya gelme demedim mi?"</p>
				<p class="normal1">"Dışarıda kimse yok merak etme, sadece iki dakika duracağım."</p>
				<p class="normal1">Narin sabahlığının önünü bağladı ve hızlı adımlarla kapıya gitti. Kilidi çevirirken bir taraftan da "Keşke sana da vermeseydim bu numarayı" diye söyleniyordu.</p>
				<p class="normal1">Atıf "Amma yaptın!" diyerek gülümsedi ama Narin bunu görmedi, çünkü Atıf 'ın hemen yanında duran Fırat'a bakıyordu.</p>
				<p class="normal1">"Ne işin var senin burada? Atıf, nasıl getirirsin onu buraya, kafayı mı yedin sen?" diye bağırdı.</p>
				<p class="normal1">"İçeri girebilir miyiz?" dedi Fırat sakince.</p>
				<p class="normal1">"Hayır giremezsiniz. Yaptığın şeyden sonra buraya gelip özür dilemenin yeteceğini mi sanıyorsun. Bu salağı nasıl kandırdın bilmiyorum ama beni kandıramazsın. Senden nefret ediyorum ve Allah belanı versin!"</p>
				<p class="normal1">Narin kapıyı kapatmaya çalıştı ama iki adam yüklenip onu engellediler. İçeriye girmişlerdi bile.</p>
				<p class="normal1">"Üzgünüm" dedi Fırat.</p>
				<p class="normal1">Narin başını iki yana salladı ve salona gidip oturdu. Tek bir kelime bile etmek istemiyordu. Deniz'in o akşamki yüzü günlerdir gözünün önünden gitmiyordu. Ona hayretler içinde, hayal kırıklığıyla bakan gözleri kazınmışçasına yapışmıştı zihnine.</p>
				<p class="normal1">"Üzgünmüş..."</p>
				<p class="normal1">"Narin... İnan bana, başka çıkar yol bırakmadın. Senden uzak kalmayı gerçekten denedim ama yapamadım. Seni aramamak için, görmemek için elimden geleni yaptım ama seni düşünüp durmamın önüne geçemedim. Seninle olmak istiyorum Narin. İstersen hayatımı mahvet, yine de seninle olmak istiyorum. Anladın mı beni!"</p>
				<p class="normal1">"Hayır!"</p>
				<p class="normal1">"Biliyorum şu anda kızgınsın ama..."</p>
				<p class="normal1">"Her zaman çok kızgın olacağım. Hayatımın sonuna kadar hep bu kadar kızgın olacağım" dedi Narin.</p>
				<p class="normal1">"Yapma!"</p>
				<p class="normal1">"O gece sarhoş değildin, değil mi?"</p>
				<p class="normal1">Fırat birkaç saniye sessiz kaldı ve sonra "Değildim" dedi.</p>
				<p class="normal1">Narin başını kaldırıp pencerenin kenarına yaslanmış duran Atıf 'a baktı. Atıf gözlerini kaçırdı.</p>
				<p class="normal1">"Yani bilerek mi yaptın bunu?" diye sordu Narin bomboş bakışlarını tekrar Fırat'a çevirerek.</p>
				<p class="normal1">"Evet!"</p>
				<p class="normal1">"Yani bilerek beni herkese rezil ettin, öyle mi?"</p>
				<p class="normal1">"Evet."</p>
				<p class="normal1">"Ve bilerek Deniz'in benden nefret etmesini sağladın. Hayatımdaki en önemli insanı, benim için ailemin yerini tutan birini benden bile bile kopardın. Bilerek, isteyerek, taammüden! Öyle mi?" Narin'in sesi yükselmeye başlamıştı.</p>
				<p class="normal1">"Orası tam olarak öyle değil" dedi Fırat.</p>
				<p class="normal1">"Öyle olmayan ne? Her şeyi bilerek yaptın da Deniz'in benden nefret edeceği mi aklına gelmedi?"</p>
				<p class="normal1">"Bunu nasıl açıklayacağımı bilmiyorum."</p>
				<p class="normal1">"Ama ben açıklamanı istiyorum. Düşünemedin mi bunu? Hem de sana milyonlarca defa söylemiş olmama rağmen?"</p>
				<p class="normal1">"Narin, biraz sakin olur musun lütfen! Bu onun fikriydi, tamam mı!"</p>
				<p class="normal1">"Ne kimin fikriydi?"</p>
				<p class="normal1">"O gece olanlar Deniz'in fikriydi. Daha doğrusu bir kısmı... Gerisini ben doğaçlama olarak yaptım."</p>
				<p class="normal1">"Allah aşkına, ne diyorsun sen?"</p>
				<p class="normal1">"Birkaç hafta önce ona gidip her şeyi en başından anlattım. Stadyumda karşılaştığımız günden itibaren her şeyi... Bütün hikâyeyi... Irmak'tan ayrılacağımı ve bunun sebebinin sen olduğunu söyledim. Ayrıldıktan sonra bile senin benimle birlikte olmayacağını, çünkü onu benden daha çok sevdiğini de söyledim."</p>
				<p class="normal1">Narin şaşkınlıkla yerinden fırladı.</p>
				<p class="normal1">"Niye yaptın bunu? Deli misin sen? Nasıl yaparsın bunu ya! Allahım sen aklıma mukayyet ol. Hatta lütfen bunların bir rüya olmasını sağla. Yemin ediyorum bir daha asla böyle bir şey yapmayacağım, dünyanın en iyi insanı olacağım."</p>
				<p class="normal1">"Dinlesene! Bir yol bulmaya çalışıyordum, anlasana."</p>
				<p class="normal1">"Ne yani, o gece olay çıkarmanı o mu söyledi sana? Yok, kesin uyduruyorsun. Bana nasıl bağırdığını görmedin mi? Neredeyse dövecekti beni."</p>
				<p class="normal1">"O gün öyle davranması gerekiyordu. Yani Irmak'a karşı..."</p>
				<p class="normal1">"Peki sana ne dedi, söylesene!"</p>
				<p class="normal1">"Rezil olun!" dedi. "Rezil olun ki Narin'in kaçması için hiçbir sebep kalmasın. Yoksa asla seninle birlikte olmaz. Bağrına taş basar, yine de bunu ortaya çıkarmaz" dedi.</p>
				<p class="normal1">"İnanamıyorum bunlara..."</p>
				<p class="normal1">"Ve seni sevdiğini söyledi. Kardeş olmamanız kardeş olmadığınız anlamına gelmezmiş."</p>
				<p class="normal1">"Öyle mi dedi?" diye sordu Narin dudağını ısırarak. Gözlerine hücum eden yaşları durdurmaya çalışıyordu. Biliyordu ki ağlamaya bir başlarsa sabaha kadar sürebilirdi. Dudağını ısırdı, kaşlarını çattı, yutkundu, gözlerini yumdu ama başaramadı. Bir damla, iki damla derken, yaşlar sıra sıra süzüldü gözlerinden. "Yalan söylüyorsun!"</p>
				<p class="normal1">"Söylemiyor" dedi Atıf.</p>
				<p class="normal1">"Sen de mi bunun içindesin?" diye sordu Narin, burnunu çekerek.</p>
				<p class="normal1">"Hayır. Biraz önce Deniz beni arayıp bunları anlatınca öğrendim her şeyi."</p>
				<p class="normal1">"Sana ulaşmak için ona anlatmak zorunda kaldık" dedi Fırat.</p>
				<p class="normal1">Narin salondaki tek fotoğrafa baktı. Narin'in üç sene önceki doğum gününde çekilmişti ve Deniz'le ikisi kollarını birbirlerinin omzuna atmış gülümsüyorlardı. "Askerlik hatırası" diyorlardı bu fotoğraflarına.</p>
				<p class="normal1">Hayat ondan aldığı her şeyin karşılığı olarak yollamıştı Deniz'i. Yaşadığı tüm fakirliğin, sevgisizliğin, kimsesizliğin, çaresizliğin ödülüydü o. Ve bütün o kötü şeyler basit bir hesapla Deniz'den çıkarıldığında bile hâlâ bir okyanus kalıyordu Narin'in elinde. Ömründe ilk defa çok şanslı biri olduğunu düşündü. Belki de dünyanın en şanslı insanıydı.</p>
				<p class="normal1">"Peki Deniz niye gelmedi? Irmak'la mı beraber?" diye sordu.</p>
				<p class="normal1">Fırat ve Atıf birbirlerine baktılar. Sonra Fırat hafif bir sesle "Onun halletmesi gereken bazı işler var, sonra gelecek" diye mırıldandı.</p>

		</body>
</html>