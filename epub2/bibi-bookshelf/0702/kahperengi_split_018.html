<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_9"><br class="calibre4"/><br class="calibre4"/><br class="calibre4"/>   <span class="ideitalik">Dokuz</span>   <br class="calibre4"/></h1>
				<p class="normal1">Irmak aradığında Narin işten çıkmış, eve gidiyordu. Yağmur yüzünden iyice yoğunlaşmış trafik, kornaların sesi, şehrin gürültüsü, koşuşturan yayalar, sıçrayan sular, durmadan çalışan silecekler ve İstanbul'un en telaşlı hali... Yaklaşık bir saattir arabasına hapsolmuştu ve aynı durumdaki diğer insanlar gibi kısa menzilli hayaller kurarak oyalanıyordu: kanepeye uzanarak ayaklarını uzatmak, sıcacık bir duş, mutfak tezgâhının üzerinde onu bekleyen yarım şişe kırmızı şarap... Tüm istediği bir an önce arabadan inip onlara kavuşmaktı.</p>
				<p class="normal1">"Ablamı bulamıyorum sabahtan beri. Telefonunu açmıyor, işe de gitmemiş. Senin haberin var mı diye merak ettim" dedi Irmak. Sesi endişeli geliyordu.</p>
				<p class="normal1">"Hayır, ben de hiç konuşmadım bugün. Evi aradın mı?"</p>
				<p class="normal1">"Belki on kere!"</p>
				<p class="normal1">"Allah Allah!"</p>
				<p class="normal1">"Of yaaa, çok merak ettim Narin."</p>
				<p class="normal1">"Dur canım, hemen paniğe kapılma" derken Narin sesinin inandırıcılıktan uzak çıktığının farkındaydı. Sonuçta ikisi de Deniz'i merak etmek için geçerli sebepleri olduğunu biliyorlardı.</p>
				<p class="normal1">"Ben işteyim hâlâ. Bitmek bilmeyen aptal bir toplantıdayım ve çıkamıyorum." Irmak ağlamak üzereydi.</p>
				<p class="normal1">"Tamam, tamam sakin ol! Ben evine gidip bakarım ama felaket bir trafik var" dedi Narin. "Ne kadar zamanda oraya varırım bilmiyorum. Burasının Cenevre olmadığını aklında tut ve sabırlı olmaya çalış!"</p>
				<p class="normal1">"Harikasın. Varınca ara beni!"</p>
				<p class="normal1">"Merak etme!"</p>
				<p class="normal1">Narin tam evinin sokağına girmek üzereyken birkaç küfür yemeyi göze alarak hatalı bir dönüş yaptı. Kabataş ile Maçka'nın arası sadece birkaç kilometreydi ama İstanbul trafiğinde mesafeler uzunluk birimleriyle ölçülmediğinden bunun bir anlamı yoktu. Santim santim geldiği yollardan milim milim geri dönecekti! Hoşça kal sıcak duş, hoşça kal şarap! Haber alınamayan başka biri olsa konunun üzerinde bile durmazdı ama Deniz telefonuna yapışık yaşayanlardan olduğundan cevap vermemesi alışılmışın çok dışında bir davranıştı. Uçakta bile telefonunu kapatmak için son saniyeyi bekler ve inişte tekerlekler yere değer değmez tekrar açardı. Telefonunu bir yerde unutmuş olsa dahi, bunun bir tam gün sürmesi imkânsızdı. Ne yapar eder, alırdı o telefonu. Üstelik Deniz'i tanıyan herkesin onunla ilgili seslendirmek istemedikleri korkuları vardı ve kızın pervasız yaşam şekli bunları körüklüyordu. Narin, aklına gelen kötü senaryoları uzaklaştırmak için müziğin sesini yükseltti.</p>
				<p class="normal1">Yağmur İstanbul'a lanet gibi yağıyor ve trafik akmak bilmiyordu. Normalde on dakika sürecek yol, yolda kalmış bir kamyonetin de katkısıyla uzadıkça uzadı. Dur-kalk! Dur-kalk! Dur-dur-dur! Maçka'da arabasını otopark görevlisine teslim ettiğinde yaklaşık bir saat geçmişti ve açlıktan ölmek üzereydi. Bu arada Irmak beş kere aramış ve sonuncusunda kendisinin de Anadolu yakasından yola çıktığını söylemişti. Kızın gittikçe daha evhamlı gelen sesi Narin'in sinirlerini daha beter geriyor, sürekli araması Narin'in kendisini sakinleştirmesine olanak tanımıyordu. Bir ara "Yeter artık, arayıp durma!" diye bağırmamak için kendisini zor tutmuştu.</p>
				<p class="normal1">İyiden iyiye hızını artıran yağmurun altında, hızlı adımlarla Deniz'in oturduğu apartmana doğru yürüdü ve dairenin zilini ısrarla çaldı ama açan olmadı. Neredeydi bu kız? Tam Deniz'in evde olmadığına ikna olduğu anda aşağıdaki zilin bozuk olduğu aklına geldi ve bu kez kapıcının ziline bastı. Onu yıllardan beri tanıyan ve geliş gidişlerine alışık olan adam, kapıyı tek bir soru bile sormadan açtı ve Narin içeriye girdi. Üzerinden akan sular apartmanın eski kırmızı halısının üzerinde koyu renk izler bırakıyordu. Asansöre bindiğinde aynada yağmurdan sırılsıklam olmuş saçlarına baktı. Meteoroloji yağmur yağacağını haber vermişti ama Narin televizyondaki beyaz saçlı haberadama inanacağı yerde dışarıda pırıl pırıl parlayan güneşe aldanmayı seçmişti. Deniz'in kapısını çalarken evde olması için dua ediyordu. Bu havada tekrar arabaya kadar yürümek gerçek bir ıstırap olurdu. Zile bastı. Bir daha, bir daha... Tam vazgeçmeye hazırlandığı sırada içeriden gelen sifon sesini duydu ve kapıyı yumruklamaya başladı. "Deniz! Benim, Narin. Aç şu kapıyı!" diye bağırıyordu bir taraftan da. Deniz'in acelesiz ayak seslerini duyuncaya kadar kapıyı yumruklamayı sürdürdü.</p>
				<p class="normal1">Deniz kapıyı açtığında üzerinde sabahlığı vardı ve saçları darmadağınıktı. Narin'in bir şey söylemek için açılan ağzı Deniz'in şişmiş yüzünü ve morarmış dudaklarını görünce olduğu gibi kaldı. Arkadaşı kendisinden çok, özensizce yapılmış bir kuklasına benziyordu. Narin'i karşısında gördüğüne sevinmediğini hissettirmek için yüzünü ekşitti.</p>
				<p class="normal1">"Ne oldu sana? Kim yaptı bunu? Allah kahretsin, kim dövdü kızım seni?" Narin dehşet içindeydi.</p>
				<p class="normal1">Deniz, arkasını dönüp salona doğru yürürken "Bağırmayı keser misin? Kimse dövmedi, dayak falan yemedim" dedi.</p>
				<p class="normal1">Narin kapının ağzında duruyor, içeri girmeyi bile düşünmüyordu.</p>
				<p class="normal1">"O zaman suratın nasıl bu hale geldi, söyler misin? O Can hayvanı yaptı değil mi? O esrarkeş pisliğin işi bu! Sana bin kere söyledim, o herif arızalı, görme onu diye. Ama hayatında ne zaman laf dinledin ki? Al işte, belliydi böyle olacağı!" Narin çileden çıkmış, aralıksız konuşuyordu.</p>
				<p class="normal1">"Sen sağır mısın? Dayak yemedim diyorum sana! Anlaman için daha kaç kere söylemem gerekiyor?" Deniz de bağırıyordu.</p>
				<p class="normal1">"Ne oldu o zaman? Suratına göktaşı mı çarptı?"</p>
				<p class="normal1">Deniz kollarını iki yana açtı ve gözlerini Narin'den kaçırarak "Doktorda oldu" dedi.</p>
				<p class="normal1">"Ne doktoru?"</p>
				<p class="normal1">"Estetik."</p>
				<p class="normal1">"Ameliyat mı oldun?</p>
				<p class="normal1">"Hayır. Yanaklarıma ve dudaklarıma bir şeyler enjekte ettirdim. Azıcık koyacağım, hiç belli olmayacak dedi ama gördüğün gibi..."</p>
				<p class="normal1">"Peki bu... Geçecek mi?"</p>
				<p class="normal1">"Sanmıyorum. Yani geçer de öyle hemen geçmez herhalde."</p>
				<p class="normal1">"Böyle mi kalacaksın?"</p>
				<p class="normal1">"Zaten moralim bozuk, bir de sen hilkat garibesiymişim gibi bakma yüzüme."</p>
				<p class="normal1">"Çünkü hilkat garibesi gibisin. Geri zekâlı mısın sen? Neden böyle bir şey yaptın ki?"</p>
				<p class="normal1">"Oldu bir kere!"</p>
				<p class="normal1">"Saçımı başımı yolmak istiyorum!" Narin çantasını hırsla kanepenin üzerine fırlattı.</p>
				<p class="normal1">"Sinirimi bozacaksan, defol git!"</p>
				<p class="normal1">"Ne zaman geçecek?"</p>
				<p class="normal1">"Altı ay falan geçmezmiş."</p>
				<p class="normal1">"Altı ay mı? Sen manyak mısın, altı ay böyle mi gezeceksin yani? Söyle o doktora, hatta hemen şimdi ara onu ve ne koyduysa suratına derhal çıkarsın."</p>
				<p class="normal1">"Sen ne bağırıp duruyorsun be, surat benim suratım!"</p>
				<p class="normal1">"Ama şu anda senin o maymun kıçına dönmüş suratına ben bakıyorum. Ver hemen o adamın numarasını bana. Hemen ver diyorum sana! Dava açacağım ona!"</p>
				<p class="normal1">"Adam değil kadın, ayrıca doktor da sayılmaz" dedi Deniz, sesi mırıltı gibi çıkmıştı. "Bir arkadaşım var, o yaptı."</p>
				<p class="normal1">"Ne?"</p>
				<p class="normal1">"Arkadaşım yaptı. Kendisine de yapıp duruyordu, hiç böyle olmuyordu."</p>
				<p class="normal1">"Hayatımda senin gibi bir salak görmedim. Cahil misin sen Allah aşkına? Dünya kadar paran var ve..."</p>
				<p class="normal1">Narin öyle öfkelenmişti ki, kapı çalmasa Irmak aklına bile gelmeyecekti.</p>
				<p class="normal1">"Hah!" dedi. "Bak Irmak da geldi, bakalım o ne diyecek bu haline?"</p>
				<p class="normal1">"İkiniz de siktirin gidin!" diye bağırdı Deniz ve salondan çıkıp doğruca odasına girdi. Kapı gürültüyle kapandı.</p>
				<p class="normal1">Gelen Irmak değil, Fırat'tı.</p>
				<p class="normal1">"Ne oluyor ya? Sesiniz bütün apartmanı inletiyor" dedi üzerindeki su damlalarını silkelerken.</p>
				<p class="normal1">"Senin ne işin var burada?"</p>
				<p class="normal1">"Irmak'ı almaya geldim ama galiba ondan önce vardım. Neyse, iyi mi Deniz?"</p>
				<p class="normal1">"İyi, bir boku yok!"</p>
				<p class="normal1">"Peki bir boku yoksa sen niye burnundan soluyorsun?"</p>
				<p class="normal1">Narin omzunu silkti.</p>
				<p class="normal1">"Neden açmıyormuş telefonlarını?"</p>
				<p class="normal1">"Bunu senin bilmeni isteyeceğinden emin değilim. Bence hiç içeri girme çünkü şu anda gerçek bir kriz yaşıyoruz" dedi Narin. Fırat'ın içeri girmemesi için kapının önünde dikiliyordu.</p>
				<p class="normal1">O sırada Deniz odasından seslendi. "Gelsin, gelsin! Hatta sen git, o gelsin!"</p>
				<p class="normal1">Narin kapının önünden çekildi ve Fırat içeriye girdi. "Ne oluyor söylesene?"</p>
				<p class="normal1">"Estetik yaptırmış suratına ve şebeğe dönmüş. Bildiğin şebek! Üstelik doktora bile gitmemiş, bir arkadaşı yapmış, inanabiliyor musun buna? Sanki parası yok!"</p>
				<p class="normal1">"Sen niye bu kadar kızgınsın peki?"</p>
				<p class="normal1">"Kızgınım, çünkü kendisine yapabileceklerinin sonunu göremiyorum. Hayal gücüm buna yetmiyor. Her gün başını belaya sokmanın bir yolunu buluyor. Ya bir yerde sarhoş olup sızar ya kavga çıkarır ya sevgilisinin evini basar ya sevgilisi onun evini basar! Ve bunların hepsini temizlemek sonunda benim başıma kalır. Onun için tasalanmaktan ve korkmaktan yoruldum artık! Tam duruldu, sakinleşti derken, hooop bir olay yaratır. Çocuk bakıcısı mıyım ben?"</p>
				<p class="normal1">"Fırat, bir şey yedir ona. Şekeri düştü, ondan delirdi!" diye seslendi Deniz odasından.</p>
				<p class="normal1">"Doğru mu bu? Şeker düşmesi mi var sende?" diye sordu Fırat.</p>
				<p class="normal1">"Evet" dedi Narin ve sehpanın üzerinde duran kutuyu açıp iki çikolata attı ağzına. "Ama emin ol, sinirimin sebebi bu değil."</p>
				<p class="normal1">Tekrar Deniz'in sesi duyuldu. "Kimin kime çocuk bakıcılığı yaptığı ortada! Şekerinin düştüğünü anlamaktan bile âciz bir salaksın sen!"</p>
				<p class="normal1">Narin cevap vermedi ve yaklaşık beş dakika boyunca Fırat'la karşılıklı koltuklarda oturup tek kelime etmediler. Irmak içeriye girdiğinde evin havasındaki elektriği hissetmesi zor olmadı.</p>
				<p class="normal1">"Deniz iyiyse, sizin bu haliniz ne? Hem nerede o? Evde demiştiniz bana..."</p>
				<p class="normal1">"Odasında" dedi Narin ters bir tavırla. "İnsan içine çıkacak hali olmadığı için oraya kapandı."</p>
				<p class="normal1">"Niye?"</p>
				<p class="normal1">"Ablan estetik yaptırmış" diye açıklama yaptı Fırat. "Daha doğrusu suratına bir şeyler enjekte ettirmiş galiba. Öyle değil mi Narin?"</p>
				<p class="normal1">Narin başını salladı. Irmak hayretle ona baktı.</p>
				<p class="normal1">"Bu yüzden mi evde matem havası var? Ne var ki bunda? Herkes yaptırıyor. Narin, sana inanamıyorum. Gerçekten kötü bir şey oldu sandım senin şu halini görünce, elim ayağım titredi korkudan. Ne garip bir insansın! Ufacık olayları bir felaket gibi göstermekte üzerine yok. Ne istiyorsa yaptırır, sana soracak değil."</p>
				<p class="normal1">Irmak teessüf eden bakışlarını Narin'in üzerinden çekip ablasının odasına doğru giderken, Narin kollarını göğsünde kavuşturmuş ve bacak bacak üstüne atmış somurtuyordu.</p>
				<p class="normal1">Fırat "Bence olayı fazla büyütüyorsun" deyince Narin dik dik baktı. Fırat gülümseyerek ona öpücük yolladı. Narin kıpkırmızı kesilerek başını çevirdi.</p>
				<p class="normal1">"Seni utandırmak çok kolay" dedi Fırat.</p>
				<p class="normal1">"Öyle saçma sapan hareketler yapmazsan utanmam."</p>
				<p class="normal1">"Bir şey yapmama gerek yok ki, beni gördüğün anda kızarıyorsun."</p>
				<p class="normal1">"Biraz susmak ister misin?" dedi Narin ters bir tavırla.</p>
				<p class="normal1">"Neden kızarıyorsun, söylesene?"</p>
				<p class="normal1">"Kızarmıyorum."</p>
				<p class="normal1">Fırat güldü. "Bence mahsuru yok, daha güzel oluyorsun böyle."</p>
				<p class="normal1">"Sen bana yazıyor musun?" diye tısladı Narin. "Eğer yaptığın buysa, bir daha yapma."</p>
				<p class="normal1">"Tabii ki yazmıyorum." dedi Fırat, durumundan son derece hoşnut görünüyordu. "Sadece beni görünce ne düşünüyorsan onu düşünme demeye çalışıyorum. Çünkü sürekli böyle domates gibi gezersen insanlar ayıp şeyler düşündüğünü sanabilir."</p>
				<p class="normal1">Narin cevap veremedi, çünkü o sırada Deniz'in odasının kapısı açıldı ve asık suratıyla Irmak dışarıya çıktı. Gelip Narin'in yanına oturdu ve "Çok kötü olmuş gerçekten!" diye mırıldandı.</p>
				<p class="normal1"> </p>
				<p class="normal1">Bir şişe şarap açıp pizza söylediler ve Deniz'i odasından çıkarabilmek için defalarca kapısını çaldılar. En sonunda açlığına yenik düşmüş olacak ki, odadan çıkıp hiç konuşmadan masaya oturdu ve soğumuş pizzadan kalanları kemirmeye başladı. Şarap herkesin sinirlerini gevşetmese oldukça tatsız bir akşam geçirebilirlerdi ama ikinci şişeyi açtıklarında tek tük cümleler kurmaya, üçüncü şişede ise gülmeye başladılar.</p>
				<p class="normal1">Narin, Deniz'in birkaç güne kalmadan tekrar insanların arasına karışacağından ve yüzü hakkında kimin ne düşündüğünü umursamayacağından emindi. Fırat'ın gece boyunca niye gözlerini kendisinden ayırmadığından ise bir türlü emin olamıyordu.</p>
		<div class="calibre1" id="calibre_pb_19"/></body>
</html>