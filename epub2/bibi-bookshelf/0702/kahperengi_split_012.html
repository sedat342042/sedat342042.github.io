<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_6"><br class="calibre4"/><br class="calibre4"/><br class="calibre4"/>   <span class="ideitalik">Altı</span>   <br class="calibre4"/></h1>
				<p class="normal1">Narin, tuvaletin kapısını yıkmak istercesine şiddetle itip içeriye girdi. Restoranın genel loşluğunun aksine burası bolca ışıklandırılmıştı. Tam karşısındaki aynalarda solmuş yüzüne ve karmakarışık ifadesine baktı. Baktı ama görmedi. Ne yapacağını bilmediği için üst üste iki kez elini sabunladı. Fırat onu tanımıştı. Belki daha ilk günden, belki de daha sonra ama hatırlamıştı işte. İçindeki panik dalgası geçmek, hafiflemek yerine artıyor ve giderek daha güçlü vuruyordu. "Ne yapacağım? Ne yapacağım?" Bacakları durduğu yerde kök salıyor, dışarı çıkmak için gerekli adımları atmaya yanaşmıyordu. Çıkamayacaktı buradan.</p>
				<p class="normal1">Kapı açılıp aynada Fırat'ın aksini gördüğünde bacaklarını köklerinden koparıp geri döndü.</p>
				<p class="normal1">"Allah aşkına, ne yapıyorsun burada?" diye sordu korku içinde.</p>
				<p class="normal1">"Tuvalete geldim."</p>
				<p class="normal1">"Burası kadınlar tuvaleti!" dedi Narin sertçe.</p>
				<p class="normal1">"Hayır, değil."</p>
				<p class="normal1">"Nasıl değil?"</p>
				<p class="normal1">"Basbayağı! Burası erkekler tuvaleti. Kapıda bıyık var."</p>
				<p class="normal1">"Emin misin?"</p>
				<p class="normal1">Fırat arka kısımdaki pisuvarları işaret edince Narin elini alnına götürdü.</p>
				<p class="normal1">"Allah kahretsin... Ne salağım!"</p>
				<p class="normal1">"İyi misin sen?" diye sordu Fırat.</p>
				<p class="normal1">"İyiyim. Hay Allah, nasıl fark etmedim!"</p>
				<p class="normal1">Fırat gülümsedi ve "Boş ver, olur böyle şeyler" dedi. "Gerçekten seni tanımadığımı mı sanmıştın?"</p>
				<p class="normal1">"Ne?"</p>
				<p class="normal1">"Seni tanımadığımı nasıl düşünürsün? İmkânı var mı böyle bir şeyin?"</p>
				<p class="normal1">"Bilmiyorum. O kadar seneden sonra..."</p>
				<p class="normal1">"Hafızamı kaybetmedim Narin."</p>
				<p class="normal1">"Ama hiç belli etmedin."</p>
				<p class="normal1">"Sen beni tanımıyor gibi yapınca, öyle olmasını istediğini düşündüm."</p>
				<p class="normal1">"Bilmiyorum" dedi Narin ellerini saçlarında gezdirirken. "Ne yapacağımı bilemedim galiba."</p>
				<p class="normal1">"Ben de bilemedim."</p>
				<p class="normal1">Narin gözlerini kaçırdı.</p>
				<p class="normal1">"Bu çok tuhaf, değil mi? Yani böyle karşılaşmamız... Bu kadar zaman sonra, bu şartlar altında, bu şehirde..." dedi Fırat.</p>
				<p class="normal1">"Evet, tuhaf biraz."</p>
				<p class="normal1">"Gerçekten ailenle hiç görüşmüyor musun? Yani haber de mi almıyorsun?"</p>
				<p class="normal1">Narin başını iki yana salladı.</p>
				<p class="normal1">"Hiç mi?</p>
				<p class="normal1">"Hiç."</p>
				<p class="normal1">"Ne zamandan beri?"</p>
				<p class="normal1">"92'de İstanbul'a geldiğim günden beri."</p>
				<p class="normal1">"Ne yaptıkları konusunda bir fikrin yok o zaman..."</p>
				<p class="normal1">"Yok."</p>
				<p class="normal1">"O zaman yarın benimle buluşmak zorundasın" dedi Fırat.</p>
				<p class="normal1">"Neden?" diye sordu Narin.</p>
				<p class="normal1">"Çünkü ben onlardan haber aldım."</p>
				<p class="normal1">"Ne haberi?"</p>
				<p class="normal1">"Bunu bir bar tuvaletinde konuşmak istemiyorum. Şimdi içeri gitmemiz lazım, yoksa merak ederler. Hadi bana numaranı söyle. Yarın seni arayacağım."</p>
				<p class="normal1">"Ne duyduysan şimdi söyle!" dedi Narin ciddi bir ifadeyle.</p>
				<p class="normal1">"Numaranı ver dedim!"</p>
				<p class="normal1">Narin onun kararlı olduğunu anlamıştı, isteksizce numarasını mırıldandı.</p>
				<p class="normal1">"Yarın arayacağım seni. Hadi şimdi gidip yemeğimizi yiyelim" dedi Fırat.</p>
				<p class="normal1"> </p>
				<p class="normal1">Lokmaların boğazından geçip midesini bulmasının bir yolu yoktu. Yine de yiyemeyeceğini bile bile mönüden bir yemek seçti. Gecenin ilerleyen saatlerinde masalar toplanıyor ve mekân gece kulübüne dönüşüyordu. Kaçmak için o saate kadar dayanması gerekiyordu. Tabağındaki risottoyu didikleyecek, esprilere gülüyor numarası yapacak, masaya uğrayan tanıdıklarla çene çalacak, sonra da koşar adım evine gidecekti. Etrafına bakınıp restoranı dolduran kalabalık içinde kaç kişinin zorunluluktan gülümsediğini, kaçının mutsuzluktan ölmek üzere olduğunu tahmin etmeye çalıştı. Keyfi yerinde, parası cebinde görünen bu insanların hangileri kendisi gibi numara yapıyordu acaba? Yataktan bile çıkmak istemezken giyinip süslenmek zorunda kalanlar; ağlamak isterken kahkaha atanlar; sıkıntıdan patlarken müzikle salınanlar... Her gece, duygularını törpüleyip dudaklarını parlatan kadınlar ve yüreklerindeki acıları alkolle uyuşturmaya çalışan erkekler... Hepsi muzaffer görüntülerinin altında tıpkı diğer tüm insanlar kadar çaresiz ve yaralıydı. "Belki de yanılıyorum, belki de restorandaki herkes göründüğü kadar mutludur" diye geçirdi aklından. Gözleri bir saniyeliğine Fırat'ınkilerle karşılaştığında ise onun da en az kendisi kadar sıkkın olduğunu hissetti. Demek ki, orada durumundan hoşnut olmayan en az bir kişi daha vardı.</p>
				<p class="normal1"> </p>
				<p class="normal1">Eve varır varmaz, arada bir aldığı uyku ilacını arayıp buldu ve bir tane çıkarıp yuttu. İlacın kullanma süresi bir yıl önce dolmuştu ama yine de etki edeceğinden emindi. Acaba alkolle kullanılmasında bir sakınca var mıydı bu meretin? Prospektüse bakıp cevabını kolaylıkla öğrenebilirdi ama zahmet etme gereği duymadı. Sabah uyanamama ihtimaline karşı çirkin sesinden ötürü normalde hiç kullanmadığı çalar saati kurup başucuna koydu ve televizyonu açtı. Saatin savaş borusunu anımsatan öyle korkunç bir sesi vardı ki, insanı uyandırmak için değil de korkudan öldürmek için tasarlanmış olmalıydı. Öte yandan, bütün bir geceyi ertesi gün Fırat'ın arayacağını ve ailesiyle ilgili şeyler anlatacağını düşünerek geçirmenin yanında, sabah sıçrayarak uyanmanın lafı bile olmayacağından, Narin seve seve kurdu saatini. Uyumak, dinlenmek zorundaydı; gece, bir o yana bir bu yana dönmek ve gözlerini tavana dikip çocukluk anılarını silkeleyerek geçirmek için çok uzundu.</p>
				<p class="normal1">Çok geçmeden rüyasız, kurşun gibi bir uyku üzerine çöküp soluğunu hafifletti ve sabaha kadar da yakasını bırakmadı. Saatin metalik sesi odayı çınlattığında gözleri oyuncak bir bebeğinki gibi açıldı ve gökyüzünde pırıl pırıl parlayan güneşi gördü.</p>
		<div class="calibre1" id="calibre_pb_13"/></body>
</html>