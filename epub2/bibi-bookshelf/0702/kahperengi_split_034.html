<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_17"><br class="calibre4"/><br class="calibre4"/><br class="calibre4"/>   <span class="ideitalik">On yedi</span>   <br class="calibre4"/></h1>
				<p class="normal1">Televizyon karşısında saatlerdir konuşmadan oturuyorlardı ve daha saat on bile olmamıştı. Zaman büyük şehirlerde gürül gürül, böyle küçük kasabalarda ise damla damla akıyordu. Fırat kanepede kaykılmış, kumandayı karnının üzerine koymuştu. Narin ise bağdaş kurmuş ve başını büyük kadife yastığa yaslamıştı. Telefonu çaldığında ekranına baktı ve sesini kapatıp yanına bıraktı.</p>
				<p class="normal1">"Deniz mi?" diye sordu Fırat.</p>
				<p class="normal1">"Hayır, Atıf!"</p>
				<p class="normal1">"Kaç kere aradı bugün?"</p>
				<p class="normal1">"Üç."</p>
				<p class="normal1">"Niye açmıyorsun?"'</p>
				<p class="normal1">"Kimseyle konuşmak istemiyorum."</p>
				<p class="normal1">"Haydi doğruyu söyle, sevgilin mi, değil mi o herif senin?"</p>
				<p class="normal1">Narin ters ters Fırat'a baktı.</p>
				<p class="normal1">"Bana laf sokarak arkadaş olduğumuzu kabul ettiğine göre soruma cevap vermen gerekir" dedi Fırat. "Biliyorsun, arkadaşlar böyle şeyleri konuşur."</p>
				<p class="normal1">"Hayır, sevgilim değil." Narin gözlerini devirdi.</p>
				<p class="normal1">"Ama ileride olabilir."</p>
				<p class="normal1">"Hayır olamaz, çünkü ondan hoşlanmıyorum."</p>
				<p class="normal1">"O senden hoşlanıyor."</p>
				<p class="normal1">"Bilmem."</p>
				<p class="normal1">"Elbette hoşlanıyor. Neden hoşlanmasın ki, çok güzelsin, akıllısın, eğlencelisin."</p>
				<p class="normal1">"Ben mi eğlenceliyim? Dalga geçiyorsun herhalde."</p>
				<p class="normal1">"Gıcıksın ama eğlencelisin."</p>
				<p class="normal1">"Gıcık da değilim, eğlenceli de değilim. Normal, kendi halinde bir insanım."</p>
				<p class="normal1">"Bana karşı gıcıksın. Daha doğrusu gıcıktın."</p>
				<p class="normal1">"Seni görmekten hoşlanmıyordum."</p>
				<p class="normal1">"Ve bana kötü davranıyordun."</p>
				<p class="normal1">"İyi davranmıyordum diyelim."</p>
				<p class="normal1">"Ama artık değişti, öyle mi? Bundan sonra aramız iyi mi olacak?"</p>
				<p class="normal1">"İyi olacak" derken Narin gülümsedi. "Artık seni görmek beni rahatsız etmiyor. Ayrıca beni buraya getirdiğin için sana minnettarım. Benimle ilgilendiğin ve yalnız bırakmadığın için de..."</p>
				<p class="normal1">Fırat gülümsedi. Narin onu ilk kez Yaslıhan stadında gördüğü günü hatırladı. O gün de aynı böyle gülümsemişti ona. Narin ayağa kalktı ve uyuşmuş bacaklarını açmak için gerinirken "Bizim mahalleye gidip bir tur atsak mı?" diye sordu. "Yoksa bu gece televizyon seyretmekle bitmeyecek."</p>
				<p class="normal1">"Karanlıkta bir şey göremezsin ki" dedi Fırat, "ama istiyorsan gideriz."</p>
				<p class="normal1">"İstiyorum."</p>
				<p class="normal1"> </p>
				<p class="normal1">Murateli Mahallesi'ne yürümeleri on beş dakika sürdü. Yollar ıssızdı ve herkes çoktan sıcak evlerine çekildiğinden ortalıkta kimsecikler yoktu. Sokağa girdiklerinde yanan sobaların kokusunu duydu Narin. Topal kadının evi kahverengiye boyanmış, kapısı değişmiş ve eskiden dalları dışarıya sarkan muşmula ağacı kesilmişti. Sokağın yuvarlak taşlı yolu artık asfalttı. Tam evlerinin karşısındaki baraka yanındaki evle beraber üç katlı bir apartmana dönüşmüştü. Kendi evlerine bakacak cesareti bir türlü bulamıyor, gözünü sokağın solundaki binaların üzerinde gezdiriyordu.</p>
				<p class="normal1">"Burası değil miydi sizin ev?" diye sordu Fırat ve Narin bu soru üzerine başını sağa çevirdi. Mavi kapı, kapının demir tokmağı ve tokmağın altındaki yuvaya giren çekme ipi bile aynıydı. Evde ışık yanmıyordu. En yakın sokak lambası yirmi metre uzakta olduğu için Narin karanlıkta, orada oturan birileri olup olmadığını anlayamadı. Eve iyice yaklaşıp pencerede perde olup olmadığına baktı. Vardı. Burnu şiddetle sızladı.</p>
				<p class="normal1">"Oturan var galiba evde" dedi Fırat.</p>
				<p class="normal1">"Öyle görünüyor ama herhalde evde değiller."</p>
				<p class="normal1">O sırada yan evin, yani Ümmühanların evinin kapısı açıldı ve içerinin ışığı sokağa yansıdı. Yaşlı bir adam, elinde bastonla sokağa çıktı ve onları görünce sert bir sesle "Birine mi bakmıştınız?" diye sordu.</p>
				<p class="normal1">"Hayır" dedi Narin, adama bakmadan. Gözü, bastonlu ihtiyarı geçirmek için kapıya çıkan diğer adamdaydı.</p>
				<p class="normal1">"Haydi hayırlı akşamlar!" dedi bastonlu ihtiyar arkasında durana.</p>
				<p class="normal1">"Hayırlı akşamlar Nazmi Usta!" dedi öteki ve "Siz kime baktınız?" diyerek arkadaşının sorusunu yineledi.</p>
				<p class="normal1">"Erdoğan Abi?" diye fısıldadı Narin.</p>
				<p class="normal1">Adam gözlerini kısıp ona baktı, seçemeyince "Evet benim. Ama karanlıkta seni çıkaramadım" dedi.</p>
				<p class="normal1">Narin eve doğru birkaç adım attı ve içeriden yayılan ışığın yüzüne vurduğuna emin olunca durdu. "Tanımadın mı beni?"</p>
				<p class="normal1">Adam Narin'e baktı da baktı. Saniyeler sonunda gözleri fal taşı gibi açıldı ve "Narin? Sen misin kız yoksa?" derken heyecanını gizleyemedi.</p>
				<p class="normal1">"Benim Erdoğan Abi!"</p>
				<p class="normal1">Erdoğan iki basamağı inip öyle bir sarıldı ki Narin'e, o sarılmanın şiddetiyle Narin'in gözpınarları açıldı, yaşlar gözlerinden yağmur gibi akmaya başladı.</p>
				<p class="normal1">"Ah be kızım, ah be Narin kızım! Nerelerdeydin sen bunca zaman?" Cevaplanması için sorulmuş bir soru değildi. O yüzden cevap vermedi Narin. Erdoğan, onu sıkı sıkı göğsüne bastırırken içini çekti ve "Biliyorsun değil mi olanları?" dedi. Bu gerçek bir soruydu ama bir türlü sesi çıkmadı Narin'in. Fırat cevap verdi onun yerine. "Dün duydu."</p>
				<p class="normal1">Erdoğan da gözyaşlarını Narin'inkilere kattı o zaman.</p>
				<p class="normal1">"Tamı tamına on iki sene oldu. Gitti, üçü de gitti... Gözü kör olsun bu sobaların! Bir gecede gittiler. Sabah uyandık baktık ki hiç hareket yok evde, vurduk kapıyı açan olmadı. Sonunda dayanamadım, kırdım camı, girdim içeri. Ah Narin kızım ah, ben buldum onları... Öyle uyur gibi gitmişlerdi, anacığın, Şadiye, Mehmet..."</p>
				<p class="normal1">Erdoğan, Narin'in yüzünü, saçlarını okşadı; sonra Fırat'a dönüp "Allah vurdu mu her taraftan vurur ya, nah işte öyle yaptı bu insancıklara da" diyerek Narinlerin evini işaret etti. "Bu haneye bir gün güneş doğmadı. Neler çekti bu kız... Hepsi çekti ya, neyse!"</p>
				<p class="normal1">"Sen de çektin bizim yüzümüzden Erdoğan Abi..." dedi Narin.</p>
				<p class="normal1">"Ben de çektim tabii, çekmez miyim?" Erdoğan yine Fırat'a çevirdi bakışlarını. "Bunun babası benim hanımla kaçtı. Gittiler kim bilir hangi cehenneme..."</p>
				<p class="normal1">Fırat önüne baktı.</p>
				<p class="normal1">Narin "Sen ne yaptın Erdoğan Abi, evlendin mi bir daha?" diye sordu.</p>
				<p class="normal1">"Yok be kızım, ne evlenmesi? Oğlanı büyüttüm, okuttum, askere gönderdim. Şimdi de kayada bitmiş ot gibi kaldım burada bir başıma. Beyin mi bu senin?"</p>
				<p class="normal1">"Hayır, arkadaşım..."</p>
				<p class="normal1">"Evlenmedin mi daha?"</p>
				<p class="normal1">"Evlenmedim" dedi Narin.</p>
				<p class="normal1">"Evlenme zaten! Bok mu var evleneceksin..."</p>
				<p class="normal1">Bir daha sarıldı Narin, Erdoğan'a. "Keşke onun kızı olsaydım" diye geçirdi içinden. Canı gönülden isterdi bunu.</p>
				<p class="normal1">Uzaklarda bir köpek uludu, rüzgâr soğuk soğuk esti, Narin ile Fırat, Erdoğan'a veda edip evin yolunu tuttular. Topalın kapısının önünden geçerken Narin durdu ve tam tutma yerine denk gelecek şekilde iki kez tükürdü.</p>
				<p class="normal1">"Niye öyle yaptın?" diye sordu Fırat gülerek.</p>
				<p class="normal1">"Hiiiç" dedi Narin. "Eski bir alışkanlık."</p>
				<p class="normal1"> </p>
				<p class="normal1">Buz gibi havada, ayak sesleri Yaslıhan sokaklarının sessizliğinde yankılandı, lambaların önünden geçerken gölgeleri kaldırımlara düştü ve Fırat, Narin'in elini tuttu.</p>
		<div class="calibre1" id="calibre_pb_35"/></body>
</html>