<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_11"><br class="calibre4"/><br class="calibre4"/><br class="calibre4"/>   <span class="ideitalik">On bir</span>   <br class="calibre4"/></h1>
				<p class="normal1">Gece yarısı çalan telefonlara alışıktı ama yine de deli gibi sıçradı yatakta. Telefonun sesi gecenin sessizliğinde vahşi bir hayvan çığlığına benziyordu. Korkutucu ve uğursuz! Başucunda duran telefonu aldı ama gözleri karanlığa hemen uyum sağlayamadığından yanlış bir tuşa bastı ve ses kesildi.</p>
				<p class="normal1">Arayanın Deniz olduğunu tahmin ediyordu. İyi ihtimalle, içmişti ve ipe sapa gelmez sarhoş konuşmaları yapmak için arıyordu; kötü ihtimalle de yine içmişti ve başını belaya sokmuştu. Telefon tekrar çaldı.</p>
				<p class="normal1">"Alo?"</p>
				<p class="normal1">"Narin, kusura bakma kızım, acil olmasa seni bu saatte uyandırmazdım" dedi Erol Bey.</p>
				<p class="normal1">Patronunun bu saatte aradığını hiç hatırlamıyordu. Narin ticari davalara bakan bir avukattı ve kimsenin ona böyle tuhaf zamanlarda ihtiyacı olmazdı.</p>
				<p class="normal1">"Hayırdır Erol Bey?"</p>
				<p class="normal1">"Hemen Bebek Karakolu'na gitmen gerekiyor."</p>
				<p class="normal1">"Benim mi?"</p>
				<p class="normal1">"Evet!"</p>
				<p class="normal1">Patronun hem yakın arkadaşı hem de şirketin önemli müşterilerinden olan birinin oğlu bir gece kulübünde kavga çıkarmış ve karakolluk olmuştu. Adam Erol Bey'i arayıp yardım istemiş, Erol Bey de bu gibi konularla ilgilenen avukata ulaşamayınca Narin'i aramıştı.</p>
				<p class="normal1">"İyi de Erol Bey, ben ne yapacağım orada?"</p>
				<p class="normal1">"Çocuğu çıkaracaksın. Sen halledersin Narinciğim, biliyorum. Beni de bilgilendir olur mu? Saat kaç olursa olsun, ara beni."</p>
				<p class="normal1">"Allah kahretsin!" diye bağırdı Narin, telefonu kapattıktan sonra. Hayatı ayyaşları oradan buradan toplamakla geçiyordu. O büroda çalışan tam sekiz avukat vardı ve gecenin bu saatinde Bebek'e gitmek, hayatında sadece üç dört kez karakol kapısından içeri girmiş Narin'e kalmıştı. Çünkü o sekiz avukat arasında "hayır" demeyi bilmeyen ve gece yatarken telefonunu kapatmayı akıl edemeyen bir tek o vardı. Deniz haklıydı, eşek olana semer vuran çok oluyordu.</p>
				<p class="normal1">O saatte döpiyes giyecek hali olmadığından, üzerine siyah bir pantolon ve dik yakalı siyah bir kazak geçirip evden çıktı. Sokak bir mezarlık kadar ıssızdı ve soğuk iliklerine işliyordu. Mantosuna sıkı sıkı sarındı ve sokağın karşısında park etmiş arabasına doğru koştu. Uykusu başına vurmuş olduğundan anahtarı kontağa sokmayı ancak üçüncü denemesinde başarabildi. Radyodan yükselen bangır bangır müzik sesi, etrafın sessizliğiyle tuhaf bir tezat teşkil ederken arabasını geri vitese taktı ve park ettiği yerden çıktı. İstanbul yine uyuyor numarası yapıyordu.</p>
				<p class="normal1">Bebek'e vardığında, işi halletmesi korktuğu kadar zor olmadı, çünkü olay basit bir sarhoş kavgasından ibaretti ve kimse yaralanmamıştı. Atıf 'ı –zoraki müvekkilinin adı buydu– karakolda tutmalarının nedeni polise mukavemetti ve Narin'in onu bırakmaları için sarhoşlardan gına getirmiş polisleri ikna etmesi uzun sürmedi. Peşinde yeni ayılmaya başlamış gençle birlikte karakoldan çıkarken Erol Bey'i aradı.</p>
				<p class="normal1">"Erol Bey, Atıf 'ı çıkardım ama epey sarhoş, şimdi onu evine bırakacağım."</p>
				<p class="normal1">"Harikasın Narinciğim. Gecenin bu saatinde seni oralara sürüklediğim için lütfen kusura bakma. Çok teşekkür ederim, beni gerçekten büyük dertten kurtardın."</p>
				<p class="normal1">"Rica ederim efendim" diye yanıtladı Narin patronunu ama bu sözler gerçekte içinden geçirdiklerini yansıtmıyordu.</p>
				<p class="normal1"> </p>
				<p class="normal1">Atıf yirmi dört yaşında, oldukça sevimli bir gençti. Yavru bir kirpininkine benzeyen yaramaz suratını, darmadağınık saçları kapatıyordu. Kendine güvenli ve çabuk iletişim kurabilen biriydi. Narin onun bu özellikleriyle polislerin elinden yakayı sıyıramamış olmasına bir anlam veremiyordu. İyi bilirdi Atıf gibileri; başlarını belaya sokmakta olduğu kadar beladan sıyrılma konusunda da uzman olurlardı. Çocuğun tek kusuru fazla konuşmasıydı. Tanıştıkları andan itibaren bir saniye bile susmamış, arabaya biner binmez sanki çok yakın arkadaşlarmışçasına ısrar ederek "Eve bırakmadan önce çorbacıya götür beni" diye tutturmuştu.</p>
				<p class="normal1">"Kusura bakma ama ben sadece avukatım ve senin yüzünden böldüğüm uykuma devam etmek istiyorum."</p>
				<p class="normal1">"Güzel avukat, sana yalvarıyorum beni aç aç eve bırakma."</p>
				<p class="normal1">"Deli misin sen?"</p>
				<p class="normal1">"Yok vallahi deli değilim ama ne kadar aç olduğumu tahmin edemezsin."</p>
				<p class="normal1">"Sen de benim ne kadar uykum olduğunu tahmin edemezsin."</p>
				<p class="normal1">"Lütfen ama..."</p>
				<p class="normal1">Narin bu şımarık gençle ne yapacağını bilemiyordu. O sırada en son istediği şey, floresan ışıklı bir çorbacıda, işkembe kokuları arasında oturmaktı.</p>
				<p class="normal1">"Offf tamam!" dedi yine de. Sarhoşlarla tartışmanın nafile olduğunu biliyordu. Eğer istediğini yapmazsa, onu arabadan inmeye ikna edemeyebilirdi. "Ama sonra doğru evine götüreceğim seni."</p>
				<p class="normal1">"Anlaştık" dedi Atıf, memnun bir gülümsemeyle.</p>
				<p class="normal1">Birlikte Ortaköy'deki çorbacıdan içeri girdiklerinde, Atıf bir film yıldızı gibi karşılandı. Narin bu zibidinin her geceyi burada noktaladığını tahmin edebiliyordu.</p>
				<p class="normal1">"Sen ne içeceksin?" diye sordu zibidi.</p>
				<p class="normal1">"Hiçbir şey" dedi Narin.</p>
				<p class="normal1">"Aaaaa olmaz ama, lütfen bir çorba iç. Kokoreç falan da çok güzel burada."</p>
				<p class="normal1">"Yemem, sağ ol. Canım istemiyor."</p>
				<p class="normal1">Atıf on dakika içinde iki tabak çorba içip üzerine de köfte yedi. Artık iyice ayılmıştı, garsonlarla ve yan masadakilerle şakalaşıyor, Narin'e takılıyordu. Çorbacıdan çıkarken Narin beklenmedik bir şekilde iyi vakit geçirdiğini düşündü. Saat beş buçuk olmuştu ve Atıf 'ın enerjisi hâlâ tükenmemişti. Deniz'in erkek olarak yeniden dünyaya gelmiş hali gibiydi. Arabaya binerken "Tıpkı bir arkadaşıma benziyorsun!" dedi gülerek.</p>
				<p class="normal1">"Kimmiş o?" diye sordu Atıf.</p>
				<p class="normal1">"Tanımazsın. Deniz... Yakın bir arkadaşım. O da senin gibi çok sever gezip tozmayı ve asla yorulmaz."</p>
				<p class="normal1">"Kız mı, erkek mi?"</p>
				<p class="normal1">"Kız."</p>
				<p class="normal1">"Güzel mi?</p>
				<p class="normal1">"Evet."</p>
				<p class="normal1">"Tanıştırsana."</p>
				<p class="normal1">"Senin için fazla büyük."</p>
				<p class="normal1">"Sorun değil."</p>
				<p class="normal1">"Olur, tanıştırırım" dedi Narin. Tanıştıramam dese, eve varana kadar Atıf 'ın bu konuyu kapatmayacağını anlamıştı.</p>
				<p class="normal1">"Ne zaman?"</p>
				<p class="normal1">"Aaaaa söylediğime pişman ettin beni. Yok mu senin sevgilin falan?"</p>
				<p class="normal1">"Çok büyük bir kalbim vardır benim."</p>
				<p class="normal1">Narin gecenin ilk kahkahasını attı.</p>
				<p class="normal1">"Seni yemeğe götüreceğim bir akşam" dedi Atıf. "Beni kurtardığın ve daha da önemlisi çorbacıya getirdiğin için."</p>
				<p class="normal1">"Zahmet etme, bu akşam yemeğe gittik kabul ediyorum."</p>
				<p class="normal1">"Olmaz, sen bir şey yemedin."</p>
				<p class="normal1">"Haydi in artık arabadan, ben de evime gidip birkaç saat uyuyayım."</p>
				<p class="normal1">"Tamam iniyorum ama sana teşekkür etmekten vazgeçtiğimi sanma sakın! İyi geceler!"</p>
				<p class="normal1">"Sana da iyi geceler. Lütfen bir daha başını belaya sokma, sokacaksan da mesai saatleri içinde sok."</p>
				<p class="normal1">"Tamam" dedi Atıf ve gülerek arabadan indi, sonra eğilip bir öpücük yolladı. Onun bu hareketi Narin'e Fırat'ı hatırlattı.</p>
		<div class="calibre1" id="calibre_pb_23"/></body>
</html>