<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="kitapickapak2" id="calibre_toc_10"><br class="calibre4"/><br class="calibre4"/><br class="calibre4"/>   <span class="ideitalik">On</span>   <br class="calibre4"/></h1>
				<p class="normal1">Bu odayı severdi, çünkü Yaslıhan'la bağlarını koparıp attığı ve bir İstanbulluya dönüştüğü yerdi burası. Kapıdan girildiğinde tam karşıda, iki pencerenin arasında başı duvara yaslanmış, koyu renk cilalı, Amerikan tarzı yüksek bir yatak duruyordu. Yatakla aynı ahşaptan yapılmış küçük bir gardırop köşeye konmuş, şifoniyer ise onun hemen yanına yerleştirilmişti. Yatağın iki yanında duran komodinlerin üzerinde bej şapkalı ve oldukça gösterişli iki abajur vardı. Kızıla çalan kahverengi perdeler oturaklı ve yerdeki ipek Hereke halısı sanki dün satın alınmış gibi pırıl pırıldı. Burası Deniz'in evinde hiç değişmeden duran tek yerdi. Salon, mutfak ve diğer odaların eski hallerinden eser kalmamıştı ama zaman bu odada durmuştu. Deniz'in annesinin ölümünden hemen önce düzenlediği bu misafir yatak odası, çok uzun yıllardır "Narin'in odası" olarak isimlendiriliyordu. Narin artık bu evde yaşamadığı halde oda hâlâ Narin'in odasıydı ve çeşitli sebeplerden dolayı orada kalması Deniz'i mutlu ediyordu. Narin de seviyordu orada uyanmayı. Genelde evine dönemeyecek kadar çok içtiği gecelerin sabahında gözlerini orada açıyordu ve her defasında üzerinde akşamdan kalmanın fenalığı oluyordu ama yine de güne orada başlamak, Narin'e hayatının en mutlu günlerini hatırlatıyordu. Geçmişin karanlıkta kaldığı, geleceğin ise göz alıcı renklerle parladığı yeni ve umut dolu günleri...</p>
				<p class="normal1">O sabah yatakta gözlerini açtığında ise kendini iyi hissetmiyordu. Bir gece önce Fırat'ı görmek dengesini altüst etmişti. Geçmişin asla sandığımız kadar uzakta kalmadığı gerçeğiyle yüzleşmek, yeteri kadar uzağa gidemediği kaygısını doğuruyordu. Yoksa yıllar geçtikçe güçleneceğine, zayıflıyor muydu insan? Olgunlaşacağına koflaşıyor, dayanıklılığını yitiriyor muydu? Öğreneceğine unutuyor, bildiklerinden şüpheye mi düşüyordu? Geride bıraktığı onca şeyden ve onca yıldan sonra böyle yaprak gibi titremek, kendini başa dönmüş gibi hissetmesine yol açıyordu. Yürümüş, yürümüş ama hiçbir yere gidememişti. Belki de dünyanın yuvarlak olması, daima başladığın yere, yani kendine döneceğin anlamına geliyordu.</p>
				<p class="normal1">İçeriden gelen kızarmış ekmek kokusu gülümsemesine yol açtı. Her kavgalarından sonra Deniz kendinden beklenmeyecek bir şeyler yapar, altından girer, üstünden çıkar ve Narin'i yumuşatmayı başarırdı.</p>
				<p class="normal1">"Hadi kalk artık! Kahvaltı hazırladım sana."</p>
				<p class="normal1">"Tamam, geliyorum."</p>
				<p class="normal1">Mutfağa girdiğinde Deniz'i kahvaltı sofrasında otururken buldu, yüzü akşamki kadar kötü durumdaydı, hatta gülümsemeye çalıştığı için daha da beter görünüyordu.</p>
				<p class="normal1">"Günaydın!"</p>
				<p class="normal1">"Günaydın! Aslında krep yapıyordum ama tutturamadım. Bir garip oldu, ben de döktüm" dedi Deniz.</p>
				<p class="normal1">"Boş ver. Senin sabahın yedisinde uyanman bile mucize sayılır."</p>
				<p class="normal1">"Önemli değil."</p>
				<p class="normal1">"Teşekkür etmedim zaten. Gece o yağmurda buraya geldim, senin için endişelendim ve böyle suratı olan bir insanla aynı evde bir gece geçirdim. Bu kahvaltı hakkımdı."</p>
				<p class="normal1">Deniz güldü. "Kalbimi kırıyorsun!"</p>
				<p class="normal1">"Bugün hemen doğru düzgün bir doktora gitmeni istiyorum. Mutlaka yüzün için yapabilecekleri bir şey vardır."</p>
				<p class="normal1">"Tamam, giderim merak etme. Ben de böyle gezmeye meraklı değilim."</p>
				<p class="normal1">"Ayrıca bu kadar erken kalkmana ve beni de kaldırmana gerek yoktu, çünkü işe geç gideceğim bugün."</p>
				<p class="normal1">"Gerçekten mi? Allah kahretsin, neden söylemedin? Uyurduk daha!"</p>
				<p class="normal1">"Ne bileyim kahvaltı hazırlayacağını. Dört sene bu evde yaşadım ve bir kere bile benden erken kalkıp kahvaltı hazırladığını hatırlamıyorum."</p>
				<p class="normal1"> </p>
				<p class="normal1">Uzun bir masa başı sohbetinin sonrasında Narin duşa girdi. Çıktığında Deniz "Sen banyodayken Fırat aradı!" dedi, daha ziyade soru cümlesine yakışan bir tonlamayla.</p>
				<p class="normal1">"Düşünceli çocuk!"</p>
				<p class="normal1">"Beni aramadı, seni aradı!"</p>
				<p class="normal1">"Beni mi aradı?"</p>
				<p class="normal1">"Evet, telefonun çaldı, ben de açtım." Deniz için özel hayata müdahale diye bir kavram yoktu.</p>
				<p class="normal1">"Eeee? Ne dedi?"</p>
				<p class="normal1">"Kapattı." Deniz bir sigara yakıp koltuğa oturdu. "Ama numarasını tanıdım."</p>
				<p class="normal1">Narin ne söyleyeceğini bilemedi.</p>
				<p class="normal1">"Allah Allah! Seni soracaktı herhalde. Deniz'in yüzü nasıl oldu, morali iyi mi falan..."</p>
				<p class="normal1">"Neden beni aramadı ki?"</p>
				<p class="normal1">"Bilmem" diye omuz silkti Narin ama Deniz'in yüzünden geçen şüphe bulutunu görmüştü, derhal kafasını çalıştırmak zorundaydı ve çalıştırdı da.</p>
				<p class="normal1">"Aaaaaa, doğru ya, Irmak'ın doğum günü için benden fikir almak istiyordu, onun için aradı herhalde. Ne hediye alacağını bilemiyordu. Aslında sana da soracaktı ama çeneni tutamazsın diye vazgeçti."</p>
				<p class="normal1">"Ben mi çenemi tutamayacakmışım?"</p>
				<p class="normal1">Narin başını salladı. "İmkânı yok tutamazdın."</p>
				<p class="normal1">"Ne yapacakmış peki? Bak söyle ona, sakın parti falan yapmaya kalkmasın, partiyi ben yapacağım, tamam mı?"</p>
				<p class="normal1">"Tamam."</p>
				<p class="normal1">"O hediyesini alsın gelsin ya da gündüz ne sürpriz yapacaksa yapsın! Gerisine karışmasın. Aklında ne varmış, söyledi mi?"</p>
				<p class="normal1">"Hayır, konuşamadık ki daha. Irmak'ın doğum günü için fikir alacağım dedi, o kadar."</p>
				<p class="normal1">"İyi fikir ver, güzel bir şey alsın."</p>
				<p class="normal1">"Olur."</p>
				<p class="normal1">"Hatta sen de git almaya. Saçma sapan bir şey aldırma!"</p>
				<p class="normal1">"Yok deve! Bana ne canım adamın ne alacağından. Haydi ben hazırlanayım artık."</p>
				<p class="normal1">"Hani geç gidecektin?"</p>
				<p class="normal1">"Geç oldu zaten."</p>
				<p class="normal1">"Narin..."</p>
				<p class="normal1">"Efendim?"</p>
				<p class="normal1">"Bu Fırat senin o Yaslıhan'daki Fırat olamaz değil mi?"</p>
				<p class="normal1">"Hayır tabii ki! Nereden çıkardın şimdi bunu?" dedi Narin.</p>
				<p class="normal1">"Ne bileyim, ne zamandır soracağım, unutuyorum. İkisinin de adı aynı, ikisi de Yaslıhanlı..."</p>
				<p class="normal1">"Ohooo, Yaslıhan'da elini sallasan Fırat'a çarpar. Bizim sınıfta bile bir tane vardı. Herhalde oralarda modaydı o zamanlar" dedi Narin gülerek. Oysa hayatında başka Fırat'la tanışmamıştı.</p>
				<p class="normal1">Hızla giyindi ve Deniz'e yarım yamalak veda edip, kendisini nasıl sokağa attığını bilemedi. Arabasına doğru yürürken içinden Fırat'a sayıp döküyor, sanki karşısındaymış gibi onunla kavga ediyordu. Ne biçim bir adamdı bu böyle? Neden arıyordu sabahın köründe, hem de Deniz'de kaldığını bile bile? Kendi kendine konuşarak yanından gelip geçenlerin dikkatini çektiğinin farkında bile değildi. Fırat'a gününü gösterecekti. Hele bir arabasına binsin, ilk iş, onu arayıp ağzına geleni söyleyecekti.</p>
				<p class="normal1">"Sen ne yapmaya çalışıyorsun Allah aşkına? Niye arıyorsun beni? Deniz'de kaldığımı biliyorsun üstelik." Baslarını kaybedip iyice tize kaymış sesi arabanın içinde çınlıyordu.</p>
				<p class="normal1">Fırat ise alabildiğine sakin, sanki gündelik sıradan bir konuşma yapıyorlar gibi cevapladı onu. "İşe erken gidiyorsun diye aradım. Ne bileyim o saatte hâlâ Deniz'de olacağını!"</p>
				<p class="normal1">"Aman ne güzel! Bir de o açınca telefonu kapatmışsın. Numaranı tanımayacağını mı sandın?"</p>
				<p class="normal1">"Tanımış mı?"</p>
				<p class="normal1">"Tabii ki tanımış. Sen onun ne kadar uyanık biri olduğunu anlayamadın mı hâlâ?"</p>
				<p class="normal1">"Anlamamışım demek ki!"</p>
				<p class="normal1">"Of Fırat, beni düşürdüğün duruma baksana! O anda bir şey uydurmasam aramızda bir şey olduğunu sanacaktı."</p>
				<p class="normal1">"Haydi canım! Öyle mi dedi?" Narin onun bir taraftan çayını ya da kahvesini yudumladığını duyar gibi oldu.</p>
				<p class="normal1">"Hayır demedi ama senin, benim eskiden benim bahsettiğim Fırat olup olmadığını sordu."</p>
				<p class="normal1">"Yapma ya!" Fırat gülüyordu.</p>
				<p class="normal1">"Aman ne komik!"</p>
				<p class="normal1">"Sen ne dedin peki?"</p>
				<p class="normal1">"Irmak'ın doğum günü için sana yardım edeceğimi söyledim. Hediye konusunda benden yardım istedin, tamam mı? Sakın yalanımı ortaya çıkarma!"</p>
				<p class="normal1">"Ne yani, bu lise öğrencisi yalanını mı uydurdun?" Fırat kahkahalarla gülüyordu. "Sevgilime hediye almak için gizlice arkadaşlarını arayacak bir geri zekâlıya mı benziyorum?"</p>
				<p class="normal1">"Deniz'de kaldığımı bile bile aradığına göre, neden olmasın?"</p>
				<p class="normal1">Fırat yine güldü. "Peki, Irmak'a ne almamı tavsiye edersin?"</p>
				<p class="normal1">"Ne bok alırsan al, bana ne! Sadece ortalığı karıştırma yeter. Bir daha sakın bana telefon etme. Hatta numaramı da sil!"</p>
				<p class="normal1">"Ama ezberimde."</p>
				<p class="normal1">"O zaman unut!"</p>
				<p class="normal1">Narin telefonu öfkeyle kapattı ve neredeyse işyerine varmak üzere olduğunu fark ederek şaşırdı. O kadar yolu nasıl geldiğini hiç anlamamıştı. Tam arabadan ineceği sırada telefonu tekrar çaldı.</p>
				<p class="normal1">"Alo?"</p>
				<p class="normal1">"Benim!" dedi Fırat. "Sana bir şey soracaktım ama bağırmandan fırsat bulamadım."</p>
				<p class="normal1">"Sor!"</p>
				<p class="normal1">"Sen benimle ilgili Deniz'e ne anlatmıştın ki?" Sesi yine alaycı geliyordu.</p>
				<p class="normal1">"Hıyarın biri olduğunu!" dedi Narin ve öfkeyle telefonu kapattı.</p>
		<div class="calibre1" id="calibre_pb_21"/></body>
</html>