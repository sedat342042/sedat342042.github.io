<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>kahperengi2</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="resim"><img class="calibre6" src="4.jpg"/></p>
				<p class="normal1"> </p>
				<p class="normal1">"Bak gördün mü, bağırmadın dün gece" dedi Hatice bilmiş bilmiş sırıtarak. "Hocanın dedikleri doğruymuş demek." Bir taraftan yorgan kaplıyor, bir taraftan konuşuyordu. Günlerden pazar olmasına rağmen evde sadece ikisi vardı ve Narin onunla yalnız kaldığı zamanları hiç sevmiyordu. Kadın konuyu döndürüyor, dolaştırıyor ya cinlere ya Recep'e getiriyordu. Gerçi söylediği doğruydu Kara Hatice'nin, gerçekten de Narin, duaları okumaya başladığından beri rahat uyuyordu. Tamı tamına beş gecedir tek bir kötü rüya bile görmemiş, hiç uyanmamıştı ama bunun tesadüf olduğundan hiç kuşkusu yoktu. Yarım yamalak, başını sonunu atlaya atlaya okunan duanın ne faydası olacaktı insana? Ama annesi buna inanmak istiyorsa, varsın inansındı.</p>
				<p class="normal1">"Cinlerden kurtulduğuma göre artık okumasam da olur" dedi, fırsattan istifade.</p>
				<p class="normal1">"Yoooook! Öyle hemen gitmezmiş cinler, hoca söyledi. Pusuya yatıp beklerlermiş."</p>
				<p class="normal1">"Ne kadar okuyacakmışım daha? Ölene kadar mı?"</p>
				<p class="normal1">"En aşağı kırk gün dediydi."</p>
				<p class="normal1">"İyi" dedi Narin. Ne de olsa annesi ilk günlerdeki gibi dikkat etmiyordu ne okuduğuna. Dudaklarını kıpırdatır dururdu.</p>
				<p class="normal1">Bir gün önce kuaförde müşterilerin cebine sıkıştırdığı üç beş kuruşu çıkarıp annesine uzattı.</p>
				<p class="normal1">"Al! Dünkü bahşişler..."</p>
				<p class="normal1">Kara Hatice uzanıp paraları alırken yüzünü buruşturdu ve "Zaten adam gibi bir şey kazandığın yok, haftaya okul başlayınca bu üç kuruş da kesilecek, bakalım o zaman ne edeceğiz?" diye söylendi.</p>
				<p class="normal1">"Dün pek müşteri yoktu" dedi Narin ve öteki cebinin içinde sakladığı paraları yokladı. Son haftalarda, kazandıklarının birazını kendine ayırmaya başlamıştı. "Hem koskocaman oğlun var, ona söylesene gidip para kazansın, bütün gün kahvede oturacağına" deyip yerinden kalktı ve "Ben biraz Hamdiyelere gidiyorum" dedikten sonra annesinin cevap vermesine fırsat bırakmadan sokağa çıktı.</p>
				<p class="normal1"> </p>
				<p class="normal1">Hamdiye'nin evi sokağın en dibindeydi. Narin'den iki yaş büyük olan bu kız, üç ay önce aynı mahalleden genç bir tornacıyla nişanlanmış, evlilik için gün sayıyordu. Narin'le çocukluk arkadaşıydılar ama son zamanlarda pek bir araya gelemez olmuşlardı. Evvelsi akşam sokakta karşılaştıklarında "Bir ara bana uğra, sana anlatacaklarım var" demişti Hamdiye. Kimse onun gibi şen şakrak ve mahallede kuş uçsa duyan birinin, sağır-dilsiz bir anne babanın çocuğu olduğuna inanamazdı. Narin Hamdiyelerin evinin kapısının ipini çekip içeriye girdi ve "Hamdiye!" diye seslendi. Kız içeriden avluya çıktı ve ayağına tahta nalınlarını geçirip Narin'in yanına geldi.</p>
				<p class="normal1">"Gel kız, hoş geldin. Geç otur, çayları doldurup geliyorum."</p>
				<p class="normal1">Narin tahta masanın etrafına dizilmiş dört tahta iskemleden en sağlam görüneni gözüne kestirip oturdu. Hamdiye elinde çaylar, ayağında takır takır takırdayan nalınlarıyla geri gelirken "Yüzünü gören cennetlik be! Kışın okul diye tutturuyorsun, yazın iş diye" dedi.</p>
				<p class="normal1">"Ne yapayım be Hamdiye? Bizimkileri biliyorsun."</p>
				<p class="normal1">"Sen de bul bir koca, evlen kurtul!"</p>
				<p class="normal1">"Annem evlendi, senin annen de evlendi, hatta bak bu mahalledeki bütün karılar evli. Söyle bana, hangisi kurtuldu evlenince?"</p>
				<p class="normal1">"Deme kız öyle, moralim bozuluyor. Bak ben de evleneceğim yakında."</p>
				<p class="normal1">"Yok yok, seninki iyi olur. Herkes öyle diyor."</p>
				<p class="normal1">"Sahi mi?"</p>
				<p class="normal1">"Yok yalan! Sahi tabii..."</p>
				<p class="normal1">Hamdiye'nin gözleri sevinçle parladı ve "Ayy inşallah!" dedikten sonra aniden ciddileşti. "Sen hiç Mehmet'in yediği haltlarla ilgili bir şey duydun mu?" diye sordu.</p>
				<p class="normal1">"Yok, duymadım."</p>
				<p class="normal1">"Şadiye de bir şey demedi mi?"</p>
				<p class="normal1">"Hayır, demedi."</p>
				<p class="normal1">"Kimse de bir şey söylemedi mi?"</p>
				<p class="normal1">Narin'in tepesi attı, "Hayır be Hamdiye, ne söyleyeceksen söyle işte! Lafı çevirip durma ağzının içinde."</p>
				<p class="normal1">"Kızım, bak benden duymuş olma ama, Mehmet Şadiye'yi satıyormuş. Öyle diyorlar."</p>
				<p class="normal1">Narin sandalyeden düşecek gibi oldu. "Ne diyorsun be?"</p>
				<p class="normal1">"Yalanım varsa iki gözüm önüme aksın. Bak karaltım kalksın ki ben öyle duydum. Mahalleden iki oğlana satmış evvela, şimdi de Çınaraltı'ndaki terzi var ya ona götürüyormuş haftada bir iki."</p>
				<p class="normal1">"Olmaz öyle şey!" dedi Narin. "Tamam Mehmet öyledir böyledir ama, ölse böyle şey yapmaz."</p>
				<p class="normal1">"Valla ben de şaşırdım. Zaten doğruysa duyarsın yakında, biliyorsun bu mahallede hiçbir şey gizli kalmaz."</p>
				<p class="normal1">Narin yerinden kalktı, yüzü kıpkırmızı olmuştu.</p>
				<p class="normal1">"Otur kız, çayını iç bari!"</p>
				<p class="normal1">"Yok Hamdiye gideyim ben, içim fena oldu. Kim çıkarıyorsa bu lafları Allah belalarını versin. Babasız kaldık ya, ne diyeceklerini şaşırdılar artık."</p>
				<p class="normal1">"Bana mı kızdın? Ben duyduğumu söylüyorum."</p>
				<p class="normal1">"Yok, sana kızmadım" dedi Narin. Aslında bir kaşık suda boğabilirdi Hamdiye'yi o an ama kendine hâkim oldu.</p>
				<p class="normal1"> </p>
				<p class="normal1">Kara Hatice, Narin'i beş dakika geçmeden karşısında görünce şaşırdı.</p>
				<p class="normal1">"Hamdiye'ye gideceğim dememiş miydin?"</p>
				<p class="normal1">"Gittim."</p>
				<p class="normal1">"Ateş almaya mı gittin kız? Daha yeni çıktın ya kapıdan?"</p>
				<p class="normal1">"Yoklardı evde, döndüm geldim ben de."</p>
				<p class="normal1">"Nereye gitmişler pazar pazar?"</p>
				<p class="normal1">"Ne bileyim ben" dedi Narin. "Sen Şadiye nereye gitti demiştin?"</p>
				<p class="normal1">"Pastanenin sahibinin evinde okuma varmış, onlara hizmetlenecekmiş dedim ya. Sen nerenle dinliyorsun beni?" diye terslendi Hatice.</p>
				<p class="normal1">"Peki Mehmet nereye gitti?"</p>
				<p class="normal1">"Vurdu kapıyı çıktı, söylemedi bir şey. Niye sordun?"</p>
				<p class="normal1">"Hiç, sordum öylesine."</p>

		</div>
		</body>
</html>