<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Degirmenimden-Mektuplar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">BIXIOU’NUN ÇANTASI</h1>

  <p class="normal">Ekim ayının bir sabahı, Paris’ten ayrılmadan birkaç gün önce, kahvaltı ederken evime üstü başı yırtık pırtık, ihtiyar bir adam geldi. Çarpık bacaklı ve üstü başı çamur içindeydi, iki büklümdü, tüyleri dökülmüş bir kuş gibi uzun bacakları üzerinde tir tir titriyordu. O, Bixiou’ydu. Evet, Parisliler, Sizin Bixiou’nuz, çılgın ve cazibeli Bixiou, sizi, taşlamaları ve karikatürleriyle on beş senedir eğlendirmiş olan o azgın şakacı... Ah! Zavallı, ne büyük bir felakete uğramış! İçeri girerken, şaklabanca gülümsemese onu tanıyamayacaktım.</p>

  <p class="normal">Bu ünlü ve iç karartıcı soytarı boynu bükük, değneği klarnet gibi ağzında, odanın ortasına kadar ilerledi ve masama çarparak iniltili bir sesle, “Zavallı bir köre acıyın,” dedi.</p>

  <p class="normal">O kadar iyi bir taklitti ki gülmekten kendimi alamadım. Ama o, çok soğuk bir tavırla, “Şaka yaptığımı düşünüyorsunuz, değil mi? Gözlerime bakın,” dedi.</p>

  <p class="normal">Artık görme duyularını yitirmiş olan iki iri gözbebeğini bana çevirdi. Bir kirpiğin bile kalmadığı kavrulmuş gözkapaklarını göstererek, “Körüm dostum, ömrümün sonuna dek körüm... İşte kezzapla yazmanın sonu bu. Bu güzel meslek uğruna gözlerimi yaktım, hem de köküne kadar!” diye ekledi.</p>

  <p class="normal">O kadar üzülmüştüm ki söyleyecek bir şey bulamadım. Sessizliğim onu endişelendirdi.</p>

  <p class="normal">“Çalışıyor musunuz?”</p>

  <p class="normal">“Hayır Bixiou, kahvaltı ediyorum. Siz de yemek ister misiniz?”</p>

  <p class="normal">Cevap vermedi, ama burun deliklerinin titremesinden, teklifimi kabul etmeye can attığını anlamıştım. Elinden tuttum ve yanıma oturttum.</p>

  <p class="normal">Ona yemek getirirlerken, zavallı adam hafif bir gülümsemeyle masayı kokluyordu:</p>

  <p class="normal">“Hepsi lezzetli şeylere benziyor. Kendime güzel bir ziyafet çekeceğim, o kadar uzun süredir kahvaltı etmiyordum ki! Her sabah bir meteliklik bir ekmekle, bakanlıkları dolaşıyorum... Görüyorsunuz, artık bakanlıkları dolaşıp duruyorum, başka işim yok. Bir tütüncü dükkânı açmaya çalışıyorum... Ne yaparsınız? Eve yemek gerekiyor. Artık resim yapamıyorum, yazı yazamıyorum. Birisine yazdırın diyeceksiniz. Ama nasıl? Aklımda hiçbir şey yok, hiçbir şey uyduramam. Benim işim, Paris’in şaklabanlıklarını görmek ve göstermekti, artık buna imkân kalmadı... O zaman bir tütüncü dükkânı açmayı düşündüm, elbette büyük caddelerin üzerinde değil. Bir dansöz annesi ya da yüksek rütbeli bir subayın dul karısı olmadığım için<a href="../Text/Degirmenimden-Mektuplar_split_042.html#footnote-127975-44" id="footnote-127975-44-backlink">[44]</a> böyle bir ayrıcalığa hakkım da yok. Hayır, sadece taşrada küçük bir dükkân, çok uzaklarda bir yerde, Vosges’un bir köşesinde. Porselenden güzel bir pipom olur, Erckmann-Chatrian’da olduğu gibi kendime Hans ya da Zébédé ismini takarım, artık yazamamaktan duyduğum üzüntüyü, çağdaşlarımın kitaplarından tütün keseleri yaparak gideririm.</p>

  <p class="normal">İşte senden bütün istediğim bu. Fazla bir şey sayılmaz, değil mi? Ne yapalım, bunu başarmak için işin kötü tarafı bu... Oysa beni koruyanların etrafımdan eksik olmamaları gerekirdi. Eskiden çok revaçtaydım. Mareşalin, prensin, bakanların evinde yemek yiyordum. Bütün bu insanlar beni elde etmek istiyordu, çünkü onları eğlendiriyordum ya da benden korkuyorlardı. Şimdi kimseyi korkutmuyorum. Ah gözlerim! Zavallı gözlerim! Artık beni hiçbir yere davet etmiyorlar. Masada bir kör, içlerini karartıyor elbette... Bana ekmeği verin lütfen... Ah! Haydutlar! Bu lanet olası tütüncü dükkânını bana pahalıya ödeteceklerdir. Altı aydır dilekçem elimde bütün bakanlıkları dolaşıyorum. Sabah, sobaların yakıldığı ve Majestelerinin atlarının avlunun kumları üzerinde dolaştırıldığı saatte geliyorum, ancak gece vakti, kocaman lambaların getirildiği ve mutfakların güzel kokmaya başladıkları saatte gidiyorum.</p>

  <p class="normal">Günlerim bekleme salonlarının sandıkları üzerinde geçiyor. Noterler beni elbette tanıyorlar! İçişleri Bakanlığı’nda beni ‘Beyefendiciğim!’ diye çağırıyorlar. Bense, himayelerini elde etmek için şakalar yapıyorum ya da kurutma kâğıtlarının bir köşesine bir kalemde kocaman bıyıklar çizip onları güldürüyorum... İşte yirmi yıllık parlak başarıların ardından geldiğim nokta, işte bir sanatçının hayatının sonu! Üstelik Fransa’da mesleğimizin iştahlarını kabarttığı kırk bin sokak çocuğu var! Her gün edebiyata ve basılı kuru gürültüye âşık bir yığın budalayı bize getirmek için her ilde bir lokomotif istim tutuyor! Ah! Hayalperest taşra, Bixiou’nun sefaleti sana ders olsaydı!”</p>

  <p class="normal">Bunları söyledikten sonra burnunu tabağa daldırdı ve tek kelime söylemeden iştahla yemeye başladı... Onu bu halde görmek insanın içini acıtıyordu. Her an ekmeğini, çatalını kaybediyor, bardağını bulmak için elleriyle yokluyordu... Zavallı adam! Hâlâ durumuna alışamamıştı.</p>

  <p class="normal">Bir süre sonra, yeniden söze başladı.</p>

  <p class="normal">“Benim için en korkunç olanı ne biliyor musunuz? Gazetelerimi okuyamamak. Bunu anlamak için meslekten olmak gerekir... Bazen sabahları eve giderken, bir tane satın alıyorum, sırf bu nemli kâğıt ve taze haberlerin kokusunu hissetmek için... O kadar güzel kokuyor ki! Bana okuyacak kimsem yok! Karım okuyabilirdi, ama istemiyor: Küçük haberler bölümünde uygunsuz şeyler varmış... Ah! Şu eski metresler, bir defa evlendikten sonra, onlardan daha iffetlisi yok. Madam Bixiou olduktan sonra, kendini yobazlığa verdi hem de nasıl! Benim gözlerimi Salette suyuyla<a href="../Text/Degirmenimden-Mektuplar_split_042.html#footnote-127975-45" id="footnote-127975-45-backlink">[45]</a> ovmaya kalkmaz mı? Sonra, kutsal ekmek, yardım parası toplama, La Sainte Enfance, Hıristiyan yapılacak Çinli çocuklar<a href="../Text/Degirmenimden-Mektuplar_split_042.html#footnote-127975-46" id="footnote-127975-46-backlink">[46]</a> daha bilmem neler. Boğazımıza kadar hayır işlerine batmışız... Oysa bana gazeteleri okumak da hayır işi olurdu. Ama hayır, istemiyor... Eğer kızım evde olsaydı, bana gazeteleri okurdu, ama kör olunca, onu Notre-Dame-des-Arts’a yolladım, evden bir boğaz eksilsin diye!</p>

  <p class="normal">O da bana ne sıkıntılar verdi! Doğalı daha dokuz yıl olmadı, ama yakalanmadığı hiçbir hastalık da kalmadı. Üstelik mızmız! Çirkin! Benden daha da çirkin, hatta canavara benziyor! Ne yaparsınız? Ne yaptıysam sırtıma yük oldu. Size de aile meselelerini anlatıp duruyorum. Bu sizi ne ilgilendirir ki! Bana bu likörden biraz daha verin. Yola koyulmam gerekiyor. Buradan çıkınca, Milli Eğitim Bakanlığı’na gideceğim, oradaki noterleri neşelendirmek hiç kolay değil. Hepsi eski öğretmen.”</p>

  <p class="normal">Bardağına likörünü doldurdum. Duygulanmış gibi, küçük yudumlarla içmeye başladı... Birden aklına ne estiyse, ayağa kalktı, elinde bardağı, kör engerek yılanına benzeyen başını söze başlayacak bir insanın sevimli gülümseyişiyle etrafında bir süre gezdirdi, sonra keskin bir ses tonuyla iki yüz davetlisi olan bir ziyafette nutuk çekmek istermiş gibi, “Sanata! Edebiyata! Basına!” diye bağırdı.</p>

  <p class="normal">Ve on dakika öyle bir nutuk attı ki herhalde, şaklaban beyninden böyle çılgın, böyle güzel bir doğaçlama daha önce çıkmamıştır.</p>

  <p class="normal">186* yılında <span class="ideitalik">Edebiyat Kaldırımı</span> adında bir yılsonu dergisi hayal edin. Bizim sözüm ona edebi toplantılarımız, gevezeliklerimiz, kavgalarımız, sıradışı insanların bütün tuhaflıkları, insanların birbirlerini boğazladıkları, birbirlerini öldürdükleri, birbirlerini soydukları, yalnızca menfaatlerinden ve burjuvalarda bile olmayan miktarlarda paradan konuştukları, ama bir yandan da insanların hiçbir yerde olmadığı kadar açlıktan öldüğü bir gübrelik, aşağılık bir cehennem. Bütün korkaklıklarımız, bütün sefaletimiz, elinde çanağı ve balıksırtı ceketiyle Tuileries’de “niya...niya...niya...” diyerek gezen ihtiyar baron T... de la Tombola, sonra o yıl içinde kaybettiklerimiz ve reklam dolu cenaze törenleri.</p>

  <p class="normal">Cenaze masraflarını ödemeyi reddettikleri bir zavallı için, üye beyefendinin durmadan “Şimdiden özlediğimiz sevgili dostumuz! Zavallı dostumuz!” deyip durduğu cenaze nutku, ayrıca intihar edenler, delirenler. Bütün bunların ayrıntılarıyla anlatıldığını, dâhi bir taklitçi tarafından el kol hareketleriyle canlandırıldığını hayal edin, o zaman Bixiou’nun nutku hakkında fikir sahibi olursunuz.</p>

  <p class="normal">Nutkunu bitirip içkisini içtikten sonra bana saati sordu ve hoşça kal bile demeden hırçın bir tavırla çekip gitti... Onun o sabahki ziyareti hakkında Mösyö Duruy’un odacıları ne düşündüler bilmiyorum, ama o gittikten sonra kendimi hayatımda hiç olmadığı kadar üzgün ve kötü hissettim. Mürekkep hokkam midemi bulandırıyor, tüylü kalemim beni korkutuyordu. Uzaklara gitmek, koşmak, ağaçları görmek, güzel kokular almak istiyordum... Ne hınçtı o, ulu Tanrım! Ne büyük bir kindi! Bu sefil adamın her şeyi kirletmek, karalamak için gösterdiği çaba anlatılır gibi değil...</p>

  <p class="normal">Öfkeyle odamda bir aşağı bir yukarı gidip geliyordum, bana kızından söz ederken attığı tiksinti dolu kahkaha hâlâ kulaklarımdaydı.</p>

  <p class="normal">Birdenbire, körün oturduğu sandalyenin yanında, bir şeyin ayaklarıma takıldığını hissettim. Eğildiğimde, onun evrak çantasını gördüm, parlak, köşeleri kırılmış kocaman bir çantaydı bu, yanından hiç ayırmaz ve ondan zehir kesem diye söz ederdi. Bizim dünyamızda, bu kese, Mösyö de Girardin’in ünlü karikatürleri kadar tanınmıştı. İçinde korkunç şeylerin olduğu söyleniyordu... Bunu öğrenmek için elime güzel bir fırsat geçmişti. Oldukça şişkin olan bu eski evrak çantası düşerken patlamış ve içindeki bütün kâğıtlar halıya yayılmıştı, her birini art arda toplamak zorunda kaldım...</p>

  <p class="normal">Çiçekli kâğıtlara yazılmış bir yığın mektubun hepsi de, <span class="ideitalik">“Sevgili babacığım,”</span> diye başlıyordu ve altında <span class="ideitalik">Enfants de Marie’den Céline Bixiou</span> imzası vardı.</p>

  <p class="normal">Kuşpalazı, havaleler,<a href="../Text/Degirmenimden-Mektuplar_split_042.html#footnote-127975-47" id="footnote-127975-47-backlink">[47]</a> kızıl hastalığı, kızamık gibi çocuk hastalıkları için eski reçeteler... (Zavallı küçüğün yakalanmadığı hastalık kalmamıştı!)</p>

  <p class="normal">Sonunda, mühürlü bir zarftan, tıpkı bir kız çocuğunun başlığı içinden çıkar gibi, kıvır kıvır iki üç tutam sarı saç çıktı. Zarfın üzerinde, büyük harflerle ve titrek bir yazıyla, bir kör yazısı vardı:</p>

  <p class="normal"><span class="ideitalik">“Céline’in saçları, 13 Mayıs’ta, oraya girdiği gün kesilmiş.”</span></p>

  <p class="normal">İşte Bixiou’nun evrak çantasının içinde bunlar vardı.</p>

  <p class="normal">Haydi oradan, Parisliler, hepiniz aynısınız. Nefret, alaylar, iblisçe gülüşler, acımasız şakalar, sonunda da... <span class="ideitalik">Céline’in 13 Mayıs’ta kesilen saçları.</span></p>
</body>
</html>
