<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Degirmenimden-Mektuplar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_31">II</h2>

  <p class="normal">Çın çın çın! Çın çın çın!</p>

  <p class="normal">Gece yarısı ayini başlıyor! Şatonun minyatür bir katedral denilebilecek olan kilisesi, iç içe bir dizi kemerden oluşuyordu ve meşe kaplamalıydı, duvarlara boylu boyunca çeşitli duvar örtüleri, halılar asılmış, mumlar yakılmıştı. İçerisi hıncahınç doluydu! Davetlilerin kıyafetleri de görülmeye değerdi! Öncelikle, koronun bulunduğu yerin çevresindeki işlemeli kakma koltuklara, turuncu pembe tafta kıyafetiyle Trinquelage şatosunun sahibi oturmuştu; yanına da ayine davetli bütün diğer asilzadeler. Karşıda kadife kaplı dua sandalyesinin üstünde, alev rengi nakışlı elbisesi içinde, markinin annesiyle, başına Fransa sarayındaki son modaya göre kabartmalı dantelden büyük bir hotoz geçirmiş olan markinin genç karısı, arkada sivri geniş peruklar ve tıraşlı yüzlerle, siyahlar giymiş, saray görevlisi Thomas Arnoton ve noter kâtibi Mösyö Ambroy, parlak ipekler ve işlemeli Şam kumaşları arasında pek ağırbaşlı duruyorlardı. Sonra şişman sofracıbaşılar, pajlar,<a href="../Text/Degirmenimden-Mektuplar_split_042.html#footnote-127975-59" id="footnote-127975-59-backlink">[59]</a> araba uşakları, vekilharçlar,<a href="../Text/Degirmenimden-Mektuplar_split_042.html#footnote-127975-60" id="footnote-127975-60-backlink">[60]</a> ince gümüş bir halkaya takılı anahtarlarını belinden aşağı sallandıran Barbe Kadın oturuyordu. Arkada, sıraların üstünde, uşaklar, hizmetçiler, aileleriyle birlikte çiftçiler bulunuyordu. Sonunda da ötede, kimseye fark ettirmeden açıp kapattıkları kapının önünde, iş güç arasında ayini az da olsa görmek isteyen ve bunca mumun ışığıyla ılıklaşmış kiliseye yemek kokuları taşıyan aşçı yamakları.</p>

  <p class="normal">Acaba rahibi dalgınlaştıran aşçı yamaklarının küçük beyaz başlıkları mıydı? Yoksa Garrigou’nun çıngırağı mıydı? Belki de cehennemi bir aceleyle mihrabın önünde çalan şu azgın küçük çıngıraktı...</p>

  <p class="normal">Çünkü bu çan, “Haydi çabuk, çabuk olalım... Ne kadar erken bitirirsek, o kadar erken sofraya otururuz,” der gibiydi.</p>

  <p class="normal">Şeytanın zilinin her çalışında, rahip ayini unutuyor ve ziyafetten başka bir şey düşünmez oluyordu. Söylenip duran aşçılar, demirci fırını gibi yanan fırınlar, yarı açık tencerelerden yayılan buhar ve buharın içinde harikulade, tıka basa doldurulmuş, gerilmiş, üstleri mantar kaplı iki hindi canlanıyordu gözlerinde...</p>

  <p class="normal">Ya da baştan çıkarıcı buharlarla çevrili yemekleri taşıyan paj’ların birbiri ardına geçtiğini ve kendisinin de onlarla beraber ziyafet için hazırlanmış büyük salona girdiğini görüyordu. Ne lezzetli yemekler bunlar! İşte, alev alev yanan dolu dolu bir sofra, tüyleriyle süslenmiş tavuskuşları, parıltılı kanatlarını açmış sülünler, yakut renkli şişeler, yeşil dalların arasında ışıl ışıl meyve piramitleri ve Garrigou’nun (evet, elbette! Garrigou’nun!) sözünü ettiği rezenelerin üzerine yatırılmış, sudan yeni çıkmışlar gibi pulları sedefli, kocaman burun deliklerine birer tutam kokulu ot sokulmuş muhteşem balıklar. Bu harika şeyler gözünde öyle gerçekmiş gibi canlanmıştı ki, dom Balaguère bu nefis yemekleri önüne, mihrabın işlemeli kenarlı örtüsünün üzerine konmuş sandı ve iki üç kez <span class="ideitalik">Dominus vobiscum</span> yerine <span class="ideitalik">Benedicite<a href="../Text/Degirmenimden-Mektuplar_split_042.html#footnote-127975-61" id="footnote-127975-61-backlink">[61]</a></span> deyiverdi. Bu ufak hatalar dışında, bu saygıdeğer adam duasını gayet aklı başında, bir satır atlamadan, bir eğilmeyi bile ihmal etmeden okudu. Birinci ayinin sonuna kadar her şey iyi gitti, ama bildiğiniz gibi Noel günü aynı rahip arka arkaya üç ayin yapmak zorundadır.</p>

  <p class="normal">Rahip, rahat bir nefes alarak, “Nihayet biri bitti!” dedi içinden. Sonra bir dakika bile kaybetmeden, çırağına ya da çırağı sandığı kişiye işaret etti ve...</p>

  <p class="normal">Çın çın çın! Çın çın çın!</p>

  <p class="normal">İkinci ayin başladı, ayinle birlikte dom Balaguère’in günahı da.</p>

  <p class="normal">Garrigou’nun küçük çıngırağının hafif ince sesi, adeta ona, “Çabuk, çabuk, acele edelim!” diye bağırıyordu. Bu defa, zavallı rahip, oburluk şeytanına teslim olmuş bir halde dua kitabına saldırdı ve kabarmış iştahının verdiği açgözlülükle sayfaları adeta yiyip bitirdi. Çıldırmış gibi eğilip kalkıyor, alelacele istavroz çıkarıyor, eğiliyor, bir an önce bitirmek için bütün hareketlerini kısa kesiyordu. Kollarını <span class="ideitalik">İncil’e</span> uzatması, <span class="ideitalik">Confiteor</span> bölümünde göğsünü yumruklaması belli bile olmuyordu. Çırakla arasında kim daha çabuk okuyacak yarışı başlamıştı sanki. Ayetlerle karşılıkları birbirine karışıyor, birbirini bastırıyordu. Fazla zaman almasın diye ağız bile açmadan yarım yamalak söylenmiş sözcükler, anlaşılmaz mırıltılar halinde bitiyordu.</p>

  <p class="normal"><span class="ideitalik">Oremus ps... ps... ps...</span></p>

  <p class="normal"><span class="ideitalik">Mea culpa... pa... pa...</span></p>

  <p class="normal">İkisi de ayaklarıyla fıçıda üzüm çiğnerken etrafı batıran aceleci bağcılar gibi, duanın Latince’sini karıştırıp duruyorlardı.</p>

  <p class="normal"><span class="ideitalik">“Dom... scum!”</span> diyordu Balaguère.</p>

  <p class="normal"><span class="ideitalik">“Stutuo!”</span> diye cevap veriyordu Garrigou. Lanetli çıngırak devamlı kulaklarında çınlıyordu, tıpkı posta atlarını dörtnala koşturmak için kulaklarına takılan çıngıraklar gibi.</p>

  <p class="normal">İlahisiz bir ayinin böyle ne kadar çabuk bitirileceğini varın siz tahmin edin.</p>

  <p class="normal">“İkincisi de bitti!” dedi içinden rahip nefes nefese. Sonra bir an durup dinlenmeden, kıpkırmızı, kan ter içinde, mihrabın basamaklarından yuvarlandı ve...</p>

  <p class="normal">Çın çın çın! Çın çın çın!</p>

  <p class="normal">Üçüncü ayin başladı. Artık sofraya oturmaya çok az bir zaman kalmıştı. Ama ne var ki, ziyafet yaklaştıkça, zavallı Balaguère sabırsızlıktan ve oburluktan çılgına dönüyor, ışıltılı sazanlar, kızarmış hindiler gözlerinde daha da artan bir hızla canlanıyordu. Hepsi orada, orada... Onlara dokunuyor, onları... Ah! Tanrım!.. Yemeklerin dumanı tütüyor, şaraplar mis gibi kokuyor ve sallanan azgın çıngırak, “Çabuk, çabuk! Daha çabuk!” diye bağırıyor.</p>

  <p class="normal">Ama nasıl daha çabuk olabilirdi ki? Dudaklarını güç bela kıpırdatıyor, artık hiçbir söz söylemiyordu... İyi Tanrı’yı aldatmak ve ayinini savsaklamak pahasına bile olsa.... Zavallının da yaptığı buydu işte! Giderek şeytana uyduğundan, önce bir ayeti unutuyor sonra bir ikincisini. Havarilerin mektuplarından birini çok uzun bulduğundan yarım bırakıyor, İncil’in üstünden şöyle bir geçiyor, <span class="ideitalik">Credo</span>’ya hiç girmeden geçiyor, <span class="ideitalik">Pater</span>’i atlıyor, giriş bölümünü uzaktan selamlıyor ve böylece atlaya zıplaya sonsuz lanet uçurumuna kendisini atıyordu. Peşinde de hep o alçak Garrigou <span class="ideitalik">(vade retro, satanas!)<a href="../Text/Degirmenimden-Mektuplar_split_042.html#footnote-127975-62" id="footnote-127975-62-backlink">[62]</a></span> mükemmel bir uyumla kendisine yardım ediyor, kaftanını düzeltiyor, sayfaları ikişer ikişer çeviriyor, rahleleri sarsıyor, ibrikleri deviriyor ve hiç durmadan küçük çanı gitgide daha şiddetli, daha hızlı çalıyordu.</p>

  <p class="normal">Ayine katılanların şaşkın yüzlerini görmeliydiniz! Tek kelime bile duymadıkları bu ayini rahibin hareketlerinden takip etmek zorunda kaldıklarından, birileri kalkarken öbürleri iniyor, birileri ayaktayken öbürleri oturuyordu. Bu tuhaf ayinin bütün aşamaları sıralarda çeşit çeşit hareketlerle birbirine karışıyordu. Yukarıda, gökyüzünün yollarında küçük ahıra doğru ilerleyen Noel yıldızı,<a href="../Text/Degirmenimden-Mektuplar_split_042.html#footnote-127975-63" id="footnote-127975-63-backlink">[63]</a> bu kargaşayı görünce dehşetten sönüyordu.</p>

  <p class="normal">Markinin ihtiyar annesi, şaşkınlıkla saçlarını sallayarak, “Rahip çok hızlı gidiyor... Takip edemiyoruz,” diye mırıldandı.</p>

  <p class="normal">Çelik çerçeveli kocaman gözlüklerini takmış olan Mösyö Arnoton, ayinin neresinde olduklarını bulmak için dua kitabını karıştırıyordu. Ama aslında, kendileri de ziyafeti düşünmekte olan bütün bu iyi kalpli insanlar ayinin böyle yangından mal kaçırırcasına yapılmasına kızmıyorlardı. Dom Balaguère, neşeli bir yüzle topluluğa dönüp var gücüyle <span class="ideitalik">Ite, missa est!<a href="../Text/Degirmenimden-Mektuplar_split_042.html#footnote-127975-64" id="footnote-127975-64-backlink">[64]</a></span> diye bağırınca, cevap olarak kilisede öyle neşeli, öyle cıvıl cıvıl bir <span class="ideitalik">Deo gratias<a href="../Text/Degirmenimden-Mektuplar_split_042.html#footnote-127975-65" id="footnote-127975-65-backlink">[65]</a></span> yükseldi ki, herkes kendisini daha şimdiden ziyafet sofrasında ilk kadehi kaldırıyor sandı.</p>
</body>
</html>
