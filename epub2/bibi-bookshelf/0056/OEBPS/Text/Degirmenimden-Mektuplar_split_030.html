<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Degirmenimden-Mektuplar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_22">İKİ HAN</h1>

  <p class="normal">Bir temmuz günü öğleden sonra Nîmes’den dönüyordum. Boğucu bir sıcak vardı. Bütün gökyüzünü dolduran kocaman bir güneşin altında bembeyaz, tozlu, alev alev yanan yol, zeytin ağaçlarıyla ufak meşeler arasında göz alabildiğine uzanıyordu. Ne bir gölge ne de rüzgâr vardı; sadece titreşen sıcak hava ve ağustosböceklerinin tiz ötüşleri. Hızlı bir tempoyla çalan bu sağır edici çılgın müzik, o sonsuz ışık titreşmesinden çıkıyor gibiydi... İki saattir bu ıssız yerde yürüyordum, derken yolun tozları arasından karşıma birkaç beyaz ev çıktı. Burası Saint-Vincent menzili<a href="../Text/Degirmenimden-Mektuplar_split_042.html#footnote-127975-68" id="footnote-127975-68-backlink">[68]</a> dedikleri yer. Beş altı çiftlik evi, kırmızı çatılı uzunca ambarlar, birkaç cılız incir ağacının altında susuz bir yalak ve en uçta da yolun iki yanında karşı karşıya iki büyük han.</p>

  <p class="normal">Birbirine komşu bu iki hanın görünümü şaşkınlık uyandırıcıydı. Bir yanda, hayat dolu, capcanlı yepyeni bir bina; bütün kapıları ardına kadar açık, önünde bir araba, terden üstlerinden buhar çıkan atların koşumları çözülüyor, arabadan inen yolcular duvarın kısa gölgesinde alelacele bir şeyler içiyorlar. Hanın avlusu katırlarla, arabalarla, sundurmaların altına uzanmış akşam serinliğini bekleyen arabacılarla tıklım tıklım dolu. İçeride bağrışlar, küfürler, masaya vurulan yumruklar, kadeh tokuşturmalar, bilardo tıkırtıları, açılan limonata şişesi tapalarının sesleri... Camları titreten neşeli ve berrak bir ses bütün bu gürültü patırtıyı bastırıyordu.</p>

  <p class="normal"><span class="ideitalik">Güzel Margoton</span></p>

  <p class="normal"><span class="ideitalik">Sabah erkenden kalkıp</span></p>

  <p class="normal"><span class="ideitalik">Aldı gümüş testisini</span></p>

  <p class="normal"><span class="ideitalik">Gitti su kenarına!</span></p>

  <p class="normal">Karşısındaki han ise, tersine gayet sessiz, sanki terk edilmişti. Avlu kapısının altında otlar bitmiş, panjurları kırık, kapısının üstünde eski bir sorguç gibi asılı duran yıpranmış bir çobanpüskülü dalı, eşiğin basamakları yoldan toplanan taşlardan yapılmış... Kısacası öyle zavallı, öyle acınacak bir görüntüsü vardı ki, içine girip bir şeyler içmek hayır işi sayılırdı.</p>

  <p class="normal">İçeri girince kendimi uzun, ıssız ve kasvetli bir salonda buldum. Perdesiz üç kocaman pencereden içeri sızan göz kamaştırıcı güneş ışığı burayı daha iç karartıcı ve ıssız gösteriyordu. Ayakları kırık birkaç masa, üzerlerinde tozlu bardaklar, dört deliğini birer dilenci çanağı gibi uzatan kırık dökük bir bilardo masası, sarı bir kanepe, eski püskü bir tezgâh, sanki hepsi sağlıksız ve bunaltıcı bir sıcak içinde uyukluyordu. Ya sinekler! Sinekler! Tavanda, camlarda, bardaklarda, öbek öbek... Hiç bu kadar sineği bir arada görmemiştim... Kapıyı açtığımda, sanki bir arı kovanına girmişim gibi bir vızıltıdır, bir kanat çırpışıdır başladı.</p>

  <p class="normal">Salonun en ucunda bir kadın, bir pencerenin aralığına dayanmış, büyük bir merakla camdan dışarı bakıyordu. İki kez seslendim:</p>

  <p class="normal">“Hey! Hancı!”</p>

  <p class="normal">Yavaşça döndü. Kırış kırış, çatlamış, toprak renginde bir yüz, bizim yörenin yaşlı kadınları gibi uzun kızıl dantellerle çevrelenmiş, tam bir köylü kadını. Ama göründüğü kadar yaşlı değildi, gözyaşlarıyla böyle sararıp solmuştu.</p>

  <p class="normal">Gözlerini kurulayarak, “Ne istiyorsunuz?” diye sordu.</p>

  <p class="normal">“Biraz oturup bir şeyler içecektim...”</p>

  <p class="normal">Sözlerimi anlamamış gibi yerinden kımıldamadan şaşkınlıkla bana baktı.</p>

  <p class="normal">“Burası bir han değil mi?”</p>

  <p class="normal">Kadın içini çekti.</p>

  <p class="normal">“Evet... Burası han olmasına han da... Neden diğerleri gibi karşıdaki hana gitmediniz? Orası daha neşeli...”</p>

  <p class="normal">“Benim için fazla şenlikli... Sizde kalmayı tercih ederim.”</p>

  <p class="normal">Cevabını beklemeden bir masanın başına geçip oturdum.</p>

  <p class="normal">Kadın ciddi olduğumu anlayınca, telaşla oraya buraya koşuşturmaya, çekmeceleri açmaya, şişeleri almaya, bardakları kurulamaya, sinekleri kovmaya başladı. Hana bir yolcunun gelmesi onun için büyük bir olay olmuştu. Zavallı kadın zaman zaman duraklıyor ve yaptığı şeylerin sonunu getirmekten umudunu kesmiş gibi başını ellerinin arasına alıyordu.</p>

  <p class="normal">Daha sonra, uçtaki odaya girdiğini, kocaman anahtarları çevirip, kilitleri zorladığını, ekmek kutusunu karıştırdığını, üflediğini, toz aldığını, tabak yıkadığını duyuyordum. Arada bir derin derin iç çektiği, güçlükle bastırabildiği hıçkırığı kulağıma geliyordu.</p>

  <p class="normal">Bir çeyrek saat uğraştıktan sonra, önüme bir tabak kuru üzüm, kaya gibi sert, bayat bir Beaucaire ekmeği ve bir şişe bozuk şarap koydu.</p>

  <p class="normal">“İşte yemeğiniz,” dedi tuhaf yaratık ve tekrar pencerenin önüne geçti.</p>

  <p class="normal">Şarabımı içerken bir yandan da onunla sohbet etmeye çalıştım.</p>

  <p class="normal">“Sanırım size fazla uğrayan yok, hanımım?”</p>

  <p class="normal">“Hayır mösyö, buraya kimse gelmez. Burada sadece biz varken durum farklıydı. Yolcular burada konaklardı, yaban ördeği avlama mevsiminde avcılar burada ziyafet verirdi, bütün yıl boyu arabalar gelir giderdi. Ama karşıdakiler gelip de yerleşince her şeyimizi kaybettik... Artık herkes orayı tercih ediyor. Burasını kasvetli buluyorlar. Doğrusu hanımız pek güzel sayılmaz. Ben de güzel değilim, üstelik hastayım da, iki küçük kızım öldü. Oysa karşıda devamlı eğlenirler. Hanın sahibi Arles’lı bir kadın, danteller içinde, boynunda üç sıra zinciri olan güzel bir kadın. Arabacı da sevgilisi, yolcuları hep onun tarafında indirir. Sonra oda hizmetçisi olarak bir sürü de yosma bulmuş. Böylece işlerini yoluna koyuyorlar! Bezouce’tan, Redessan’dan, Jonquiéres’den bütün gençler oraya gidiyor. Arabacılar da oraya uğramayı ihmal etmiyor... Ben de burada tek başıma ömrümü tüketiyorum.”</p>

  <p class="normal">Bunları dalgın, ilgisiz bir sesle söylüyordu, alnı hep cama dayalıydı. Belli ki karşı handa onu tasalandıran bir şeyler vardı...</p>

  <p class="normal">Birden, yolun öbür tarafında büyük bir kaynaşma oldu. Bir araba tozu dumana katarak hareketlendi. Kırbaç şaklamaları duyuldu, sürücünün borusu öttü, kızlar kapıya üşüşüp, “Hoşça kal! Hoşça kal!” diye bağrıştılar. Derken az önceki müthiş ses yeniden duyuldu:</p>

  <p class="normal"><span class="ideitalik">Aldı gümüş testisini</span></p>

  <p class="normal"><span class="ideitalik">Gitti su kenarına</span></p>

  <p class="normal"><span class="ideitalik">Baktı ki tam orada</span></p>

  <p class="normal"><span class="ideitalik">Üç süvari pusuda!</span></p>

  <p class="normal">Bu sesi duyunca hancı kadının tüyleri diken diken oldu. Bana dönerek, alçak sesle, “Duyuyor musunuz?” diye sordu. “Kocam... Ne güzel şarkı söylüyor değil mi?”</p>

  <p class="normal">Şaşkınlıkla ona baktım.</p>

  <p class="normal">“Nasıl yani? Kocanız mı? O da mı oraya gidiyor?”</p>

  <p class="normal">O zaman kadın, üzgün, ama hoş bir tavırla, “Ne yaparsınız mösyö?” dedi. “Erkekler böyledir, ağlayan birine katlanamazlar. Bense kızlarım öldüğünden beri her gün ağlıyorum. Hem kimsenin uğramadığı bu koca kulübe pek sıkıcı... Zavallı Jose’m de sıkıntıdan bunaldığında karşıya içmeye gider, sesi de güzel olduğundan Arles’lı kadın ona devamlı şarkı söyletir. İşte bakın, yeniden başladı.”</p>

  <p class="normal">Pencerenin önünde titreye titreye ellerini uzatmış, yanaklarından akan iri gözyaşlarıyla bir kat daha çirkinleşmiş, adeta kendinden geçmişçesine Jose’sinin Arles’lı kadın için söylediği şarkıyı dinliyordu.</p>

  <p class="normal"><span class="ideitalik">Birincisi ona dedi:</span></p>

  <p class="normal"><span class="ideitalik">“Günaydın güzel kız!”</span></p>
</body>
</html>
