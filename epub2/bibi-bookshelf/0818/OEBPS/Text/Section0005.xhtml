<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;">4</h2>

  <p><br /></p>

  <p>Frritt!... Flakk! ardından da tak!... tak!... tak!...&nbsp;</p>

  <p>Rüzgarda, bu sefer daha kararlı bir el, üç kez üst üste tokmakla kapıya vurmuştur. Doktor uyumaktadır. Uyanır ama öfkeden küplere binmiştir! Pencere açılır ve fırtına kurşun gibi içeri dolar.&nbsp;</p>

  <p>"Bisküvici için... "&nbsp;</p>

  <p>"Yine şu sefil!"&nbsp;</p>

  <p>"Ben annesiyim!"&nbsp;</p>

  <p>"Annesi de, karısı da, kızı da onunla birlikte gebersin!"&nbsp;</p>

  <p>"Nöbet geçiriyor!... "&nbsp;</p>

  <p>"Eh! korusaymış kendini!"&nbsp;</p>

  <p>"Messagliere caddesinden kamondör Dontrup'un satın aldığı evin borcuna karşılık bize biraz para verildi," der büyükanne. " Eğer gelmezseniz torunum babasız, kızım kocasız kalacak, ben de oğulsuz!... "&nbsp;</p>

  <p>Bu yaşlı kadının sesini duymak, rüzgarın damarlarındaki kanı dondurduğunu, yağmurun iyice zayıflamış bedeninin altındaki kemiklere kadar işlediğini düşünmek, acınası ve korkunç bir şeydi.&nbsp;</p>

  <p>"Bir nöbet iki yüz fretzer eder!" diye yanıtladı kalpsiz Trifulgas.&nbsp;</p>

  <p>"Yalnızca yüz yirmi fretzerimiz var."&nbsp;</p>

  <p>"İyi akşamlar!"&nbsp;</p>

  <p>Pencere kapanır. Ancak, düşündükten sonra; bir buçuk saat yol, yarım saat muayene, saat başına hala altmış fretzer eder, yani dakikası bir fretzer. Küçük bir kazanç, bununla birlikte önemsiz bir iş.&nbsp;</p>

  <p>Yeniden yatmak yerine Doktor üzerini değişir, kalın bahçe çizmelerini giyer, kalın kaftanına sarınır, şapkasını başına takar ve tek parmak eldivenlerini ellerine geçirerek, yanan lambasını 197. sayfası açık duran Kodeksinin yanına koyar. Ardından, Altı-Dört'ün kapısını iter ve eşikte durur.&nbsp;</p>

  <p>Çektiği seksen yıllık sefilliğin sonucunda bir deri bir kemik kalmış olan yaşlı kadın, bastonuna dayanmış beklemektedir.&nbsp;</p>

  <p>"Yüz yirmi fretzer nerede?"&nbsp;</p>

  <p>"İşte burada, Tanrı size bunun yüz katı fazlasını bağışlasın!"&nbsp;</p>

  <p>"Tanrı! Para Tanrısı! Acaba bugüne kadar kimse rengini gördü mü?"&nbsp;</p>

  <p>Doktor, köpeği Hurzofa ıslık çalar, boğazına küçük bir lamba geçirir ve denizin yolunu tutar.&nbsp;</p>

  <p>Yaşlı kadın da onu izler. &nbsp;</p>
</body>
</html>
