<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AYRILIK VALSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2>1</h2>

  <p class="block15">&nbsp;</p>

  <p class="block16">Çarşamba sabahı ve kaplıca kenti bir kere daha yeni bir gün için uyanıyor. Banyolarda seller akıyor, masajcılar çıplak sırtları yoğuruyor ve bir özel araba otoparkta duruyor. Dün aynı yerde duran lüks araba değil, bu ülkede benzeri pek çok görülen sıradan bir araba. Direksiyondaki adam kırk beş yaşlarında olabilir ve tek başına. Arka koltuk bavullarla dolu.</p>

  <p class="block16">Adam arabadan indi, kapıları kilitledi, park bekçisine beş kuron verdi ve Karl Marx Yurdu'na doğru yürüdü, koridor boyunca üzerinde Doktor Skreta'nın adı bulunan kapıya dek yürüdü. Bekleme salonuna girdi ve muayenehane kapısını vurdu. Bir hastabakıcı göründü, adam kendini tanıttı ve Doktor Skreta onu karşılamaya geldi:</p>

  <p class="block16">“Jakub! Ne zaman geldin?”</p>

  <p class="block16">“Şimdi!”</p>

  <p class="block16">“Harika! Birbirimize söyleyecek o kadar çok şeyimiz var ki. Dinle...” dedi, düşündükten sonra. “Şimdi buradan ayrılamam. Benimle gel. Sana bir gömlek vereceğim.”</p>

  <p class="block16">Jakub doktor değildi ve o güne dek bir kadın doğum uzmanının muayene odasına hiç girmemişti. Ama Doktor Skreta onun koluna yapışıyor ve bacakları ayrılmış çıplak bir kadının muayene masasında yattığı beyaz bir odaya götürüyordu onu.</p>

  <p class="block16">“Doktora bir gömlek verin,” dedi Skreta hastabakıcıya; kadın bir dolap açtı, doktorların giydiği türden beyaz gömleği Jakub'a uzattı. “Gel bak, teşhisimi doğrulamanı istiyorum,” dedi Jakub'a, pek çok çabaya karşın şimdiye dek hiçbir çocuğun çıkmadığı yumurtalıklarının sırrının tıp dünyasının iki doruğu tarafından inceleneceği düşüncesiyle çok hoşnut kaldığı belli olan hastasına doğru onu yaklaşmaya çağırarak.</p>

  <p class="block16">Doktor Skreta, hastanın içini karıştırmaya başladı, Jakub'un onaylayıcı homurtularla tepki gösterdiği birtakım Latince sözcükler söyledi, ardından sordu: “Ne kadar kalacaksın?”</p>

  <p class="block16">“Yirmi dört saat.”</p>

  <p class="block16">“Yirmi dört saat mi? Gülünç denecek kadar kısa bir süre bu; iyice tartışamayız.”</p>

  <p class="block16">“Bana böyle dokunduğunuzda canım acıyor,” dedi bacakları kalkık kadın.</p>

  <p class="block16">“Bir parça can acıtması gerek, önemli değil,” dedi Jakub, arkadaşını eğlendirmek için.</p>

  <p class="block16">“Evet, doktor haklı,” dedi Skreta. “Önemli değil, normal. Size birtakım iğneler vereceğim. Hastabakıcının iğnenizi yapması için her sabah altıda buraya geleceksiniz. Şimdi giyinebilirsiniz.”</p>

  <p class="block16">“Aslında sana veda etmek için geldim,” dedi Jakub.</p>

  <p class="block16">“Nasıl veda etmek için?”</p>

  <p class="block16">“Yurt dışına gidiyorum. Göçme iznini aldım.”</p>

  <p class="block16">Bu arada hasta giyinmişti, Doktor Skreta ve meslektaşıyla vedalaştı.</p>

  <p class="block16">“Sürpriz diye buna derler! Hiç beklemiyordum!” diyordu Skreta şaşkınlıkla. “Bana veda etmek için geldiğine göre bütün bu kadınları yollayacağım evlerine.”</p>

  <p class="block16">“Doktor,” diye araya girdi hastabakıcı. “Onları dün de evlerine yolladınız. Hafta sonunda büyük bir birikimimiz olacak.”</p>

  <p class="block16">“Öyleyse bir sonrakini çağırın,” dedi Doktor Skreta ve içini çekti.</p>

  <p class="block16">Hastabakıcı sırası gelen kadım çağırdı, iki adam onun öncekinden daha güzel olduğunu fark ederek dalgın dalgın baktılar yüzüne. Doktor Skreta kaplıcaya devam ettikten sonra kendini nasıl hissettiğini sordu, sonra soyunmasını söyledi.</p>

  <p class="block16">“Pasaportumu vermeleri çok uzun sürdü. Ama sonra, iki günde harekete hazırdım. Gitmeden önce kimseyi görmek istemiyordum.”</p>

  <p class="block16">“Burada mola verdiğin için daha da mutluyum,” dedi Doktor Skreta ve genç kadını muayene masasına çıkmaya çağırdı. Eline bir lastik eldiven geçirdi ve elini hastanın içine soktu.</p>

  <p class="block16">“Bir tek seni ve Olga'yı görmek istiyordum,” dedi Jakub. “Umarım iyidir.”</p>

  <p class="block16">“Onun için üzülme,” dedi Skreta, ama sesinden Jakub'a ne yanıt verdiğinin farkında olmadığı açıktı. Tüm dikkatini hastanın üzerinde toplamaktaydı. “Küçük bir müdahalede bulunacağız,” dedi. “Hiç korkmayın, bir şey duymayacaksınız.” Sonra küçük bir camlı dolaba yöneldi, iğnenin yerinde plastikten küçük bir çıkıntı bulunan bir enjektör çıkardı içinden.</p>

  <p class="block16">“Bu ne?” diye sordu Jakub.</p>

  <p class="block16">“Uzun süren çalışma yılları sırasında, çok etkili olan yeni yöntemler geliştirdim. Belki beni bencil bulacaksın, ama şimdilik bunları kendi sırrım sayıyorum.”</p>

  <p class="block16">Çekingen olmaktan çok kırıtkan bir sesle, bacaklarını açıp uzanmış olan kadın sordu: “Can acıtmayacak mı?”</p>

  <p class="block16">“Hiç bile,” karşılığını verdi Doktor Skreta enjektörü kılı kırk yaran bir dikkatle tuttuğu deney tüpüne sokarak. Sonra kadına yaklaştı, enjektörü bacak arasına soktu ve pistona bastı.</p>

  <p class="block16">“Acıtıyor mu?”</p>

  <p class="block16">“Hayır,” dedi kadın.</p>

  <p class="block16">“Buraya geldimse, biraz da hapı sana geri vermek içindi,” dedi Jakub.</p>

  <p class="block16">“Doktor Skreta, Jakub'un son cümlesine hiç önem vermedi. Hâlâ hastasıyla ilgiliydi. Onu ciddi ve düşünceli bir havayla inceliyor ve şöyle diyordu: “Sizin durumunuzda bir çocuk doğuramamak gerçekten yazık olur. Uzun bacaklarınız var, baseniniz iyi gelişmiş, göğüs kafesiniz güzel ve yüzünüz çok hoş.”</p>

  <p class="block16">Kadının yüzüne dokundu, çenesini yokladı: “Güzel çene, her şey çok iyi şekillenmiş.”</p>

  <p class="block16">Sonra baldırını tuttu: “Ve kemikleriniz harika denebilecek sıklıkta. Kaslarınızın altında sanki parladıkları görülüyor.”</p>

  <p class="block16">Bedenini yoklarken bir süre daha hastasını övmeyi sürdürdü, kadın da karşı çıkmıyordu, hoppa bir gülüşle kıkırdamıyordu da, çünkü doktoru kendisine gösterdiği ilginin ciddiliğini dokunuşlarını hayasızlık sınırlarının çok ötesine götürmekteydi.</p>

  <p class="block16">Sonunda kadına giyinmesini işaret etti ve dostuna döndü: “Ne diyordun?”</p>

  <p class="block16">“Sana hapı geri vermeye geldiğimi.”</p>

  <p class="block16">“Hangi hapı?”</p>

  <p class="block16">Kadın giyiniyor ve şöyle diyordu: “Evet doktor, umutlanabileceğime inanıyor musunuz?”</p>

  <p class="block16">“Çok hoşnutum,” dedi doktor Skreta. “Durumun olumlu geliştiğini ve ikimizin, sizin ve benim, bir başarıya güvenebileceğimizi düşünüyorum.”</p>

  <p class="block16">Kadın teşekkür ederek muayenehaneden çıktı ve Jakub konuştu: “Yıllar oluyor, bana başka kimsenin vermek istemediği bir hap verdin. Şimdi yurt dışına gittiğime göre, buna bir daha hiç gerek duymayacağıma ve sana geri vermem gerektiğine inanıyorum.”</p>

  <p class="block16">“Sende kalsın. Bu hap burada olduğu kadar başka yerde de işe yarayabilir.”</p>

  <p class="block16">“Hayır, hayır. Bu hap bu ülkenin bir parçasıdır. Bu ülkeye ait olan her şeyi burada bırakmak istiyorum,” dedi Jakub.</p>

  <p class="block16">“Doktor, sıradakini çağıracağım,” dedi hastabakıcı.</p>

  <p class="block16">“Bu kadınları evlerine gönderin,” dedi Doktor Skreta. “Bugün çok çalıştım. Sonuncunun kesinlikle bir çocuk sahibi olacağını göreceksiniz. Bir günlük bu kadar yeter, değil mi?”</p>

  <p class="block16">Hastabakıcı Doktor Skreta'ya dokunaklı, ama yine de en ufak bir boyun eğme niyeti beslemeksizin bakıyordu.</p>

  <p class="block16">Doktor Skreta bu bakışı anladı: “Peki, onları bırakmayın, ama yarım saat sonra döneceğimi söyleyin.”</p>

  <p class="block16">“Doktor, dün de yarım saatti ve sokakta peşinizden koşmam gerekti.”</p>

  <p class="block16">“Hiç kaygılanmayın yavrum, yarım saatte dönerim,” dedi Skreta ve dostunu pardösüsünü giymeye çağırdı.</p>

  <p class="block16">Sonra dışarı çıktılar ve parktan geçerek karşıdaki Richmond'a doğru yürüdüler.</p>

  <p class="block17">&nbsp;</p>

  <h2 id="sigil_toc_id_18">2</h2>

  <p class="block17">&nbsp;</p>

  <p class="block16">Birinci kata çıktılar, sonra uzun kırmızı halıyı izleyerek koridorun ucuna vardılar. Doktor Skreta bir kapı açtı ve dostuyla birlikte dar ama sevimli bir odaya girdi.</p>

  <p class="block16">“Burada benim için hep bir oda bulundurman çok ince bir davranış,” dedi Jakub.</p>

  <p class="block16">“Şimdi, koridorun bu ucunda ayrıcalıklı hastalarıma ayrılmış odalarım var. Senin odanın yanında eskiden bakanlarla sanayicilerin kaldıkları köşeyi oluşturan güzel bir daire bulunuyor. En değerli hastamı, ailesi buralı olan zengin bir Amerikalıyı o daireye yerleştirdim. Bir parça dostumdur.”</p>

  <p class="block16">“Peki Olga nerede kalıyor?”</p>

  <p class="block16">“Benim gibi Karl Marx Yurdu'nda. Rahatı yerinde sayılır, kaygılanma.”</p>

  <p class="block16">“Önemli olan senin onunla ilgilenmen. Ne durumda?”</p>

  <p class="block16">“Sinirleri zayıf olan kadınların alışılmış dertleri.”</p>

  <p class="block16">“Mektubumda, geçirdiği yaşamı sana anlattım.”</p>

  <p class="block16">“Kadınların çoğu buraya doğurganlıklarına kavuşmak için gelirler. Senin gözdenin, bu durumda, doğurganlığına fazla yüklenmemesi daha iyi olur. Onu çıplak gördün mü?”</p>

  <p class="block16">“Kuşkusuz hayır,” dedi Jakub.</p>

  <p class="block16">“Öyleyse bak ona. Göğsünden iki erik tanesi gibi sarkan minicik iki memesi var. Bütün kaburgaları sayılıyor. Gelecekte göğüs kafeslerine daha dikkatli bak. Gerçek bir göğüs kafesi, saldırgan, dışa dönük olmalı, olabildiğince yer yutmak istercesine yayılmalı. Karşılığında savunmaya geçmiş ve dış dünya karşısında gerileyen göğüs kafesleri var; hastanın çevresinde gitgide daralan ve sonunda onu boğan bir deli gömleği sanki. Olga'nın durumu da bu. Sana göstermesini söyle.”</p>

  <p class="block16">“Bunu hiç yapmam,” dedi Jakub.</p>

  <p class="block16">“Onu görürsen, bir daha koruyuculuğunu yaptığın kişi saymak istemeyeceğinden korkuyorsun.”</p>

  <p class="block16">“Tersine,” dedi Jakub, “Daha da büyük bir acıma duymaktan çekmiyorum.”</p>

  <p class="block16">“Dostum,” dedi Skreta, “bu Amerikalı gerçekten çok ilginç bir adam.”</p>

  <p class="block16">“Onu nerede bulabilirim?”</p>

  <p class="block16">“Kimi?”</p>

  <p class="block16">“Olga'yı?”</p>

  <p class="block16">“Onu şu sıra bulamazsın. Tedavi görüyor. Sabahı havuzda geçirmesi gerek.”</p>

  <p class="block16">“Kaçırmak istemem. Onu çağırtamaz mıyız?”</p>

  <p class="block16">Doktor Skreta telefonu açtı ve dostuyla konuşmasını kesmeden bir numara çevirdi: “Onu sana tanıştıracağım, benim için esaslı bir gözden geçirmen gerekli onu. Çok iyi bir ruhbilimcisin. İçini ayna gibi okuyacaksın. Onunla ilgili birtakım niyetlerim var.”</p>

  <p class="block16">“Neler?” diye sordu Jakub.</p>

  <p class="block16">Ama Doktor Skreta telefonda konuşuyordu bile: “Ruzena mı? Ne var ne yok? Merak etmeyin, bu rahatsızlıklar sizin durumunuzda çok olağan şeylerdir. Size havuzda, hastalarımdan birinin, oda komşunuzun bulunup bulunmadığını sormak istiyordum. Evet? İyi, başkentten bir ziyaretçisinin geldiğini kendisine bildirin, hiçbir yere ayrılmasın. Evet, öğlende kaplıca binasının önünde kendisini bekleyecekler.”</p>

  <p class="block16">Skreta telefonu kapattı. “İşittin ya. Öğlende onu bulacaksın. Dur yahu, neden söz ediyorduk?”</p>

  <p class="block16">“Amerikalı'dan.”</p>

  <p class="block16">“Evet,” dedi Skreta. “Çok garip bir insan. Karısını tedavi ettim. Çocukları olmuyordu.”</p>

  <p class="block16">“Ya o, burada nesine baktırıyor?”</p>

  <p class="block16">“Kalbine.”</p>

  <p class="block16">“Onunla ilgili birtakım niyetlerin olduğunu söylemiştin.”</p>

  <p class="block16">“Adam gibi yaşamak için bir doktorun bu ülkede yapmak zorunda olduğu şey küçültücü,” diyordu Skreta öfkeyle. “Ünlü trompetçi Klima buraya geliyor. Davulda ona eşlik etmem gerek.”</p>

  <p class="block16">Jakub, Skreta'nın sözlerini ciddiye almıyordu, ama şaşırmış göründü: “Nasıl, davul mu çalıyorsun?”</p>

  <p class="block16">“Evet dostum! Şimdi bir ailem olacağına göre, ne yapabilirim?”</p>

  <p class="block16">“Ne!” diye bağırdı Jakub, bu kez gerçekten şaşkınlıkla, “Bir aile mi? Evlendiğini söylemek istemiyorsun herhalde?”</p>

  <p class="block16">“Evet.”</p>

  <p class="block16">“Suzy ile mi?”</p>

  <p class="block16">Suzy, yıllardır Skreta'nın sevgilisi olan, kaplıcada görevli bir kadın doktordu. Ama şimdiye dek, son anda hep evlilikten kurtulmayı başarmıştı.</p>

  <p class="block16">“Evet Suzy ile,” dedi Skreta. “Her pazar onunla cihannümaya çıktığımızı biliyorsun.”</p>

  <p class="block16">“Demek eninde sonunda evlendin,” dedi Jakub hüzünlü bir sesle.</p>

  <p class="block16">“Her yukarı çıkışımızda,” diye sürdürüyordu Skreta konuşmasını, “Suzy evlenmemiz gerektiğine beni inandırmaya çalışıyordu. Çıkıştan öylesine yorgun düşüyordum ki kendimi yaşlı hissediyor ve evlenmekten başka yapacak şeyim kalmadığı izlenimini duyuyordum. Ama sonunda hep kendimi topluyordum ve aşağı indiğimizde eski gücüme kavuşuyor, evlenme isteğini duymaz oluyordum. Ama bir gün Suzy yolu çok uzattı ve çıkış öyle uzun sürdü ki tepeye varmadan çok önce evlenmeyi kabul ettim. Şimdi, bir çocuk bekliyoruz ve biraz da para kazanmayı düşünmek zorundayım. Şu Amerikalı dinsel resimler de yapıyor. Bununla büyük para kazanılabilir. Ne dersin?”</p>

  <p class="block16">“Dinsel resimlerin pazarı olduğuna inanıyor musun?”</p>

  <p class="block16">“Akıl almaz bir pazar! Dostum, hacıların ziyaret günleri kilisenin yanına bir tezgâh kurmak yeter ve tanesi yüz kurondan insan servet yapar! Onun resimlerini satabilirdim ve yarı yarıya paylaşırdık.”</p>

  <p class="block16">“Ya kendisi, kabul eder mi?”</p>

  <p class="block16">“Bu herifin harcayamayacağı kadar çok parası var. Benimle iş yapmaya da herhalde razı edemem,” dedi Skreta, bir küfür savurarak.</p>

  <p class="block17">&nbsp;</p>

  <h2 id="sigil_toc_id_19">3</h2>

  <p class="block17">&nbsp;</p>

  <p class="block16">Olga, Hastabakıcı Ruzena'nın havuzun kıyısından kendisine işaret ettiğini görüyor, ama yüzmeyi sürdürüyor ve onu görmemiş gibi davranıyordu.</p>

  <p class="block16">Bu iki kadın sevişmiyorlardı. Doktor Skreta, Olga'yı, Ruzena'nınkine bitişik bir küçük odada oturtuyordu. Ruzena'nın radyoyu iyice açma alışkanlığı vardı, Olga da sessizliği seviyordu. Birkaç kere duvara vurmuş, karşılık olarak hastabakıcı sesini daha da yükseltmişti.</p>

  <p class="block16">Ruzena inatla işaret ediyordu ve sonunda hastaya başkentten gelen bir ziyaretçinin öğlende kendisini bekleyeceğini bildirebildi.</p>

  <p class="block16">Olga, gelenin Jakub olduğunu hemen anladı ve çok sevindi. Kendisi de duyduğu bu sevince şaşmıştı. Jakub'u yeniden görme düşüncesi onda nasıl böylesine bir sevinç uyandırabilirdi?</p>

  <p class="block16">Gerçekten de Olga, yaşayan bir kişiyle gözlemleyen bir kişiye can vermek için isteyerek çifte kişilik edinen çağdaş kadınlardandı.</p>

  <p class="block16">Ama gözlemci Olga bile seviniyordu. Çünkü yaşayan Olga'nın böylesine bir coşkunlukla sevinmesinin kesinlikle olağandışı olduğunu çok iyi anlıyordu, kinci olduğu için de bu olağandışılık ona zevk veriyordu. Sevincinin gücünü bilse, Jakub'un dehşete kapılacağını düşündükçe gülümsüyordu.</p>

  <p class="block16">Havuzun üzerindeki saat on ikiye çeyrek kaldığını gösteriyordu. Olga, boynuna atılsa ve bir sevgili gibi öpse Jakub'un nasıl bir tepki göstereceğini düşünmekteydi. Yüzerek havuzun kıyısına vardı, sudan çıktı ve bir bölmeye girip giyindi. Jakub'un ziyareti konusunda sabahtan uyarılmadığına bir parça üzülüyordu. Daha iyi giyinirdi. Şimdi sırtında, tüm keyfini kaçıran ilgi uyandırmayacak sıradan gri bir giysi vardı.</p>

  <p class="block16">Örneğin az önce havuzda yüzdüğü gibi anlar vardı ki, o anlarda dış görünüşünü tümüyle unuturdu. Ama şimdi, bölmenin aynası önünde dikilmişti ve çirkin gri tayyörünün içinde görüyordu kendini. Birkaç dakika önce, Jakub'un boynuna atılıp onu tutkuyla öpebileceğini düşünüp kötü kötü gülümsüyordu havuzda. Ama birden bir beden ve bir tayyör edindiği şu an, bu keyifli düşünceden yüz fersah uzaktı ve biliyordu ki büyük öfke duyduğu halde, tıpatıp Jakub'un kendisini her zaman gördüğü gibiydi: yardıma gerek duyan dokunaklı bir küçük kız.</p>

  <p class="block16">Olga bir parça daha budala olsaydı, kendini çok güzel bulabilirdi. Ama kurnaz bir kızdı, kendini gerçekte olduğundan çok daha çirkin buluyordu. Çünkü açıkçası ne çirkin ne de güzeldi ve olağan estetik kaygıları olan bir adam isteyerek geceyi onunla geçirirdi.</p>

  <p class="block16">Ama Olga çifte kişiliğe bürünmekten zevk aldığı için, gözlemci kişiliği tam şu sıra yaşayanı susmaya zorluyordu: şöyle ya da böyle olmasının ne önemi vardı? Aynadaki bir yansımadan ötürü neden kendine acı çektirsindi? Erkeklerin gözleri için bir nesneden başka şey değil miydi? Kendi kendini pazara çıkaran bir maldan başka şey? Hiç değilse herhangi bir erkeğin olabildiği ölçüde, dış görünüşünden bağımsız olma yeteneği yok muydu?</p>

  <p class="block16">Kaplıca binasından çıktı, saflıkla dolu duygulanmış bir yüz gördü. Kendisine el uzatacak yerde akıllı uslu bir küçük kıza yapıldığı gibi saçlarını okşayacağını biliyordu. Jakub da bunu yaptı.</p>

  <p class="block16">“Nereye yemeğe gidiyoruz?” diye sordu.</p>

  <p class="block16">Olga, hastaların yemekhanesine gitmelerini önerdi, masasında bir kişilik boş yer vardı.</p>

  <p class="block16">Yemekhane masalarla dolu kocaman bir salondu ve birtakım insanlar birbirlerine sokulmuş yemek yiyorlardı. Jakub ve Olga oturdular, uzun süre bir garson kadının çukur tabaklarına çorba doldurmasını beklediler. Masalarında iki kişi daha oturuyordu ve hemen sürü halinde yaşayan hastalar ailesine soktukları Jakub'la konuşmayı denediler. Dolayısıyla da ancak bölük pörçük, masada konuşulanların arasında, Jakub birkaç pratik ayrıntı konusunda Olga'yı sorguya çekebildi. Yemekten hoşnut muydu, bakımdan hoşnut muydu? Nerede oturduğunu sorduğunda, Olga iğrenç bir komşusu olduğunu söyledi. Bir baş işaretiyle Ruzena'nın yemek yemekte olduğu yakın bir masayı gösterdi.</p>

  <p class="block16">Masa komşuları onları selamladın sonra çekildiler ve Jakub, Ruzena'ya bakarak şöyle dedi: “Hegel'de Yunan profili üzerine ilginç bir görüş var, ona göre bu profilin güzelliği burnun bir tek çizgiyle alına bağlanmasından geliyor. Bu da zekânın ve aklın merkezi olan başın üst bölümünü belirginleştiriyor. Oda komşuna bakarken buna karşılık tüm yüzün ağızda toplandığını görüyorum. Nasıl inançla çiğnediğine ve aynı zamanda nasıl yüksek sesle konuştuğuna bak. Hegel, yüzün altına, hayvansı bölümüne verilen bu önem karşısında tiksinti duyardı. Yine de, nedenini kestiremediğim halde bana sevimsiz gelen bu kız bal gibi güzel.”</p>

  <p class="block16">“Öyle mi buluyorsun?” diye sordu Olga; sesi düşmanlığını yansıtıyordu.</p>

  <p class="block16">Jakub hemen ekledi: “Her neyse, bu geviş getiren ağızda un ufak edilmekten korkardım.” Ardından da ekledi: “Hegel senden daha bir hoşnut olurdu. Yüzünün egemen olan yanı alnın, zekân konusunda insanı hemen uyarıyor.”</p>

  <p class="block16">“Bu düşünüş biçimi beni çileden çıkarıyor,” dedi Olga, sertçe. “Bir insanın yüzünün, ruhunun izini taşıdığını kanıtlamak eğiliminde. Bu büyük bir saçmalıktır. Ruhumu kocaman bir çene ve şehvetli dudaklarla düşlüyorum, oysa küçük bir çenem ve küçük bir ağzım var. Kendimi hiç aynada görmemiş olsam ve kendimi içten tanıdığım kadarıyla dış görünüşümü çizmek zorunda kalsam, resim aslına hiç benzemezdi! Ara sıra göründüğümden çok farklı oluyorum!”</p>

  <p class="block17">&nbsp;</p>

  <h2 id="sigil_toc_id_20">4</h2>

  <p class="block17">&nbsp;</p>

  <p class="block16">Jakub'un Olga'ya karşı tutumunu belirlemek için bir sözcük bulmak zor. Olga yedi yaşındayken idam edilen bir arkadaşının kızıydı. O sıra Jakub küçük yetimeyi koruyucu kanadının altına alma kararını vermişti. Çocuğu yoktu ve bu tür zorunluk taşımayan babalık hoşuna gidiyordu. Bir oyun olsun diye, Olga'ya 'gözdem' derdi.</p>

  <p class="block16">Şimdi Olga'nın odasındaydılar. Olga bir elektrik ocağını fişe taktı, üzerine su dolu küçük bir tencere yerleştirdi ve Jakub ziyaret nedenini ona açıklamaya karar veremeyeceğini anladı. Kendisine veda etmek üzere geldiğini açıklamayı her isteğinde, haberin çok dokunaklı bir boyut almasından ve aralarında yersiz bulduğu duygusal bir havanın oluşmasından çekinmişti Olga'nın uzun süredir gizlice kendisine tutkun olmasından kuşkulanıyordu.</p>

  <p class="block16">Olga dolaptan iki fincan çıkardı, içine kahve döktü ve kaynar suyu doldurdu. Jakub fincanına bir şeker attı ve karıştırdı, sonra Olga'nın kendisine şöyle dediğini işitti: “Ne olur söyle, Jakub, babam nasıl bir adamdı aslında?”</p>

  <p class="block16">“Niçin sordun?”</p>

  <p class="block16">“Gerçekten hiçbir suçu yok muydu?”</p>

  <p class="block16">“Neler de bulup çıkarıyorsun!” dedi Jakub şaşkınlıkla. Olga'nın babası bir süredir resmen aklanmıştı ve ölüm cezasına çarptırılıp idam edilen siyaset adamının suçsuzluğu açıklanmıştı. Kimsenin bundan kuşku duyduğu yoktu.</p>

  <p class="block16">“Söylemek istediğim bu değildi,” dedi Olga. “Babamla onu idam sehpasına gönderenler arasında en ufak bir fark yoktu. Aynı şeye inanıyorlardı, aynı bağnazlardı hepsi. En küçük bir görüş ayrılığının devrimi ölümcül bir tehlikeyle karşılaştıracağından emindiler ve kuşkucuydular. Kendisinin de inandığı kutsal şeyler adına onu ölüme gönderdiler. Öyleyse neden kendisine davranıldığı gibi o da başkalarına davranmasında “</p>

  <p class="block16">“Zaman korkunç bir çabuklukla geçiyor ve geçmiş gitgide anlaşılmaz oluyor,” dedi Jakub bir anlık duraksamadan sonra. “Birkaç mektup, acıyıp sana geri verdikleri günlüğünün birkaç sayfası ve dostlarının birkaç anısı dışında baban hakkında ne biliyorsun?”</p>

  <p class="block16">Ama Olga üsteliyordu: “Neden kaçıyorsun? Sana çok açık bir soru sordum. Babam kendisini ölüme gönderenler gibi miydi?”</p>

  <p class="block16">“Olabilir,” dedi Jakub omuz silkerek.</p>

  <p class="block16">“Öyleyse neden o da aynı acımasızlıkları yapmasındı?”</p>

  <p class="block16">“Kuramsal olarak,” dedi Jakub, büyük bir yavaşlıkla, “kuramsal olarak, kendisine yapılanların tıpkısını o da başkalarına yapabilirdi. Yeryüzünde, hafif denebilecek bir yürekle, benzerini ölüme gönderemeyecek yetenekte bir tek adam yoktur. Hiç değilse kendi yönümden, böyle birine rastlamadım. Eğer bu açıdan insanlar bir gün değişirse, insan yaradılışının başlıca özelliklerinden birini yitirecekler. Artık insan değil, ama başka bir tür yaratık olacaklardır.”</p>

  <p class="block16">“Sizleri harika buluyorum!” diye bağırdı Olga, böylece binlerle Jakub'a ikinci çoğul şahısla seslenerek: “Bütün insanları katil sayıyorsunuz, aynı zamanda, kendi cinayetleriniz cinayet olmaktan çıkıyor ve insan türünün kaçınılmaz bir özelliği oluyor.”</p>

  <p class="block16">“İnsanların çoğu yuvaları ve işleri arasındaki bir döngüde hareket ederler,” dedi Jakub. “Tehlikeden yoksun bir bölgede iyiliğin ve kötülüğün dışında yaşarlar. Öldüren bir adam gördüklerinde içtenlikle yılgı duyarlar. Ama aynı zamanda, onları bu dingin bölgeden çıkarmak yeter ve nasılını nedenini bilmeden katil olurlar. Bazı deneyler ve eğilimler vardır ki insanlık bunlara tarihin uzak aralıklarıyla boyun eğerler. Ve kimse bunlara direnemez. Ama kesinlikle boşunadır bundan söz etmek. Senin için önemli olan, babanın kuramsal olarak ne yapabileceği değil; çünkü nasılsa bunu kanıtlamanın hiçbir yolu yok, seni ilgilendirmesi gereken tek şey, onun ne yaptığı ya da ne yapmadığı. Ve bu yönden vicdan, apaktı.”</p>

  <p class="block16">“Bundan kesinlikle emin olabilir misin?”</p>

  <p class="block16">“Kesinlikle. Kimse onu benim kadar iyi tanımadı.”</p>

  <p class="block16">“Bunu senin ağzından duyduğuma gerçekten sevindim,” dedi Olga. “Çünkü sana sormuş olduğum soruyu rastlantıyla sormadım. Uzun süredir imzasız mektuplar alıyorum. Bir şehit kızı, rolümü oynamakla halt ettiğimi, babamın, idam edilmeden önce, tek suçu kendininkinden farklı bir dünya görüşünü benimsemek olan suçsuzları kendi eliyle cezaevine yolladığını yazıyorlar bana.”</p>

  <p class="block16">“Bu saçma,” dedi Jakub.</p>

  <p class="block16">“Mektuplarda, babamı bana azgın bir bağnaz, acımasız bir adam olarak anlatıyorlar. Kuşkusuz bunlar imzasız ve kötü mektuplar, ama ilkel bir insanın mektupları değil. Abartmasız, somut ve açık seçik yazılmış, sonunda neredeyse inandım.”</p>

  <p class="block16">“Hep aynı intikam,” dedi Jakub. “Sana bir şey söyleyeceğim. Babanı tutukladıklarında, cezaevleri ilk temizlik dalgası sonunda devrimin oraya yolladığı insanlarla doluydu. Tutuklular onun kişiliğinde bir komünist yöneticiyi tanıdılar, ilk fırsatta üzerine çullandılar ve bayıltıncaya kadar dövdüler. Gardiyanlar sahneyi sadik bir gülümsemeyle seyrediyorlardı.”</p>

  <p class="block16">“Biliyorum,” diye yineledi Olga, “ama bu beni şaşırtmıyor. O insanlar yargılanmadan, çoğunlukla hiçbir neden bulunmaksızın cezaevine atılmışlardı. Ve birden karşılarında sorumlu saydıkları adamlardan birini buldular!”</p>

  <p class="block16">“Baban cezaevi giysisini sırtına geçirdiği andan sonra, öbürleri gibi bir tutukluydu. Onun canını yakmanın hiçbir anlamı yoktu, özellikle gardiyanların keyifli bakışları önünde. Bu ödlekçe bir öç almadan başka şey değildi. Savunmasız bir kurbanı çiğnemek için duyulan en rezilce İstek. Ve aldığın o mektuplar, gördüğün kadarıyla zamandan da güçlü olan aynı kinin ürünü.”</p>

  <p class="block16">“Ama Jakub! Yine de cezaevlerinde yüz bin kişi kadardılar! Ve binlercesi bir daha geri dönmedi! Ve hiçbir zaman bir tek sorumlu cezalandırılmadı! Gerçekte, bu intikam isteği gerçekleşmemiş olan adaletin yerine getirilmesi isteğidir!”</p>

  <p class="block16">“Babanın öcünü kızdan almanın adaletle hiç ilgisi yok. Baban yüzünden yuvanı yitirdiğini, oturduğun kentten ayrılmak zorunda kaldığını, öğrenim yapma hakkını elde edemediğini anımsa. Neredeyse hiç tanımadığın ölü bir babadan ötürü! Ve baban yüzünden, şimdi de başkalarından eziyet görenler, eziyet edenlerden iyi değildirler. Rollerin tersine çevrildiğini çok rahat söyleyebilirim. Bunda, kendi sorumluluğunu silmek ve bu sorumluluğu insanı böyle yapan yaradanın sırtına yüklemek isteyen bir adamın bahane bulma isteğini görebilirsin ancak. Ve belki de iyidir her şeyi böyle görmen. Çünkü suçluyla kurban arasında fark bulunmadığı sonucuna varmak <i class="calibre1">her türlü umudu bir yana bırakmak</i>'tır. Ve <i class="calibre1">cehennem</i> adım verdikleri de budur, yavrum.”</p>

  <p class="block17">&nbsp;</p>

  <h2 id="sigil_toc_id_21">5</h2>

  <p class="block17">&nbsp;</p>

  <p class="block16">Ruzena'nın iki meslektaş! meraktan yanıp tutuşuyorlardı. Önceki gün Klima'yla buluşmanın nasıl sonuçlandığını öğrenmek istiyorlardı, ama kaplıcanın öbür ucunda görevliydiler ve ancak saat üçe doğru arkadaşlarını bulup onu soru yağmuruna tutabildiler.</p>

  <p class="block16">Ruzena karşılık vermekte duraksıyordu ve sonunda güvensiz bir sesle şöyle dedi: “Beni sevdiğini ve benimle evleneceğini söyledi.”</p>

  <p class="block16">“Görüyorsun ya! Sana söylemiştim!” dedi zayıfı. “Boşanacak mı peki?”</p>

  <p class="block16">“Boşanacağını söyledi.”</p>

  <p class="block16">“Başka türlü yapamaz,” dedi kırklık olanı keyifle. “Bir çocuğun olacak. Karısının da çocuğu yok.”</p>

  <p class="block16">Bu kez Ruzena gerçeği itiraf etmek zorundaydı: “Beni Prag'a aldıracağını söyledi. Orada bana iş bulacak. İtalya'ya tatile gideceğimizi de söyledi. Ama hemen bir çocuğumuz olmasını istemiyor. Haklı. İlk yıllar en güzel yıllardır, bir çocuğumuz olursa birbirimizden yararlananlayız.”</p>

  <p class="block16">Kırklık sersemlemişti: “Nasıl, çocuğunu aldıracak mısın?”</p>

  <p class="block16">Ruzena onayladı.</p>

  <p class="block16">“Aklın başında gitmiş!” diye bağırdı zayıfı.</p>

  <p class="block16">“Seni parmağının ucunda oynatmış,” dedi kırklık. “Sen çocuğu aldırır aldırmaz, tezkereni eline verecek.”</p>

  <p class="block16">“Neden?”</p>

  <p class="block16">“Bahse giriyor musun?” dedi zayıfı. “Beni sevdiğine göre!”</p>

  <p class="block16">“Nereden biliyorsun seni sevdiğini?” diye sordu kırklık.</p>

  <p class="block16">“Bana söyledi!”</p>

  <p class="block16">“Peki neden iki aydır hiç seni aramamış?”</p>

  <p class="block16">“Aşktan korkuyordu,” dedi Ruzena.</p>

  <p class="block16">“Nasıl?”</p>

  <p class="block16">“Bunu sana nasıl anlatabilirim? Bana âşık olmaktan korkuyordu!”</p>

  <p class="block16">“Onun için mi hiç sesi soluğu çıkmamış?”</p>

  <p class="block16">“Kendini zorladığı bir sınav bu: beni unutamayacağından emin olmak istiyordu. Anlaşılabilir, değil mi?”</p>

  <p class="block16">“Görüyorum,” dedi kırklık. Karnını şişirdiğini öğrendiğinde, birden seni unutamayacağını anladı.</p>

  <p class="block16">“Gebe kalmama sevindiğini söylüyor. Çocuk yüzünden değil, kendisine telefon ettiğim için. Beni sevdiğini anlamış.”</p>

  <p class="block16">“Tanrım, ne kadar da alıksın!” dedi zayıf.</p>

  <p class="block16">“Neden alık olduğumu anlamıyorum.”</p>

  <p class="block16">“Çünkü bu çocuk, sahip olduğun tek şey,” dedi kırklık. “Çocuğu aldırırsan, elinde hiçbir şey kalmaz ve yüzüne tükürür.”</p>

  <p class="block16">“Beni ben olduğum için istemesini diliyorum, çocuk için değil.”</p>

  <p class="block16">“Kendini ne sanıyorsun? Neden seni sen olduğun için istesin?”</p>

  <p class="block16">Uzun süre ve hararetle tartıştılar. İki kadın, çocuğun tek kozu olduğunu ve ondan vazgeçmemesi gerektiğini durmadan Ruzena'ya yineliyorlardı.</p>

  <p class="block16">“Ben olsam asla çocuğu aldırmazdım. Söylüyorum sana. Asla, anlıyor musun? Asla,” diyordu zayıfı.</p>

  <p class="block16">Ruzena birden küçük bir kız çocuğu gibi görüyordu kendini ve şöyle dedi (önceki gün, Klima'nın yaşama isteğini geri getiren de aynı cümleydi): “Öyleyse ne yapmam gerektiğini söyleyin!”</p>

  <p class="block16">“Sıkı duracaksın,” dedi kırklık, sonra dolabının çekmecelerinden birini açtı ve içinden bir ilaç tüpü çıkardı. “Al, bir tane yut! Çok sinirlisin. Bu seni yatıştırır.”</p>

  <p class="block16">Ruzena hapı ağzına attı ve yuttu.</p>

  <p class="block16">“Tüpü de yanına al. Tarifesi şurada: günde üç hap, ama sadece sinirlerini yatıştırmak gereğini duyduğunda al. Bu gözü dönük halinde, saçma sapan şeyler yapmaya kalkma. Unutma ki, o kurnaz bir heriftir. Bu da ilk marifeti değil! Ama bu kez kolay kolay paçasını kurtaramayacak!”</p>

  <p class="block16">Yine ne yapacağını bilmiyordu. Biraz önce kendini kararlı sanmaktaydı. Ama meslektaşlarının görüşleri ona inandırıcı geliyordu ve yeniden sarsılmıştı. Allak bullak, kaplıca binasının merdivenini indi.</p>

  <p class="block16">Girişte, motosikletli, kıpkırmızı bir yüzle yanına koştu.</p>

  <p class="block16">“Gelip beni burada beklememeni sana daha önce de söyledim,” dedi Ruzena, ona kötü kötü bakarak. “Dün olup bitenlerden sonra da nasıl bu gözü pekliği gösterebildiğini anlayamıyorum.”</p>

  <p class="block16">“Kızma ne olursun!” diye bağırdı genç adam umutsuz bir sesle.</p>

  <p class="block16">“Şşşt!” dedi Ruzena. “Üstüne üstlük bir de gelip burada sahne yaratma.”</p>

  <p class="block16">“Ve geçip gitmek istedi.</p>

  <p class="block16">“Sahne yaratmamı istemiyorsan böyle gitme.”</p>

  <p class="block16">Ruzena hiçbir şey yapamazdı. Girişte birtakım hastalar gidip geliyor, her an beyaz gömlekli kişiler yakından geçiyorlardı. Ruzena dikkati çekmek istemiyordu ve doğal görünmeye çalışarak orada durmak zorundaydı.</p>

  <p class="block16">“Eeee, benden ne istiyorsun?” diye sordu alçak sesle.</p>

  <p class="block16">“Hiç, sadece beni bağışlamanı diliyorum. Yaptığıma gerçekten üzgünüm. Ama, ne olursun, aranızda bir şey olmadığına yemin et.”</p>

  <p class="block16">“Sana daha önce de aramızda bir şey olmadığını söyledim.”</p>

  <p class="block16">“Öyleyse yemin et!”</p>

  <p class="block16">“Çocuk olma. Böylesine saçma sapan şeyler için yemin etmem.”</p>

  <p class="block16">“Çünkü aranızda bir şey geçti.”</p>

  <p class="block16">“Sana daha önce de hayır dedim. Bana inanmıyorsan, artık birbirimize söyleyecek şeyimiz kalmadı. O yalnızca bir dost. Benim birtakım dostlar edinmeye hakkım yok mu? Onu beğeniyorum, dostum olduğu için sevinçliyim.”</p>

  <p class="block16">“Biliyorum. Sana herhangi bir serzenişte bulunduğum yok,” dedi genç adam.</p>

  <p class="block16">“Yarın burada bir konser veriyor. Umarım beni ispiyonlamazsın.”</p>

  <p class="block16">“Aranızda bir şey olmadığı konusunda bana şeref sözü verirsen.”</p>

  <p class="block16">“Böyle şeyler için şeref sözü verecek kadar alçalmadığımı sana daha önce söyledim. Ama yine şeref sözü veriyorum ki beni bir kez daha ispiyonlarsan, yaşamın boyunca hiç göremezsin.”</p>

  <p class="block16">“Ruzena, seni sevdiğim için bu,” dedi genç adam, mutsuz bir tavırla.</p>

  <p class="block16">“Ben de,” dedi Ruzena kısaca. “Ama ben bunun için anayolda sahne yaratmayacağım.”</p>

  <p class="block16">“Beni sevmediğin için. Benden utanç duyuyorsun.”</p>

  <p class="block16">“Saçmalıyorsun.”</p>

  <p class="block16">“Seninle görünmeme, seninle çıkmama hiç fırsat vermiyorsun.”</p>

  <p class="block16">“Şşşt,” diye yineledi Ruzena, genç adam sesini yükselttiğinde. “Babam beni öldürür. Beni gözetlediğini söyledim daha önce. Ama şimdi, kızma, gitmem gerekli.”</p>

  <p class="block16">Genç adam koluna yapıştı: “Hemen gitme.”</p>

  <p class="block16">Ruzena, gözlerini umutsuzca gökyüzüne kaldırdı.</p>

  <p class="block16">“Evlenseydik, her şey değişik olurdu. Artık bir şey söyleyemezdi. Bir çocuğumuz dünyaya gelirdi.”</p>

  <p class="block16">“Çocuk istemiyorum,” dedi Ruzena, sertçe. “Çocuk sahibi olmaktansa kendimi öldürürüm, daha iyi.”</p>

  <p class="block16">“Neden?”</p>

  <p class="block16">“Çünkü çocuk sahibi olmak istemiyorum.”</p>

  <p class="block16">“Seni seviyorum Ruzena,” dedi genç adam, bir kez daha.</p>

  <p class="block16">Ve Ruzena karşılık verdi: “Ve bunun için, beni intihara sürüklemek istiyorsun, değil mi?”</p>

  <p class="block16">“İntihara mı?” diye sordu genç adam, şaşkınlıkla.</p>

  <p class="block16">“Evet intihara.”</p>

  <p class="block16">“Ruzena!”</p>

  <p class="block16">“Beni dosdoğru intihara sürükleyeceksin! Sana güvence veriyorum! Kesinlikle sürüklüyorsun.”</p>

  <p class="block16">“Bu akşam gelebilir miyim?” diye sordu genç adam, yelkenleri suya indirerek.</p>

  <p class="block16">“Hayır, bu akşam olmaz,” dedi Ruzena. Sonra onu yatıştırmak gerektiğini anlayarak daha uzlaşıcı bir sesle ekledi: “Önümüzdeki günlerde bana telefon edebilir misin Frantisek? Ama pazartesiden önce olmaz.” Sonra dönüp yürüdü.</p>

  <p class="block16">“Bekle,” dedi genç adam. “Sana bir şey getirdim. Beni bağışlaman için.” Ruzena'ya küçük bir paket uzattı.</p>

  <p class="block16">Ruzena paketi aldı, hızla sokağa fırladı.</p>

  <p class="block17">&nbsp;</p>

  <h2 id="sigil_toc_id_22">6</h2>

  <p class="block17">&nbsp;</p>

  <p class="block16">“Doktor Skreta bu denli garip bir adam mı, yoksa öyle görünmek mi istiyor?” diye soruyordu Olga, Jakub'a.</p>

  <p class="block16">“Onu tanıdığım günden beri kendi kendime sorduğum soru bu,” karşılığını verdi Jakub.</p>

  <p class="block16">“Garip kişiler, garipliklerine saygı gösterilmesini sağlamayı başardıklarında oldukça güzel bir yaşam sürerler,” dedi Olga. “Doktor Skreta inanılmayacak kadar dalgın. Bir konuşmanın orta yerinde, bir saniye önce neden söz ettiğini unutuyor. Bazen, sokakta gevezeliğe dalıyor ve muayenehanesine iki saat geç geliyor. Ama kimse ona öfkelenme yürekliliğini gösteremiyor, çünkü doktor resmen kabul edilmiş garip bir kişi ve ancak bir saloz onun gariplik hakkını tartışma konusu edebilir.”</p>

  <p class="block16">“Garip ya da değil, izlenimim sana fena bakmadığı yolunda.”</p>

  <p class="block16">“Kuşkusuz, ama burada herkes muayenehanesinin kendisini çok daha önemli bir yığın şeye vermesini engelleyen ikinci derecede bir uğraş olduğu izleniminde. Yarın, örneğin, davul çalacaklar!”</p>

  <p class="block16">“Dur,” dedi Jakub, Olga'nın sözünü keserek. “Demek gerçek, bu hikâye.”</p>

  <p class="block16">“Tabii! Kent, ünlü trompetçi Klima'nın yarın burada bir konser vereceğini ve Doktor Skreta'nın da davulda ona eşlik edeceğini bildiren afişlerle kaplı.”</p>

  <p class="block16">“İnanılmaz bir şey,” dedi Jakub. “Skreta'nın davul çalmak niyetinde olduğunu öğrenmek beni hiç de şaşırtmadı. Skreta tanıdığım en büyük düşsever. Ama düşlerinden bir tekini bile gerçekleştirdiğini görmedim. Üniversitede birbirimizi tanıdığımızda, Skreta'nın çok parası yoktu. Hep meteliksizdi ve para kazanmak için hep yığınla numara düşlerdi. O sıralar, dişi bir Terrier köpek edinme tasarısı vardı; çünkü bu soydan gelen itlerin tanesi dört bin krona satıldıkları söylenmişti kendisine. Hemen hesabı yapılmıştı. Dişi köpek her yıl iki kere beşer yavru verecekti. İki kere beş on eder, on kere dört bin de yılda kırk bin kuron yapar. Her şeyi düşünmüştü. Büyük güçlükler pahasına, köpeği için her gün mutfak artıklarını kendisine vereceğine söz veren üniversite lokantası yöneticisinin de yardımını sağlamıştı. Köpeğini her gün gezdirmeleri için iki kız öğrencinin diploma tezlerini hazırlamıştı. Köpek bulundurmanın yasak olduğu bir öğrenci yurdunda kalıyordu. Bu nedenle, kendisine bir ayrıcalık tanıyacağına söz verene dek her hafta yurt müdiresine bir demet gül sunmuştu. İki ay süreyle dişi köpeği için ortamı hazırlamıştı, ama hepimiz hiçbir zaman bu köpeği edinemeyeceğini biliyorduk. Köpeği alması için ona dört bin kuron gerekliydi ve kinse bu parayı ona ödünç vermek istemiyordu. Kimse onu ciddiye almıyordu. Herkes onu bir düşsever olarak görüyordu, kuşkusuz olağanüstü düzenbazlıkta ve girişimci ama sadece düşler dünyasında.”</p>

  <p class="block16">“Bu çok tatlı, ama yine de ona beslediğin garip sevgiyi anlamıyorum. Ne olursa olsun, ona güvenilmez. Saatinde bir yere gelme yeteneği yok ve önceki gün verdiği sözü ertesi sabah unutuyor.”</p>

  <p class="block16">“Bu pek doğru değil. Eskiden bana çok yardım etti. Gerçekte, kimse bana onun kadar yardım etmedi.”</p>

  <p class="block16">Jakub elini ceketinin göğüs cebine soktu ve katlanmış bir ipek kâğıdı çıkardı. Kâğıdı açtı ve soluk mavi bir hap belirdi.</p>

  <p class="block16">“Bu ne?” diye sordu Olga.</p>

  <p class="block16">“Zehir.”</p>

  <p class="block16">Jakub, genç kadının soran suskunluğunun bir an tadını çıkardı ve devam etti: “Bu hap on beş yılı aşkın bir süredir bende. Cezaevinde geçirdiğim yıldan sonra anladığım bir şey oldu. Hiç değilse insanın kesinlikle bilmesi gerekir: Kendi ölümüne egemen olmak ve bunun saatiyle yolunu seçebilmek. Bu insan pek çok şeye katlanabilir. Çünkü ölümünü kendisinin seçebileceği an kurtulabileceğini bilir.”</p>

  <p class="block16">“Cezaevindeyken bu hap yanında mıydı?”</p>

  <p class="block16">“Ne yazık ki hayır! Ama çıkar çıkmaz edindim.”</p>

  <p class="block16">“Artık gerek duymadığın bir sıra.”</p>

  <p class="block16">“Bu ülkede bu tür şeylere ne zaman gerek duyulabileceği hiç bilinmez. Hem, bu benim için bir ilke sorunudur. Her insan ergin olduğu gün zehir edinebilmelidir. Bu olay dolayısıyla da görkemli bir tören düzenlemelidir. Onu intihara kışkırtmak için değil, ama tersine daha büyük bir güven ve rahatlık içinde yaşaması için. Yaşamına ve ölümüne egemen olduğunu bilerek yaşaması için.”</p>

  <p class="block16">“Peki, sen nasıl edindin bu zehiri?”</p>

  <p class="block16">“Skreta bir laboratuvarda biyokimyacı olarak işe başlıyordu. Önce başka birine başvurmuştum, ama bu kişi bana zehir vermemenin kendisi için bir töresel ödev olduğunu düşünüyordu. Skreta, bir an bile duraksamadan hapı eliyle yaptı.”</p>

  <p class="block16">“Belki de garip bir kişi olduğu için.”</p>

  <p class="block16">“Belki. Ama özellikle de beni anladığı için. İntihar düşleri içinde yaşamaktan hoşlanan bir isterik olmadığımı biliyordu. Benim için neyin söz konusu olduğunu anladı. Hapı bugün kendisine geri vereceğim. Artık gerek duymayacağım bu hapa.”</p>

  <p class="block16">“Demek tüm tehlikeler geçti?”</p>

  <p class="block16">“Yarın sabah dönmemek üzere bu ülkeden ayrılıyorum. Bir üniversite tarafından çağırıldım ve bu ülkeden ayrılma iznini elde ettim.”</p>

  <p class="block16">Sonunda, söylemişti söyleyeceğini. Jakub Olga'ya bakıyor ve gülümsediğini görüyordu. Olga onun elini tuttu:</p>

  <p class="block16">“Doğru mu? Bu çok iyi bir haber! Senin adına çok sevindim!”</p>

  <p class="block16">Olga'nın daha hoş bir yaşam süreceği yabancı bir ülkeye gitmek üzere olduğunu öğrense Jakub'un duyacağı çıkar düşüncesinden yoksun sevincin eşini gösteriyordu genç kız. Buna şaşırmıştı, çünkü Olga'nın hep kendisine duygusal bir bağı olmasından korkmuştu. Böyle olmadığı için mutluydu, ama kendisini de şaşırtan biraz kırgınlık duymasıydı;</p>

  <p class="block16">Olga, Jakub'un açıklamasıyla öylesine ilgiliydi ki, aralarında duran buruşmuş ipek kâğıdının üzerindeki soluk mavi hap konusunda onu sorguya çekmeyi unutuyordu ve Jakub gelecekteki işinin tüm niteliklerini ayrıntılarıyla ona açıklamak zorunda kaldı.</p>

  <p class="block16">“Bunu başardığın için çok sevinçliyim. Burada, son gününe dek kuşkulu bir kişiydin. İşini yapmana hiçbir zaman izin vermeyeceklerdi. Üstelik zamanlarını vatan sevgisi nutukları çekerek geçiriyorlar. Çalışmanın size yasaklandığı bir ülkede nasıl yaşarsınız? Vatanıma en ufak bir sevgi duymadığımı sana söyleyebilirim. Benim açımdan kötü bir şey mi bu?”</p>

  <p class="block16">“Hiçbir fikrim yok,” dedi Jakub. “Gerçekten bilemiyorum. Kendi yönümden, ülkeme oldukça bağlıydım.”</p>

  <p class="block16">“Belki de kötü bu,” diye konuşmasını sürdürdü Olga, “ama hiçbir şeyle ülkeme bağlı hissetmiyorum kendimi. Beni bu ülkeye ne bağlayabilir?”</p>

  <p class="block16">“Acılı anılar bile bizi bağlayan şeylerdir.”</p>

  <p class="block16">“Neye? Doğmuş olduğum ülkede kalmaya mı? Bu yükü omuzlardan atmadıkça özgürlükten söz edilebileceğini anlamıyorum. Sanki bir ağaç boy atamadığı yerde kendi yerinde sayılabilirmiş gibi. Ağaç nem bulduğu yerde kendi yerinde sayılır.”</p>

  <p class="block16">“Sen burada yeterince nem bulabiliyor musun?”</p>

  <p class="block16">“Aslında evet. Şimdi öğrenimimi tamamlamama karışmasınlar, bu bana yeter. Doğabilimi öğrenimi yapacağım, başka bir şey istemiyorum. Bu rejimi yaratan ben değilim ve bundan hiç sorumlu olamam. Peki ama sen ne zaman gidiyorsun?”</p>

  <p class="block16">“Yarın.”</p>

  <p class="block16">“O kadar çabuk mu?”</p>

  <p class="block16">Jakub'un elini tuttu. “Yalvarırım. Benimle vedalaşmak için buraya gelme kibarlığını gösterdiğine göre, bu kadar acele etme.”</p>

  <p class="block16">Hep sandığından farklıydı. Ne gizlice kendisini seven bir genç kadın gibi davranıyordu, ne de kendisine bedensel olmaktan uzak bir evlat sevgisi duyan manevi çocuk gibi. Sevecenlik izleri taşımaktaki çok şey anlatan bir tavırla elini tutuyor, gözlerinin içine bakıyor ve yineliyordu: “Acele etme! Sırf vedalaşmak için burada bulunsaydın benim için hiçbir anlamı olmazdı.”</p>

  <p class="block16">Jakub neredeyse tedirgin olmuştu: “Bakarız,” dedi. “Skreta da biraz daha fazla kalmam için beni kandırmaya çalışıyordu.”</p>

  <p class="block16">“Herhalde daha uzun süre kalman gerekir,” dedi Olga. “Hem nasılsa, birbirimize verecek o kadar az zamanımız var ki.” Düşünür gibi oldu, sonra Jakub burada olduğuna göre hiçbir yere gitmeyeceğini söyledi.</p>

  <p class="block16">“Hayır, hayır gitmen gerek. Bakımını savsaklamamalısın. Seni geçireceğim.”</p>

  <p class="block16">“Doğru mu?” dedi Olga, mutluluk dolu bir sesle. Sonra bir şeyler bulmak için dolabı açtı.</p>

  <p class="block16">Soluk mavi hap masadaki açık kâğıdın üzerinde duruyordu ve Jakub'un bunun varlığını açıkladığı tek yaratık olan Olga, açık dolaba doğru eğilmiş ve sırtını zehire çevirmişti. Jakub bu soluk mavi hapın yaşamının dramı olduğunu düşündü, terkedilmiş, neredeyse unutulmuş ve büyük olasılıkla önemi bulunmayan bir dram. Bu önemi bulunmayan dramdan kurtulmanın zamanının çoktan geldiğini, çabucak onunla esenleşip ardında bırakmayı düşündü. Hapı kâğıt parçasına sardı ve ceketinin iç cebine soktu.</p>

  <p class="block16">Olga, dolaptan bir çanta çıkardı, içine bir havlu koydu, dolabı kapattı. “Hazırım,” dedi Jakub'a.</p>

  <p class="block17">&nbsp;</p>

  <h2 id="sigil_toc_id_23">7</h2>

  <p class="block17">&nbsp;</p>

  <p class="block16">Ruzena, kimbilir ne zamandır parktaki bir sırada oturuyordu. Kuşkusuz düşünceleri de hareketsiz, bir tek noktada toplanmış olduğu için buradan kımıldanacak yetenekten yoksundu.</p>

  <p class="block16">Daha dün, trompetçinin kendisine söylediklerine inanıyordu. Hem bu söylenenler hoş, hem de daha basit olduğu için. Böylece, vicdanı rahat olarak, sürdürmeye yetecek gücü bulamadığı bir savaştan vazgeçebilirdi. Ama meslektaşları onunla alay edeli beri, yeniden Klima'dan kuşkulanıyor ve için için onu elde edemeyecek kadar kurnaz ve inatçı olmadığından çekinerek onu nefretle düşünüyordu.</p>

  <p class="block16">Frantisek'in kendisine verdiği paketin kâğıdını merak duymadan açtı. İçinde soluk mavi bir kumaş vardı ve Ruzena genç adamın kendisine bir gecelik armağan ettiğini anladı? Ruzena'yı her gün içinde görmek istediği bir gecelik; her gün ve pek çok gün, yaşamının her günü. Kumaşın soluk mavi rengini inceliyor, bu mavi lekenin salya akıttığım, yayıldığını, birikintiye dönüştüğünü görüyordu sanki, iyilik ve bağlılık, birikintisi sonunda kendisini de yutacak olan kölece bir aşk birikintisi.</p>

  <p class="block16">Kimden daha çok nefret ediyordu? Kendisini istemeyenden mi, yoksa kendisini elde etmeye çalışandan mı?</p>

  <p class="block16">Bu iki nefretle kendisini sıraya mıhlanmış hissediyor ve çevresinde olup bitenler hakkında hiçbir şey bilmiyordu. Kaldırımın kıyısında bir minibüs durdu, içinden Ruzena'nın kulağına köpek ulumaları ve havlamalarının geldiği kapalı bir yeşil kamyon da peşindeydi. Minibüsün kapıları açıldı ve kırmızı kolluk taşıyan yaşlı bir adam dışarı çıktı. Ruzena şaşkın şaşkın önüne bakıyordu ve bir an neye baktığını kestiremedi.</p>

  <p class="block16">Yaşlı adam minibüse doğru bağırarak bir emir verdi, kırmızı kolluk taşıyan ve üç metre boyunda, ucuna demir telden bir kanca yapılmış bir sırık tutan bir başka yaşlı adam aşağı indi, başka adamlar de indiler; hepsi de ucu demir tel kancalı uzun sırıklar tutuyorlardı.</p>

  <p class="block16">İlk inen ve elinde sırık tutmayan adam, emirler veriyordu. Yaşlı adamlar, bir garip mızraklılar müfrezesi gibi koşarak parka daldılar. Orada dağıldılar ve her biri başka bir yöne koştu, kimi ağaçlıklı yollara, öbürleri de çimlerin üzerine. Hastalar parkta dolaşıyorlardı çocuklar oynuyorlardı ve herkes ellerinde uzun sopalarla saldırıya geçen bu yaşlı adamlara şaşkınlıkla bakmak üzere birden durdu.</p>

  <p class="block16">Ruzena da olup biteni izlemek için düşünceye dalıp gitmenin yol açtığı şaşkınlıktan sıyrıldı. Yaşlı adamlar arasında babasını tanımıştı ve tiksintiyle ama şaşmadan onu inceliyordu.</p>

  <p class="block16">Bir kayınağacının dibindeki çimlerin üzerinde bir sokak köpeği koşuyordu. Yaşlı adamlardan biri ona doğru koşmaya başlamıştı ve köpek ona şaşkınlıkla bakıyordu. Yaşlı adam sırığını kaldırmıştı ye kancayı köpeğin başının önüne getirmeye çalışıyordu. Ama sırık uzundu, yaşlı eller güçsüzdü ve adam hedefini bulamıyordu. Çengel köpeğin başının çevresinde sallanıyor ve köpek bunu merakla inceliyordu.</p>

  <p class="block16">Ama kolu daha güçlü bir başka emekli, yaşlı adamın yardımına koşuyordu bile ve küçük köpek sonunda demir tasmanın tutsağı oldu. Yaşlı adam sırığı çekti, demir tel kıllı boğazına gömüldü ve köpek bir uluma koyverdi. İki emekli, zorlu bir kahkaha attılar ve köpeği çimlerin üzerinden duran taşıtlara dek sürüklediler. Kamyonun büyük kapısını açtılar ve oradan havlamaların şamatası yükseldi, sokak köpeğini kamyonun içine attılar.</p>

  <p class="block16">Ruzena için, tüm gördükleri, kendi öyküsünün bir öğesinden başka şey değildi. İki dünya arasında kalmış mutsuz bir kadındı: Klima'nın dünyası onu itiyor, kaçmak istediği Frantisek'in dünyası (bayağılığın ve sıkıntının dünyası, başarısızlığın ve yenilginin dünyası) kendisini demir kancaların biriyle sürüklemek istiyormuş gibi bu saldırgan topluluk görünüşünde onu almak üzere buraya geliyordu.</p>

  <p class="block16">Parkın kum kaplı ağaçlıklı yollarından birinde, on yaşlarında bir çocuk bir çalılıkta kaybolmuş olan köpeğini umutsuzca çağırıyordu. Ama köpeğin yerine, bu kez elinde sırıkla, Ruzena'nın babası çocuğun yanına koştu. Çocuk hemen sustu. Köpeğini çağırmaktan çekiniyordu, çünkü eli sırıklı ihtiyar onu elinden alacaktı. İhtiyardan kurtulmak için ileri atıldı, ama ihtiyar da koşmaya başladı. Şimdi yan yana koşuyorlardı. Ruzena'nın babası elinde sırıkla ve küçük çocuk koşarken hıçkırarak. Sonra çocuk geri döndü, Ruzena'nın babası da gerisin geri döndü. Yine yan yana koşuyorlardı. Bir çalılıktan bir tazı çıktı. Ruzena'nın babası sırığını ona doğru uzattı, ama köpek birden yana çekildi ve çocuğa koştu, o da köpeği yerden kaldırdı ve göğsüne bastırdı Başka ihtiyarlar Ruzena'nın babasına yardım etmek ve tazıyı çocuğun kollarından çekip almak için atıldılar. Çocuk ağlıyor, bağırıyor, debeleniyordu; öyle ki ihtiyarlar onun kolunu kıvırmak, ve çığlıklara dönüp bakan ama araya girmekten çekinen yayaların dikkatini fazlaca çektiği için, eliyle ağzını tıkamak zorunda kaldılar.</p>

  <p class="block16">Ruzena, babasını ve onun arkadaşlarını artık görmek istemiyordu. Ama nereye gitmeliydi? Küçük odasında, bitirmediği ama kendisini ilgilendirmeyen bir polis romanı vardı; sinemada daha önce gördüğü bir film oynuyordu ve Richmond'un girişinde sürekli açık olan bir televizyon vardı. Televizyonu seçti. Oturduğu sıradan kalktı ve dört yandan kulağına gelen ihtiyarların şamatası arasında yoğun bir biçimde karnındaki şeyin bilincine yeniden vardı ve bunun kutsal bir içerik olduğunu düşündü. Bu içerik onu değiştiriyor ve soyluluk kazandırıyordu. Onu köpek kovalayan şu kendini beğenmiş adamlardan ayırıyordu. Karmaşık düşünceleri arasında, vazgeçmeye, pes etmeye hakkı olmadığını, çünkü karnında tek umudunu, geleceğe dek giriş biletini taşıdığını söylüyordu kendi kendine.</p>

  <p class="block16">Parkın sonuna vardığında, Jakub'u gördü. Richmond'un önündeki kaldırımdaydı ve parktaki sahneyi seyrediyordu. Onu bir kere, öğle yemeğinde görmüştü, ama anımsıyordu. Geçici komşusu olan ve Ruzena radyonun sesini fazlaca açtı mı duvara vuran hasta kız, ona çok sevimsiz gelmekteydi ve Ruzena dikkatli bir tiksintiyle onunla ilgili her şeyi algılıyordu.</p>

  <p class="block16">Bu adamın yüzü hoşuna gitmemekteydi. Onu alaycı buluyordu ve Ruzena alaycılıktan nefret ederdi. Alaycılığın (her türlü alaycılık biçiminin) hep girmek istediği geleceğin kapısında nöbet tutan silahlı bir nöbetçi olduğunu, bu nöbetçinin soran gözlerle kendini incelediğini, bir baş işaretiyle geri çevirdiğini düşünüyordu Göğsünü şişirdi, göğüslerinin tüm küstahlığıyla ve karnının tüm kıvancıyla Jakub'un önünden geçmeye karar verdi.</p>

  <p class="block16">Ve Jakub (Ruzena onu ancak göz ucuyla inceleyebiliyordu) birden sevecen ve tatlı bir sesle şöyle dedi: “Gel buraya... benimle gel...” Önce Ruzena kendisiyle konuşmaya nasıl cesaret ettiğini anlamadı. Sesindeki bu sevecenlik onu şaşırtıyor, ne karşılık vereceğini bilmiyordu. Ama geri döndüğünde, insan çirkinliğindeki suratıyla bir Boxer'in peşinden koştuğunu gördü.</p>

  <p class="block16">Jakub'un sesi köpeği çekiyordu. Tasmasından tuttu: “Gel benimle, yoksa hiçbir kurtuluş şansın yok.” Köpek, dilinin küçük ve şen bir bayrak gibi sarktığı güvenli başını Jakub'a doğru kaldırıyordu.</p>

  <p class="block16">Bu gülünç, önemsiz, ama açık bir küçük düşüşle dolu bir an oldu: adam Ruzena'nın ne küstahlığını, ne de kıvancını fark etmişti. Ruzena kendisiyle konuştuğunu sanıyordu ve o köpeğiyle konuşuyordu. Adamın önünden geçti, Richmond'un merdiveninin başında durdu.</p>

  <p class="block16">Sırıklı iki ihtiyar yolu geçmişlerdi ve Jakub'un üzerine atılıyorlardı. Ruzena kötü bir bakışla sahneyi seyrediyor, ihtiyarların yanını tutmaktan kendini alamıyordu.</p>

  <p class="block16">Jakub tasmasından tuttuğu köpeği otelin merdivenine doğru getiriyordu ve bir ihtiyar ona bağırıyordu: “Hemen o köpeği bırakın!”</p>

  <p class="block16">Ve öbür ihtiyar: “Kanun namına!”</p>

  <p class="block16">Jakub ihtiyarları görmezden geliyor ve yürümeye devam ediyordu ama arkadan bir sırık bedeni boyunca yavaş yavaş alçalıyor, demir telden kanca Boxer'in kafasının üzerinde beceriksizce sallanıyordu.</p>

  <p class="block16">Jakub sırığın ucunu yakaladı ve olanca gücüyle itti.</p>

  <p class="block16">Üçüncü bir ihtiyar koştu ve bağırdı: “Bu kamu düzenine karşı girişilmiş bir saldırıdır! Polisi çağıracağım!”</p>

  <p class="block16">Ve bir başka ihtiyarın tiz sesi suçluyordu: “Parkta koşuyordu! Oyun alanında koşuyordu, oysa bu yasaktır! Çocukların kum yığınına işiyordu! Köpekleri çocuklardan çok seviyorsunuz.”</p>

  <p class="block16">Ruzena, merdiven başında sahneyi seyrediyor, az önce karnında duyduğu kıvanç tüm bedenine akıyor ve onu inatçı bir güçle dolduruyordu. Jakub ve köpek basamaklardan kendisine yaklaşıyorlardı, Jakub'a şöyle dedi: “Bir köpekle buraya girmeye hakkınız yok.”</p>

  <p class="block16">Jakub, sakin bir sesle karşılık verdi, ama Ruzena artık geri çekilemezdi. Bacakları açık, Richmond'un geniş kapısının önüne dikildi ve yineledi: “Burası hastalar için yapılmış bir oteldir, köpekler için değil. Yasaktır köpeklere burası.”</p>

  <p class="block16">“Neden ucu kancalı bir sırık almıyorsunuz siz de, küçük hanım?” dedi Jakub ve köpekle birlikte içeri girmek için onu itti.</p>

  <p class="block16">Ruzena, Jakub'un cümlesinde kendisini geldiği yere, olmak istemediği yere gönderen çok nefret ettiği alaycılığı sezdi. Öfke, görüşünü bulandırıyordu. Köpeği tasmasından yakaladı. Şimdi ikisi de hayvanı tutuyorlardı. Jakub onu otelin içine çekiyordu, Ruzena ise dışarı.</p>

  <p class="block16">Jakub, Ruzena'nın bileğini yakaladı ve parmaklarını tasmadan öylesine şiddetli sıyırdı ki, genç kadın sendeledi.</p>

  <p class="block16">“Beşiklerde çocuk yerine kaniş görmeyi daha çok istersiniz!” diye bağırdı ona.</p>

  <p class="block16">Jakub döndü, ani ve yalın bir nefretle birbirine kenetlenen bakışları çatıştı.</p>

  <p class="block17">&nbsp;</p>

  <h2 id="sigil_toc_id_24">8</h2>

  <p class="block17">&nbsp;</p>

  <p class="block16">Köpek odanın içinde merakla koşuşuyor, bir tehlikeden kurtulduğundan hiç kuşkulanmıyordu. Jakub, sedire uzanmalı ve köpeği ne yapacağını düşünüyordu. Köpek hoşuna gidiyordu, şen ve saflıkla doluydu. Birkaç dakika içinde yabancı bir odaya alışmasındaki ve tanımadığı bir adamla dostluk kurmasındaki rahatlık bir parça kuşkulu sayılmayacak kadar doğaldı ve budalalığa varıyor gibiydi. Odanın her yanını kokladıktan sonra divanın üzerine sıçradı, Jakub'un yanına uzandı. Jakub buna şaşmıştı, ama bu dostluk belirtisini çekinmeden karşıladı. Elini köpeğin sırtına koydu ve keyifle hayvan bedeninin sıcaklığını duydu. Köpekleri hep sevmişti. Yakın, sevecen, kendini feda edecek kadar bağlı ve aynı zamanda da hiç anlaşılmaz yaratıklardı. Bize yabancı ve ele geçmez yaradılıştaki bu şen ve güvenli habercilerin kafalarından ne geçtiği hiçbir zaman tam olarak öğrenilemeyecekti.</p>

  <p class="block16">Köpeğin sırtını okşuyor, tanık olduğu sahneyi düşünüyordu. Uzun sırıklar taşıyan yaşlı adamlar onun gözünde cezaevi gardiyanlarıma, sorgu yargıçlarıyla ve komşunun alışveriş yaparken politikadan söz edip etmediğini anlamak için fırsat kollayan muhbirlerle birleşiyorlardı. Bu adamları o rezil işe iten neydi? Kötülük mü? Kuşkusuz, ama aynı zamanda da düzen isteği. Çünkü düzen isteği, insanlık dünyasını, her şeyin yürüdüğü, her şeyin işlediği, her şeyin bireye üstün bir kurala köle olduğu örgensel olmayan bir düzene çevirmek ister. Düzen isteği aynı zamanda ölüm isteğidir, çünkü yaşam düzenin aralıksız çiğnenmesidir. Ya da, tersine, düzen isteği erdemli bir bahanedir ki bunun aracılığıyla insana duyulan nefret onun alçaklıklarını doğrular.</p>

  <p class="block16">Sonra köpekle birlikte Richmond'a girmesine engel olmak isteyen sarışın genç kadını düşündü, ona karşı acılı bir nefret duyuyordu. Uzun sırıklı yaşlı adamlar onu korkutmuyorlardı, onları iyi tanıyordu, hesaplarında onlara da yer veriyordu, varolduklarından, varolmaları gerektiğinden ve hep kendisini ezen kişiler olacaklarından hiç kuşku duymamıştı. Ama bu genç kadın, onun sonsuz yenilgisiydi. Kadın güzeldi ve sahnede özdeşleşen seyircinin çizgileriyle görünmüştü. Jakub hep, bakanların öldürme sırasında kurbanı tutmaya hazır olduklarını düşündükçe dehşete kapılırdı. Çünkü, zamanla, cellat yakın ve alışılmış bir kişi oldu, oysa ezilende leş gibi aristokrat kokan bir yan var. Bugün, bir zamanlar belki de sefil kurbanlarla özdeşleşen yığınların ruhu, ezenlerin sefilliğiyle özdeşleşiyor Çünkü insan avı yüzyılımızda ayrıcalıklı olanların avıdır. Kitap okuyanların ya da bir köpeği olanların.</p>

  <p class="block16">Elinin altında hayvanın sıcak bedenini duyuyor ve o sarışın genç kadının, gizemli bir işaretle, bu ülkede hiçbir zaman sevilmeyeceğini ve halkın temsilcisi olan kendisinin de, kancalı sırıklarıyla gözdağı veren adamlara sunmak için onu hep el altında tutmaya hazır olacağını bildirmek üzere geldiğini düşünüyordu. Köpeğe sarıldı ve onu göğsünde sıktı. Onu burada savunmasız bırakamayacağını, karşılaştığı baskıların bir tanıklığı, bu baskılardan kurtulan biri gibi ülkeden uzağa götürmesi gerektiğini düşünüyordu. Sonra bu şen çomarı polisten kaçan biri gibi burada sakladığını düşündü, düşünce ona gülünç geldi.</p>

  <p class="block16">Kapı vuruldu ve Doktor Skreta içeri girdi: “Sonunda döndün, tam zamanıydı. Tüm öğleden sonra seni aradım. Nerelerde sürttün?”</p>

  <p class="block16">“Olga'yı görmeye gittim, sonra da...”</p>

  <p class="block16">Köpek olayını anlatmak istiyordu, ama Skreta sözünü kesti: “Bundan kuşkulanmalıydım. Birbirimize söyleyecek yığınla şeyimiz varken böyle zaman kaybetmek! Bertlef e burada olduğunu söyledim bile; ikimizi de çağırması için durumu ayarladım.”</p>

  <p class="block16">Tam o sıra köpek divandan yere atladı, doktora yaklaştı. Arka ayaklarının üzerine dikildi ve ön ayaklarını göğsüne koydu. Skreta köpeğin ensesini kaşıdı. “Eeee, Bob, evet, tatlısın,” dedi hiçbir şeye şaşmadan.</p>

  <p class="block16">“Adı Bob mu?”</p>

  <p class="block16">“Evet, Bob bu,” dedi doktor ve köpeğin kentten çok uzak olmayan orman içindeki bir hanın sahibine ait olduğunu anlattı, her yanda gezdiği için, köpeği herkes tanıyordu.</p>

  <p class="block16">Köpek kendisinden söz edildiğini anlıyor, bu da hoşuna gidiyordu. Kuyruğunu sallıyor ve Skreta'nın yüzünü yalamak istiyordu.</p>

  <p class="block16">“Usta bir ruhbilimcisin sen,” dedi doktor. “Bugün onu iyice incelemeni istiyorum. İşe nereden başlanabileceğini bilmiyorum. Onunla ilgili tasarılarım var.”</p>

  <p class="block16">“Dinsel resimler satmak gibi mi?”</p>

  <p class="block16">“Dinsel resimler fındık fıstık,” dedi Skreta. “Çok daha önemli bir şey söz konusu. Beni evlat edinmesini istiyorum.”</p>

  <p class="block16">“Seni evlat edinmesini mi?”</p>

  <p class="block16">“Oğlu olarak evlat edinmesini. Bu benim için ölüm kalım sorunu. Onun manevi evladı olursam, hiçbir işleme gerek kalmadan Amerikan uyruğuna geçerim.”</p>

  <p class="block16">“Dışarıya göç etmek mi istiyorsun?”</p>

  <p class="block16">“Hayır. Burada uzun süre gerektiren deneylere giriştim ve bunları yarıda bırakmak istemiyorum. Hem bugün sana bundan söz etmeliyim, çünkü bu deneyler için sana gerek duyacağım. Ama Amerikan uyruğuna geçtiğimde, bir de Amerikan pasaportum olacak ve bütün dünyada özgürce yolculuk edebileceğim. Başka türlü sıradan bir adamın bu ülkeden çıkamayacağını biliyorsun. İzlanda'ya gitmeyi de öyle istiyorum ki.”</p>

  <p class="block16">“Neden özellikle İzlanda'ya?”</p>

  <p class="block16">“Som balığı yakalamak için dünyanın en iyi köşesi,” dedi Skreta. Ve konuşmasını sürdürdü: “İşi biraz karıştıran, Bertlef’in benden topu topu yedi yaş büyük olması. Evlat edinerek baba olmanın doğal babalıkla hiçbir ortak yanı bulunmayan yasal bir durum olduğunu ve kuramsal yönden benden genç de olsa beni evlat edinebileceğini ona anlatmam gerekecek. Bunu belki anlayacak, ama çok genç bir karısı var. Hastalarımdan biri. Hem, öbür gün kadın burada olacak. Suzy'yi, uçaktan inişinde onu karşılaması için Prag'a yolladım.”</p>

  <p class="block16">“Suzy tasarını biliyor mu?”</p>

  <p class="block16">“Tabii. Ne pahasına olursa olsun müstakbel üvey anasının sevgisini kazanmasını istedim ondan.”</p>

  <p class="block16">“Ya Amerikalı? Bu konuda ne diyor?”</p>

  <p class="block16">“En güç olan da bu. Herif üstü kapalı konuşmaları anlama yeteneğinden yoksun. Bu nedenle, onu incelemen ve ona karşı nasıl davranmam gerektiğini bana söylemen için sana gerek duyuyorum.”</p>

  <p class="block16">Skreta saatine baktı ve Bertlef’in kendilerini beklediğini söyledi.</p>

  <p class="block16">“Peki ama Bob'u ne yapacağız?” diye sordu Jakub.</p>

  <p class="block16">“Onu buraya nasıl getirdin?” dedi Skreta.</p>

  <p class="block16">Jakub, dostuna köpeğin hayatını nasıl kurtardığını anlattı, ama Skreta düşüncelerine dalmıştı ve onu dalgın dalgın dinliyordu. Jakub sözünü bitirdiğinde, şöyle dedi:</p>

  <p class="block16">“Hanın sahibesi benim hastalarımdan biri. İki yıl önce, güzel bir bebek dünyaya getirdi. Bob'u çok seviyorlar, köpeği yarın onlara götürmen gerek. Bu arada, bizi rahat bırakması için ona bir uyku ilacı veririz.”</p>

  <p class="block16">Cebinden bir tüp çıkardı ve içinden bir hap aldı. Köpeği çağırdı, ağzını açtı, hapı gırtlağına attı.</p>

  <p class="block16">“Bir dakika sonra tatlı bir uykuya dalacak,” dedi ve Jakub'la birlikte odadan çıktı.</p>

  <p class="block17">&nbsp;</p>

  <h2 id="sigil_toc_id_25">9</h2>

  <p class="block17">&nbsp;</p>

  <p class="block16">Bertlef, iki konuğuna hoşgeldiniz dedi ve Jakub bakışını odanın içinde gezdirdi. Sonra sakallı bir azizi gösteren resme yaklaştı: “Resim yaptığınızı duydum,” dedi Bertlef'e.</p>

  <p class="block16">“Evet,” diye yanıtladı Bertlef. “Aziz Lazare bu, koruyucum.”</p>

  <p class="block16">“Neden başının üzerinde mavi bir hale yaptınız?” dedi Jakub, şaşkınlığını açığa vurarak.</p>

  <p class="block16">“Bana bu soruyu sorduğunuza sevindim. Genellikle, insanlar bir resme bakarlar ve ne gördüklerini bilmezler bile. Haleyi mavi yaptım, çünkü sadece gerçekte bir hale mavi olduğu için.”</p>

  <p class="block16">Jakub yeniden şaşkınlığını belirtti ve Bertlef konuşmasını sürdürdü: “Özellikle güçlü bir aşkla Tanrı'ya bağlanan kişiler, karşılığında tüm varlıklarına yayılan ve oradan dışarı sızan kutsal bir sevinç duyarlar. Bu tanrısal sevincin ışığı dingindir, tatlıdır ve gökkubbenin rengindedir.”</p>

  <p class="block16">”Durun,” diye sözünü kesti Jakub. “Halenin bir simgeden daha önemli bir şey olduğunu mu söylemek istiyorsunuz?”</p>

  <p class="block16">“Kuşkusuz,” dedi Bertlef. “Ama bunun sürekli azizlerin başından yükseldiğini ve azizlerin gezgin kandiller gibi dolaştıklarını sanmayın. Tabii ki hayır. Ancak bazı yoğun iç sevinç anlarında alınları mavimsi bir ışık fışkırtır. İsa'nın ölümünü izleyen ilk yüzyıllarda, azizlerin sayısının çok olduğu ve onları yakından tanıyan pek çok kişinin bulunduğu bir dönemde, halenin rengi konusunda kimsenin en ufak bir kuşkusu yoktu ve o günlerde yapılan tüm resim ve fresklerde halenin mavi 'olduğunu göreceksiniz. Sadece beşinci yüzyıldan başlayarak ressamlar yavaş yavaş haleyi değişik renklerde göstermeye başladılar, örneğin turuncu ya da sarı. Daha sonra, gotik resimde, altın sarısı halelerden başka şey yok. Bu daha süsleyiciydi ve Kilisenin yeryüzündeki gücünü ve ününü daha iyi yansıtıyordu. Ama nasıl o günün Kilisesi ilk Hıristiyanlığa benzemiyorsa, bu hale de gerçek haleye benzemiyordu.”</p>

  <p class="block16">“Bu bilmediğim bir şeydi,” dedi Jakub ve Bertlef içki dolabına doğru yürüdü. Hangi şişeyi yeğlediklerini öğrenmek için bir süre konuklarıyla tartıştı. Üç kadehe de konyak doldurduktan sonra, doktora döndü.</p>

  <p class="block16">“Rica ederim, şu talihsiz babayı unutmayın. Onu çok tutuyorum.”</p>

  <p class="block16">Skreta her şeyin iyi sonuçlanacağı konusunda Bertlef e güvence verdi, Jakub da neyin söz konusu olduğunu sordu. Durumu ona da anlattıklarında (Jakub'un önünde bile hiç ad vermeyen iki adamın bu zarif davranışlarını değerlendirelim), talihsiz pedere duyduğu acımayı belirtti.</p>

  <p class="block16">“Hangimiz o azabı yaşamadı! Yaşamın en büyük sınavlarından biridir bu. Buna kapılanlar ve kendilerine karşın baba olanlar yenilgileriyle sonsuza dek mahkûm olurlar. Kaybeden tüm adamlar gibi kötü olurlar ve aynı kaderi herkes için dilerler.”</p>

  <p class="block16">“Dostum!” diye bağırdı Bertlef. “Mutlu bir babanın önünde konuşuyorsunuz. Burada bir ya da iki gün daha kalırsanız, güzel bir çocuk olan oğlumu göreceksiniz ve bütün söylemiş olduklarınızı geri alacaksınız!”</p>

  <p class="block16">“Hiçbir şeyi geri almayacağım,” dedi Jakub; “çünkü siz kendinize karşın baba olmadınız.”</p>

  <p class="block16">“Kuşkusuz hayır. Kendi isteğimle ve Doktor Skreta sayesinde baba oldum.”</p>

  <p class="block16">Doktor hoşnut bir tavırla onayladı ve sevgili Suzy'sinin mutlu durumunun da tanıklık ettiği gibi, babalık konusunda kendisinin de Jakub'dan farklı bir görüşe sahip olduğunu açıkladı. “Doğum konusunda beni biraz şaşırtan tek şey,” diye ekledi, “analarla babaların mantıksız seçimleri. İğrenç kişilerin çocuk yapmaya karar verebilmeleri inanılır gibi değil. Çocuğumuzla paylaştık mı çirkinliğin yükünün daha hafifleyeceğini düşünüyorlar kuşkusuz.”</p>

  <p class="block16">Bertlef, Doktor Skreta'nın görüşünü estetik ırkçılıkla niteledi: “Unutmayın ki, yalnızca Sokrates çirkin biri değildi, ama pek çok ünlü kadın hiç de fiziksel güzellikleriyle dikkati çekmiyorlardı. Estetik ırkçılık aşağı yukarı hep bir deneyimsizlik belirtisidir. Sevişmenin yarattığı zevkler dünyasında oldukça ileri gitmeyenler kadınlar, ancak görebildikleriyle yargılarlar. Ama onlar, gerçekten tanıyanlar, gözün bir kadının bize sunabileceklerinin ancak çok ufak bir parçasını açıkladığını bilirler. Tanrı insanlığı sevmeye ve çoğalmaya çağırdığında, doktor, güzel olanlar kadar çirkin olanlar, da düşünüyordu. Hem estetik ölçütün Tanrı'dan değil, ama şeytandan geldiğine kesinlikle inanıyorum. Cennette, hiç kimse çirkinlik ve güzellik arasında ayrım yapmıyordu.”</p>

  <p class="block16">Jakub yeniden söze karıştı ve çocuk sahibi olmaya karşı duyduğu tiksintide estetik nedenlerin hiçbir rol oynamadığını belirtti.</p>

  <p class="block16">“Ama size baba olmamak için on tane başka neden de sayabilirim.”</p>

  <p class="block16">“Konuşun, bunları işitmek istiyorum,” dedi Bertlef.</p>

  <p class="block16">“Önce analığı sevmiyorum,” dedi Jakub ve düşünceli düşünceli sustu. Çağdaş dönem tüm mitlerin maskesini düşürdü bile. Çocukluk çoktan saflık çağı olmaktan çıktı. Freud süt çocuğunun cinselliğini keşfetti ve Oidipus hakkında bize her şeyi söyledi. Bir tek Jocaste gizli, kimse onun örtüsünü çekip almaya cesaret edemiyor. Analık en son ve en büyük tabu, en büyük laneti içeren tabu. Anayı çocuğuna bağlayan bağ kadar sağlam bir bağ yok. Bu bağ çocuğun ruhunu düzelmemecesine sakatlıyor ve oğlu büyüdüğünde anaya aşk acılarının en amansızını hazırlıyor. Analığın en büyük lânet olduğunu söylüyor ve buna katkıda bulunmayı reddediyorum.”</p>

  <p class="block16">“Sonra?” dedi Bertlef.</p>

  <p class="block16">“Anaların sayısını arttırmamak isteyişime yol açan bir başka neden de,” dedi Jakub, belli bir duraksamayla, “dişinin bedenini sevmem ve sevgilimin memesinin bir süt torbası olacağını tiksinti duymadan düşünememem!”</p>

  <p class="block16">“Sonra?” dedi Bertlef.</p>

  <p class="block16">“Doktor da herhalde, hekimlerle hastabakıcıların çocuk aldırma sonucu hastanede yatan kadınlara lohusalardan çok daha sert davrandıklarını ve onlara belirli bir nefret gösterdiklerini doğrulayacaktır, yaşamları boyunca hiç değilse bir kere böyle bir müdahaleye kendileri de gerek duyacakları halde. Ama bu onlarda her türlü düşünceden daha güçlü bir refleks, çünkü doğum denen tapınç doğanın bir emridir. Bunun içindir ki doğumu destekleyen propagandada en küçük bir akılcı görüş aramak boşunadır. Kilisenin doğum yanlısı aktöresinde sizce İsa'nın sesi mi kendini duyurmaktadır, yoksa komünist Devlet'in doğum yanlısı propagandasında Marx'ın sesini mi duymaktasınız? Yalnızca insan türünü sürdürmek isteğinin yol gösterdiği insanlık, sonunda kendisine çok küçük gelen toprağında boğulacak. Ama doğum yanlısı propaganda, değirmeni döndürmeyi sürdürüyor ve halk, çocuğunu emziren bir ana ya da yüzünü buruşturan bir süt çocuğu resmi gördüğünde duygusal gözyaşları döküyor. Bu tiksindiriyor beni. Milyonlarca başka coşkulu kişiyle birlikte yüzümde bön bir gülümsemeyle bir beşiğin üzerine eğildiğimi düşündükçe, sırtım ürperiyor.”</p>

  <p class="block16">“Sonra?” dedi Bertlef.</p>

  <p class="block16">“Ve tabii çocuğumu nasıl bir dünyaya göndereceğimi de düşünmeliyim. Okul, benim de yaşamım boyunca boşu boşuna savaştığım karşı gerçeklerle beynini doldurmak için onu elimden almakta gecikmeyecek. Oğlumun gözlerimin önünde düzen yanlısı bir ebleh olduğunu mu görmem gerekir? Ya da ona kendi düşüncelerimi aşılamam benimkilerin eşi olan çatışmalara sürükleneceği için acı çektiğini görmem mi gerekli?”</p>

  <p class="block16">“Sonra?” dedi Bertlef?</p>

  <p class="block16">“Ve tabii kendimi de düşünmeliyim. Bu ülkede, çocuklar analarla babaların disiplinsizliklerinin ve analarla babalar da çocukların disiplinsizliklerinin bedelini öderler. Babaları gözden düştüğü için kaç genç, öğrenim yapmasının yasaklandığını gördü. Ve kaç ana baba tek çocuklarına zarar vermemek için ödlekliği kesinlikle seçti! Burada, hiç değilse belli bir özgürlüğü korumak isteyen çocuk sahibi olmamalıdır,” dedi Jakub ve sustu.</p>

  <p class="block16">“On emiri tamamlamanız için beş nedeniniz daha kalıyor,” dedi Bertlef.</p>

  <p class="block16">“Sonuncu neden öylesine büyük bir ağırlığa sahip ki kendi başına beş taneye bedel,” dedi Jakub. “Bir çocuk sahibi olmak, insanla mutlak bir uyum göstermektir. Bir çocuğum varsa sanki şöyle söylüyor gibiyim: Doğdum, yaşamın tadını aldım ve çok güzel olduğu için yaşamın çoğalmayı hakettiğini gördüm.”</p>

  <p class="block16">“Sizce yaşam güzel değil mi?” diye sordu Bertlef.</p>

  <p class="block16">Jakub açık seçik olmak istiyordu, bu nedenle temkinli konuştu: “Bir tek şey biliyorum, o da hiçbir zaman, mutlak bir inançla, insan eşsiz bir yaratıktır ve onu çoğaltmak istiyorum, diyemeyeceğindir.”</p>

  <p class="block16">“Çünkü yaşamın bir tek ve en beter yüzünü gördün,” dedi Doktor Skreta. “Yaşamayı hiç bilmedin. Dendiği gibi ödevinin, işin içinde bulunmak olduğunu düşündün. Eylemin orta yerinde bulunmak. Ama neydi senin eylemin? Politika. Ve politika, yaşamda en az değerli şeydir. Politika bir derenin yüzeyindeki pis köpüktür, oysa aslında derenin yaşamı çok daha büyük derinlikte gerçekleşir. Kadının doğurganlığının incelenmesi binlerce yıldan beri sürmektedir. Bu sağlam ve güvenilir bir öyküdür. Şu ya da bu hükümetin iktidarda olması da onun için önem taşımaz. Elime bir lastik eldiven geçirdiğimde ve kadınlık organlarını incelediğimde, senden çok daha fazla yaşamın göbeğindeyim, sen ki insanlığın iyiliğiyle uğraştığın için yaşamından oluyordun.”</p>

  <p class="block16">Karşı çıkacağına, Jakub, arkadaşının serzenişlerini kabul etti ve yüreklendiğini duyan Doktor Skreta konuşmasını sürdürdü: “Arşimed dairelerinin, Mikelanj taş blokunun, Pastör deney tüplerinin önünde, onlar ve ancak onlar insanların yaşamını değiştirdiler ve gerçek tarihi oluşturdular, oysa politikacılar...”</p>

  <p class="block16">Skreta sustu ve eliyle küçümseyen bir hareket yaptı.</p>

  <p class="block16">“Oysa politikacılar?” diye sordu Jakub ve konuşmasını sürdürdü: “Sana söyleyeyim. Bilim ve sanat aslında tarihin doğal ve gerçek tiyatrosuysa, politika da tersine insanoğlu üzerinde akıl almaz deneylerin yapıldığı kapalı bir bilimsel laboratuvar. Birtakım kapaklar açılıyor ve insan-kobaylar buraya düşüyorlar, sonra alkışlardan başları dönmüş ya da darağacından dehşete düşmüş, ihbar edilmiş ya da muhbirlik yapmak zorunda bırakılmış olarak yeniden sahneye çıkıyorlar. Laborant olarak bu deneme merkezlerinde çalıştım, ama birçok kere kurban olarak teşrih masasında da hizmet gördüm. Hiçbir değer yaratmadığımı biliyorum (benimle bu iste çalışanlar da öyle) ama orada insanın ne olduğunu kuşkusuz başkalarından daha iyi anladım.”</p>

  <p class="block16">“Sizi anlıyorum,” dedi Bertlef, “ve bu deneme merkezlerini de, oralarda laborant olarak değil de hep kobay olarak bulunduğum için bilirim. Savaş patladığında Almanya'daydım. O zamanlar sevdiğim kadın beni Gestapo'ya ihbar etti. Gelip onu buldular ve yatakta bir başka kadınla çekilmiş resmimi gösterdiler. Bu olay kadını çok sarstı, bilirsiniz ki aşk çoğunluk nefret çizgilerine bürünür. Aşk tarafından sürüklendiğim garip bir duyguyla cezaevine girdim. Gestapo'nun eline geçmek ve bunun aslında çok sevilen bir adamın ayrıcalığı olduğunu bilmek harika değil mi?”</p>

  <p class="block16">Jakub karşılık verdi: “İnsanda tiksinti duymama yol açan bir şey varsa, o da acımasızlığının, alçaklığının ve dar kafasının lirizm maskesine bürünmeyi başarmasıdır. Sizi ölüme yolladı ve bunu yitik bir aşkın duygusal başarısı olarak yaşadı. Siz de dar kafalı bir kadın yüzünden, Shakespeare'in sizin için yazdığı bir trajedideki rolü oynadığınız izlenimiyle darağacına çıktınız.”</p>

  <p class="block16">“Savaştan sonra ağlayarak beni görmeye geldi,” diye konuşmasını sürdürdü Bertlef, Jakub'un söylediklerini duymamış gibi. “Ona, hiç korkma,” dedim. “Bertlef asla öç almaz.”</p>

  <p class="block16">“Biliyor musunuz,” dedi Jakub, “sık sık kral Herode'u düşünürüm. Öyküyü bilirsiniz. Yahudilerin gelecekteki kralının doğduğunu öğrenen Herode'un, tahtını yitirme korkusuyla tüm yeni doğan çocukları öldürttüğü anlatılır. Kişisel olarak, bunun hayal gücünün bir oyunu olduğunu bile bile Herode'u başka türlü düşünürüm. Bana göre, Herode, okumuş, bilge ve uzun süre politika laboratuvarında çalışmış, yaşamı ve insanları tanımayı öğrenmiş çok cömert bir kraldı. İnsanoğlunun yaratılmaması gerektiğini anlamıştı. Hem kuşkuları o kadar da yersiz ve kınanacak gibi değildi. Pek yanılmıyorsam, Tanrı da insanoğlundan kuşku duydu ve yapıtının bu parçasını yok etmeyi düşündü.</p>

  <p class="block16">“Evet,” diye onayladı Bertlef, “Musa Tekvin'in altıncı bölümünde bundan söz eder: <i class="calibre1">Yarattığım insanları yeryüzünden sileceğim, çünkü onları yapmış olmaktan pişmanlık duyuyorum</i>.”</p>

  <p class="block16">“Ve eninde sonunda Nuh'a gemisine sığınma ve insanlığın tarihini yeniden başlatma izni vermesi belki de Tanrı açısından bir zayıflık anıdır. Tanrı'nın bu zayıflıktan ötürü hiç pişmanlık duymadığına emin olabilir miyiz? Ancak, pişmanlık duymuş olsa da olmasa da, artık yapacak bir şey kalmamıştı. Tanrı kararlarını durmadan değiştirerek kendini gülünç düşüremezdi. Ama, düşüncesini kendisinin Herode'a aşıladığını varsayın. Bu olamaz mı?”</p>

  <p class="block16">Bertlef omuz silkti ve bir şey söylemedi.</p>

  <p class="block16">“Herode kraldı. Bir tek kendinden sorumlu değildi. Benim gibi, öbürleri ne isterlerse yapsınlar, ben doğuma katkıda bulunmayı reddediyorum, diyemezdi. Herode kraldı ve bir tek kendisi için değil, ama başkaları için de karar vermesi gerektiğini biliyordu ve tüm insanlık adına insanoğlunun çocuk sahibi olmayacağı kararını verdi. Böyle başladı yeni doğanların kırımı. Ama unutmayın ki Herode'un insanlığın sona erdiğine karar verdiği sıra, Bethleem'de onun bıçağından kurtulan bir küçük oğlan dünyaya geldi. Ve bu çocuk büyüdü, yaşanmaya değmesi için bir tek şeyin yeterli olduğunu insanlara söyledi: birbirini sevmek. Herode, kuşkusuz daha okumuş ve deneyimliydi. İsa herhalde acemi çaylağın biriydi ve yaşam konusunda pek şey bilmiyordu. Tüm öğretisi belki de gençliği ve deneyimsizliğime açıklanabilir ancak. Saflığıyla, dilerseniz. Yine de, gerçeği elinde tutuyordu.”</p>

  <p class="block16">“Gerçeği mi? Kim kanıtladı bu gerçeği?” diye sordu Jakub.</p>

  <p class="block16">“Kimse,” dedi Bertlef. “Kimse bunu kanıtlamadı ve kanıtlamayacak. İsa babasını öyle seviyordu ki, yapıtının kötü olduğunu kabul edemezdi. Aşkla bu sonuca varmıştı, hiç de akılla değil. Bunun için, onunla Herode arasındaki kavgayı ancak yüreğimiz çözebilir. İnsan olmaya değer mi, değmez mi? Hiçbir kanıtım yok, ama İsa'yla birlikte sanırım evet.”</p>

  <p class="block16">Bunu söyledikten sonra, gülümseyerek doktora döndü. “Bu nedenle karımı benim gözümde İsa'nın aziz müritlerinden olan Doktor Skreta'nın yönetiminde bir kür yapmaya yolladım, çünkü kendisi mucizeler yapmayı ve kadınların uyuklayan iç organlarını yaşama döndürmeyi bilir. Kadehimi onun şerefine kaldırıyorum!”</p>

  <p class="block17">&nbsp;</p>

  <h2 id="sigil_toc_id_26">10</h2>

  <p class="block17">&nbsp;</p>

  <p class="block16">Jakub her zaman Olga'ya bir baba ağırlığıyla davranır ve oyun olsun diye kendini “yaşlı adam” olarak nitelemeyi severdi. Yine de Olga başka türlü davrandığı pek çok kadın olduğunu biliyor, o kadınlara da gıpta ediyordu. Bugün, ilk kez, her şeye karşın Jakub'da yaşlı bir şey olduğunu düşündü. Ona olan davranışında, büyükler kuşağından gençlere yayılan küf kokusunu duyardı.</p>

  <p class="block16">Yaşlı baylar, geçmişteki açılarıyla övünme ve bu acılarından konuklarını da çağırdıkları bir müze (bu kasvetli müzelere o denli az kişi gelir ki) haline getirme alışkanlıklarıyla tanınırlar, Olga, Jakub'un müzesinin başlıca canlı nesnesi olduğunu ve Jakub'un kendisine karşı takındığı cömert ve insanca tavrın konuklarının gözlerini yaşartma amacı güttüğünü anlıyordu.</p>

  <p class="block16">Bugün müzenin en değerli cansız nesnesini de keşfetmişti: soluk mavi hap. Az önce, hapı sardığı kâğıdı Olga'nın önünde açtığında, en ufak bir heyecan duymadığını gören genç kız şaşmıştı. Güç dönemlerde Jakub'un intiharı düşündüğünü anlamakla birlikte, bunu kendisine gösterişindeki tumturaklı biçimi gülünç buluyordu. Değerli bir elmas söz konusuymuş gibi ipek kâğıdını büyük bir dikkatle açmış olmasını gülünç buluyordu. Her olgun kişinin her koşulda ölümüne egemen olması gerektiğini söylediği halde zehiri neden yola çıkacağı gün Doktor Skreta'ya geri vermek istediğini de anlayamıyordu. Sanki Jakub bir kere yabancı ülkeye ulaştı da kansere tutuldu mu zehire gerek duymayacaktı? Ama hayır, Jakub için hap basit bir zehir değildi, şimdi bir dinsel ayin sırasında baş rahibe sunmak istediği simgesel bir eşyaydı. Bunda gülünecek çok neden vardı.</p>

  <p class="block16">Kaplıca binasından çıktı ve Richmond'a doğru yürüdü. Tüm kırgın düşüncelerine karşın, Jakub'u göreceğine seviniyordu. Onun müzesine saygısızlık etmek, orada bir nesne olarak değil, ama kadın olarak davranmak için büyük istek duyuyordu. Kendisini komşu odalardan birinde aramasını isteyen bir mesajı kapısında bulmak onu bir parça hayal kırıklığına uğrattı. Başka kişilerle bir araya gelme düşüncesi cesaretini yitirmesine yol açıyordu, üstelik Bertlef'i tanımamaktaydı ve doktor Skreta da kendisine genellikle sevimli ama gözle görülür bir üstünlük havası içinde davranırdı.</p>

  <p class="block16">Bertlef kısa sürede utangaçlığını ona unutturdu. Yerlere kadar eğilerek kendini tanıttı ve böylesine ilginç bir kadını şimdiye dek tanıştırmadığı için Doktor Skreta'yı kınadı.</p>

  <p class="block16">Skreta, Jakub'un kendisini genç kadına göz kulak olmakla görevlendirdiği ve hiçbir kadının Bertlef'e dayanamadığını bildiğinden Olga'yı onunla tanıştırmaktan bile bile kaçtığı karşılığını verdi.</p>

  <p class="block16">Bertlef bu bahaneyi gülümser bir hoşnutlukla karşıladı. Sonra telefonu açtı ve akşam yemeği ısmarlamak için lokantayı bağlamalarını istedi.</p>

  <p class="block16">“Dostumuzun, doğru dürüst yemek veren bir lokantanın bulunmadığı bu delikte böylesine bolluk içinde yaşamayı başardığını görmek inanılmaz şey,” dedi Doktor Skreta.</p>

  <p class="block16">Bertlef, telefonun yanında duran ve yarım dolarlık gümüş paralarla dolu olan bir puro kutusunu karıştırdı. “Pintilik bir günah...”</p>

  <p class="block16">Jakub, yaşamdan bu denli tat almayı bilip aynı zamanda da Tanrı'ya böylesine bir ateşlilikle inanan başka kimseye rastlamadığını belirtti.</p>

  <p class="block16">“Kuşkusuz hiçbir gerçek Hıristiyana rastlamadığınız için bu. İncil'in kelamı, bildiğiniz gibi bir sevinç bildirişidir. Yaşamın tadını çıkarmak, İsa'nın en önemli öğretişidir.”</p>

  <p class="block16">Olga bu noktada konuşmaya girmek için bir fırsat bulduğunu düşündü: “Profesörlerimizin söylediklerine güvenebildiğim ölçüde, Hıristiyanlar yeryüzündeki yaşamı bir gözyaşı vadisi sayıyor ve kendileri için gerçek yaşamın ölümden sonra başlayacağını düşündükçe sevinç duyuyorlardı.”</p>

  <p class="block16">“Sevgili küçük hanım,” dedi Bertlef, “profesörlere inanmayınız.”</p>

  <p class="block16">“Ve tüm azizler,” diye konuşmasını sürdürdü Olga, “yaşamdan vazgeçmekten başka şey yapmadılar. Sevişecekleri yerde, kendi kendilerini kırbaçlıyor, sizin ve benim gibi tartışacakları yerde kuytu köşelere çekiliyor, yemeklerini telefonla ısmarlayacak yerde bitki kökleri çiğniyorlardı.”</p>

  <p class="block16">“Azizlerden hiçbir şey anlamıyorsunuz, küçük hanım. O adamlar yaşamın zevklerine çok derinden bağlıydılar. Ancak, bu zevklere başka yollardan ulaşıyorlardı. Sizce, insanoğlu için zevkin doruğu nedir? Bunu kestirmeye çalışabilirsiniz, ama yanılacaksınız, çünkü yeterli içtenliğe sahip değilsiniz. Bu bir serzeniş değil, çünkü içtenlik kişinin kendini tanımasını gerektirir ve kişinin kendini tanıması da yaşın ürünüdür. Ama sizin gibi gençlikten pırıl pırıl parlayan bir kadın nasıl içtenlikli olabilir? İçtenlikli olamaz, çünkü içinde ne olduğunu bile bilmez. Bilmiş olsaydı, benimle birlikte en büyük zevkin hayranlık uyandırmak olduğunu kabul etmesi gerekirdi. Aynı görüşte değil misiniz?”</p>

  <p class="block16">Olga, daha büyük zevkler bildiği karşılığını verdi.</p>

  <p class="block16">“Hayır,” dedi Bertlef. “Örneğin sizin ünlü koşucunuzu alalım, olimpiyatta, üst üste üç zafer kazandığı için tüm çocukların tanıdığı koşucuyu. Yaşama sırt çevirdiğini sanıyor musunuz? Oysa, tartışacak, sevişecek ve yiyip içecek yerde, kuşkusuz zamanını bir spor alanında dönüp durmakla geçirmesi gerekti. İdmanı bizim en ünlü azizlerimizin yaptıklarına çok benziyordu. İskenderiyeli Aziz Makarios, çöldeyken, düzenli olarak bir sepete kum dolduruyor, bunu sırtlıyor ve böylece birbiri ardından her gün gücü iyice tükenene dek sonu gelmez yollar aşıyordu. Ama herhalde sizin koşucunuz gibi Aziz Makarios için de, tüm çabalarının bedelini fazlasıyla ödeyen büyük bir armağan vardı. Büyük bir olimpiyat stadında alkışları işitmenin ne olduğunu biliyor musunuz? Bundan büyük sevinç olamaz! İskenderiyeli Aziz Makarios neden sırtında kum dolu bir sepet taşıdığını biliyordu. Çöldeki maratonlarının ünü kısa sürede tüm Hıristiyanlık dünyasına yayıldı. Ve İskenderiyeli Aziz Makarios sizin koşucunuz gibiydi. Sizin koşucunuz da önce beş bin metrede, ardından on bin metrede birinci geldi, sonunda bu ona yetmedi ve maratonu da kazandı. Hayranlık uyandırma isteği doymak bilmez. Aziz Makarios, kendini tanıtmadan Teb'deki bir manastıra gitti ve üye olarak kabul edilmeyi diledi. Ama sonra, büyük perhiz dönemi geldiğinde, onun da günü gelip çatmış oldu. Tüm keşişler oturdukları yerde oruç tutuyorlardı, ama o orucun sürdüğü kırk gün boyunca ayakta durdu. Hiç anlayamayacağınız bir zafer kazandı! Ya da, Aziz Simeon'u düşünün! Çölde bir sütun yaptı, sütunun tepesinde küçük bir düzlük vardı. Orada oturulamazdı, ayakta durmak gerekiyordu. Ve yaşamı boyunca orada ayakta durdu, tüm Hıristiyanlık insanoğlunun sınırlarını aşmış gibi görünen bu adamın inanılmaz rekoruna coşkulu bir hayranlık duyuyordu. Aziz Simeon dördüncü yüzyılın Gagarin'iydi. Galler'den gelen bir ticaret heyetinin Aziz Simeon'un kendisinden söz edildiğini duyduğunu ve sütunun tepesinden kutsadığını söyleyince Parisli Azize Anne'in duyduğu mutluluğu düşünüyor musunuz? Ve neden bir rekor kırmaya çalıştığını sanıyorsunuz? Belki de ne yaşamı, ne de insanları umursamadığından mı? Saf olmayın! Kilise uluları Aziz Simeon'un kendini beğenmiş olduğunu çok iyi biliyorlardı ve onu sınadılar Manevi yetke adına sütunundan aşağı inmesini ve gösterisine son vermesini emrettiler. Bu Aziz Simden için ağır bir darbe oldu. Ama, ister bilgelik ister kurnazlık sonucu olsun, söyleneni yaptı. Kilise uluları rekorlarına karşı değillerdi, ama Aziz Simeon'un kendini beğenmişliğinin disiplin duygusuna üstün gelmeyeceğinden emin olmak istiyorlardı. Üzgün üzgün tüneğinden indiğini gördüklerinde, hemen yeniden yukarı çıkması emrini verdiler. Öyle ki Aziz Simeon dünyanın aşkıyla ve hayranlığıyla çevrili olarak sütununun tepesinde ölebildi.”</p>

  <p class="block16">Olga dikkatle dinliyordu, Bertlef’in son sözlerini işitince gülmeye başladı.</p>

  <p class="block16">“Bu akıl almaz hayranlık uyandırma isteğinin hiçbir gülünç yanı yok, ben bunu çok heyecan verici buluyorum,” dedi Bertlef. “Hayranlık uyandırmak isteyen kişi benzerlerine bağlıdır, onlara yakındır, onlarsız yaşayamaz. Aziz Simeon çölde bir metrekarelik bir sütunun tepesinde tek başınadır. Yine de, tüm insanlarla birliktedir. Kendisine doğru kalkan milyonlarca göz olduğunu düşünür. Milyonlarca düşüncede vardır ve bundan sevinç duyar. Bu, insan sevgisinin ve yaşam sevgisinin büyük bir örneğidir. Aziz Simeon'un her birimizde ne denli yaşamaya devam ettiğini bilemezsiniz, küçük hanım. Ve bugün bile, varlığımızın en iyi kutbudur.”</p>

  <p class="block16">Kapı vuruldu ve bir garson yiyecek yüklü bir arabayı sürerek odaya girdi. Masanın üzerine bir örtü yaydı, sofrayı kurdu. Bertlef puro kutusunu karıştırdı, garsonun cebine bir avuç bozuk para doldurdu. Sonra yemeğe başladılar, garson şarap kadehlerini doldurarak ve çeşitli yemekleri dağıtarak masanın arkasında dikiliyordu.</p>

  <p class="block16">Bertlef, açgözlülükle her yemeğin tadını yorumlarken Skreta da bu kadar iyi bir yemeği en son ne zaman yediğini anımsamadığını söyledi: “Belki de annemin bana son yemek pişirişindeydi, ama o zaman daha küçücüktüm. Beş yaşından beri yetimim. Beni çevreleyen dünya yabancı bir dünyaydı ve mutfak da bana yabancı geliyordu. Yemek sevgisi insanın benzerlerini sevmesinden doğar.”</p>

  <p class="block16">“Bu çok doğru,” dedi Bertlef, ağzına bir lokma sığır eti götürerek.</p>

  <p class="block16">“Terkedilmiş çocuk iştahını yitirir. İnanın bana, bugün bile anasız babasız olmak beni üzüyor. İnanın bana, bugün bile bu yaşlı halimle bir babam olması için her şeyi yaparım.”</p>

  <p class="block16">“Aile ilişkilerini gözünüzde fazla büyütüyorsunuz,” dedi Bertlef. “Tüm insanlar sizin yakınınızdadır. Kendisini annesiyle erkek kardeşlerinin yanına çağırmak istediklerinde İsa'nın ne söylediğini unutmayın. Müritlerini göstererek şöyle dedi: benim annemle kardeşlerim burada.”</p>

  <p class="block16">“Yine de Kutsal Kilisenin,” diye karşılık vermeye çalıştı Skreta, “aileyi ortadan kaldırmak ya da yerine herkesin özgürce bir arada yaşayacağı bir düzen getirmek için en ufak isteği yoktu.”</p>

  <p class="block16">“Kutsal Kiliseyle İsa arasında bir fark var. Aziz Paul de, izninizle söyleyeyim, benim gözümde İsa'yı devam ettiren, ama aynı zamanda onun öğretisini bozan ve değiştiren kişidir. Önce, şu Saul'den Paul'e ani geçiş var. Bir gecede inancını başka bir inançla değiş tokuş eden şu gözü dönük bağnazları yeterince tanımamışız gibi. Bağnazlara sevginin yön verdiği söylenmesin bana! On emirlerini mırıldanan ahlak hocalarıdır bunlar. Ama İsa bir ahlak hocası değildi. Kutsal Cumartesi insanlar içindir, insanlar Kutsal Cumartesi için yaşamazlar. İsa kadınları seviyordu! Oysa Aziz Paul'ü kadınları seven biri olarak düşünebilir misiniz? Kadınları sevdiğim için Aziz Paul beni mahkûm ederdi. Ama İsa etmezdi. Kadınları, bir sürü kadını sevmekte ve kadınlar, bir sürü kadın tarafından sevilmekte ben hiçbir kötülük bulmuyorum.” Bertlef gülümsüyor ve gülümsemesi büyük bir hoşnutluğu belirtiyordu. “Dostlarım, yaşamım kolay geçmedi ve ölümle çok göz göze geldim. Ama bir şey var ki, bundan ötürü Tanrı bana cömert davrandı. Yaşamımda yığınla kadın oldu ve hepsi beni sevdiler.”</p>

  <p class="block16">Konuklar yemeklerini bitirmişlerdi ve garson sofrayı topluyordu ki yeniden kapı vuruldu. Zayıf, çekingen, sanki yüreklendirmeyi dileyen vuruşlardı bunlar.</p>

  <p class="block16">“Girin!” dedi Bertlef.</p>

  <p class="block16">Kapı açıldı, bir çocuk girdi içeri. Beş yaşlarında denebilecek bir kız çocuğuydu bu, sırtında volanlı bir giysi vardı, uçları iki kanada benzeyen ve sırtta bağlanan geniş bir kurdeleyle sarılmıştı. Elinde bir çiçek tutuyordu. Büyük bir yıldızçiçeği. Odada, hepsi de şaşırmışa benzeyen ve bakışlarını kendisine çeviren bunca insan görünce, daha ileri gitmeye cesaret edemeyerek durdu.</p>

  <p class="block16">Bertlef ayağa kalktı, yüzü aydınlandı: “Korkma, küçük melek, gel,” dedi.</p>

  <p class="block16">Çocuk, Bertlef’in gülümsemesini görünce bu gülümsemeden destek alıyormuş gibi kahkahalarla güldü. Bertlef e doğru koştu. Bertlef elindeki çiçeği aldı ve çocuğun alnına bir öpücük kondurdu.</p>

  <p class="block16">Tüm konuklar ve garson bu sahneyi şaşkınlıkla seyrediyorlardı. Çocuk, sırtındaki büyük beyaz düğümle, gerçekten küçük bir meleğe benziyordu. Bertlef, ayakta, elinde yıldızçiçeğiyle öne doğru eğilmiş, küçük kentlerin alanlarında görülen barok aziz heykellerini anımsatıyordu.</p>

  <p class="block16">“Sevgili dostlarım,” dedi konuklarına dönerek. “Sizinle çok hoş vakit geçirdim. Umarım sizler için de öyledir. Gecenin ileri bir saatine dek seve seve sizinle kalırdım, ama gördüğünüz gibi bunu yapamam. Bu güzel melek, beni bekleyen birinin yanına çağırmak için geldi. Sizlere söyledim, yaşam bana çeşitli biçimlerde vurdu ama kadınlar beni sevdiler.”</p>

  <p class="block16">Bertlef bir eliyle yıldızçiçeğini göğsünde tutuyordu, öbürüyle de kızın omuzuna dokunuyordu. Konuklardan oluşan küçük topluluğu selamladı. Olga onu gülünç denebilecek kadar teatral buluyordu ve gitmesine, sonunda Jakub'la baş başa kalabildiğine seviniyordu.</p>

  <p class="block16">Bertlef döndü ve çocuğun elini tutarak kapıya doğru yürüdü. Dışarı çıkmadan, sigara kutusuna eğildi, cebine bir avuç gümüş para doldurdu.</p>

  <p class="block17">&nbsp;</p>

  <h2 id="sigil_toc_id_27">11</h2>

  <p class="block17">&nbsp;</p>

  <p class="block16">Garson, kirli tabakları ve boş şişeleri arabanın üzerine yerleştirdi, odadan çıktığında Olga sordu:</p>

  <p class="block16">“O kız çocuğu kimdi?”</p>

  <p class="block16">“Şimdiye kadar hiç görmedim,” dedi Skreta.</p>

  <p class="block16">“Gerçekten küçük bir meleğe benziyordu,” dedi Jakub.</p>

  <p class="block16">“Ona metresler bulan bir melek mi?” diye sordu Olga.</p>

  <p class="block16">“Evet,” dedi Jakub. “Pezevenk ve aracı bir melek. Onun koruyucu meleğini böyle düşünüyorum.”</p>

  <p class="block16">“Bir melek olup olmadığını bilmiyorum,” dedi Skreta, “ama işin garip yanı, burada aşağı yukarı herkesi tanıdığım halde şimdiye dek bu küçük kızı hiç görmemiş olmam.”</p>

  <p class="block16">“Bu durumda bir tek açıklama bulabilirim,” dedi Jakub. “Kız bu dünyadan değildi.”</p>

  <p class="block16">“İster melek olsun, ister bir oda hizmetçisinin kızı, bir tek şey için size güvence verebilirim,” dedi Olga, “Bertlef bir kadınla buluşmaya gitmedi! Bu adam korkunç kendini beğenmiş ve övünmekten başka şey yapmıyor.”</p>

  <p class="block16">“Onu sevimli buluyorum,” dedi Jakub.</p>

  <p class="block16">“Olabilir,” dedi Olga, “ama yeryüzündeki en kendini beğenmiş adam olduğunu düşünmekte diretiyorum. Bahse girerim ki gelişimizden bir saat önce bu küçük kıza bir avuç elli sent verdi ve anlaştıkları saatte elinde bir çiçekle odaya gelmesini istedi. Dinsel inancı olanlar mucizelerin sahneye konuluşunu anlamada keskin sezgiye sahiptirler.”</p>

  <p class="block16">“Haklı olmanızı yürekten dilerim,” dedi Doktor Skreta. “Gerçekten de, Bay Bertlef ağır hasta ve bir aşk gecesi onu büyük bir tehlikeyle karşı karşıya bırakır.”</p>

  <p class="block16">“Haklı olduğumu görüyorsunuz. Kadınlarla ilgili tüm becerileri farfaralık.”</p>

  <p class="block16">“Sevgili küçük hanım,” dedi Doktor Skreta. “Ben onun hekimi ve dostuyum, yine de bundan çok emin değilim. Bu soruyu kendi kendime soruyorum.”</p>

  <p class="block16">“Gerçekten de o kadar hasta mı?” diye sordu Jakub.</p>

  <p class="block16">“Neden bir yıldır burada oturduğunu ve aşırı düşkün olduğu genç karısının onu yalnızca görmeye geldiğini sanıyorsun?”</p>

  <p class="block16">“Burası birdenbire onsuz çok kasvetli,” dedi Jakub.</p>

  <p class="block16">Doğruydu, üçü de birden kendilerini terkedilmiş duyuyorlardı ve kendi yerleri olmayan bu odada daha fazla kalmak istemiyorlardı.</p>

  <p class="block16">Skreta iskemlesinden kalktı. “Bayan Olga'yı odasına kadar geçireceğiz, sonra da dolaşacağız. Birbirimize söyleyecek çok şeyimiz var.”</p>

  <p class="block16">Olga karşı çıktı: “Daha, gidip yatma isteğini duymuyorum.”</p>

  <p class="block16">“Tersine, yatma zamanı geçti bile. Size doktor olarak bunu emrediyorum,” dedi Skreta, sertçe.</p>

  <p class="block16">Richmond'dan çıktılar ve parka girdiler. Yolda, Olga alçak sesle Jakub'a şöyle deme fırsatını buldu: “Geceyi seninle geçirmek istiyorum...”</p>

  <p class="block16">Ama Jakub omuz silkmekle yetindi, çünkü Skreta istediğini emir verircesine kabul ettiriyordu. Genç kadını Karl Marx Yurdu'na götürdüler. Dostunun önünde, Jakub her zaman yaptığı gibi onun saçlarını bile okşamadı. Doktorun eriğe benzer memeler karşısında duyduğu tiksinti onun da elini kolunu bağlıyordu. Olga'nın yüzünde düş kırıklığını okuyordu ve onu üzdüğüne can, sıkılmıştı.</p>

  <p class="block16">“Eeee, ne dersin?” diye sordu Skreta, dostuyla parkın yolunda baş başa kaldığında “Bir babaya gerek duyduğumu söylediğimde beni işittin. Taş olsa bana acırdı. Ve o, Aziz Paul'den söz etmeye koyuldu. Gerçekten anlama yeteneğinden yoksun mu? İki yıldır yetim olduğumu ona anlatıyorum, iki yıldır Amerikan pasaportunun sağlayacağı yararları övüyorum. Söz arasında, çeşitli evlat edinme durumlarıyla ilgili bin bir imada bulundum. Hesaplarıma göre, bu imaların ona çoktan beni evlat edinme fikrini vermesi gerekirdi.”</p>

  <p class="block16">“Çok kendine dönük,” dedi Jakub.</p>

  <p class="block16">“Öyle,” diye onayladı Skreta.</p>

  <p class="block16">“Ağır hastaysa, bu şaşırtıcı değil,” dedi Jakub. “Gerçekten söylediğin kadar kötü durumda mı?”</p>

  <p class="block16">“Daha da kötü,” dedi Skreta. “Altı ay önce yeni ve çok ağır bir enfarktüs geçirdi, o günden beri de uzun bir yolculuğa çıması yasak ve burada bir tutuklu gibi yaşıyor. Yaşamı bir pamuk ipliğine bağlı. Bunu da biliyor.”</p>

  <p class="block16">“Görüyorsun,” dedi Jakub, bir an düşündükten sonra, “ima yönteminin kötü olduğunu çoktan anlaman gerekirdi, çünkü senin imaların onu hep kendine döndürüyor. İsteğini dolambaçlı yollara sapmadan ona sunmalısın. Kuşkusuz yerine getirecektir, çünkü insanları sevindirmeyi seviyor. Bu kendi kendisi hakkındaki fikrine uyuyor. Benzerlerini sevindirmek istiyor.”</p>

  <p class="block16">“Sen bir dâhisin!” diye bağırdı Skreta ve durdu. “Kolomb'un yumurtası kadar basit bu ve tam tamına böyle! Ve ben, koca budala, bunu çözmeyi bilemediğim için yaşamımın iki yılını yitirdim! Yaşamımın iki yılını gereksiz dolambaçlı yollara sapmakla geçirdim! Bu da senin yüzünden, çünkü bana çok önce öğüt vermeliydin.”</p>

  <p class="block16">“Ya sen! Bana soruyu çoktan sorman gerekirdi!”</p>

  <p class="block16">“İki yıldır beni görmeye gelmedin!”</p>

  <p class="block16">İki dost karanlığın kapladığı parkta yürüyorlar ve başlayan sonbaharın serin havasını içlerine çekiyorlardı.</p>

  <p class="block16">“Şimdi baba olmasını sağladığıma göre, belki de oğlu olmayı hakediyorumdur,” dedi Skreta.</p>

  <p class="block16">Jakub onayladı.</p>

  <p class="block16">“İşin kötüsü,” diye Skreta konuşmasını sürdürdü, uzun bir sessizliğin ardından, “insan birtakım budalalarla çevrili.</p>

  <p class="block16">Bu kentte öğüdünü dinleyebileceğim kimse yoksa, suç benim mi? İnsan bir parça zeki doğsa, doğuştan yabanadır. Başka hiçbir şey düşünmüyorum, çünkü bu benim uzmanlık alanım: İnsanlık inanılmaz sayıda budala üretiyor. Bir insan ne denli budalaysa, o kadar üremek istiyor. Üstün yaratıklar en fazla bir çocuk çıkarıyorlar, senin gibi en iyileri de hiç çocuk yapmamaya karar veriyorlar. Bu bir yıkım! Ve ben, zamanımı insanın yabancılar arasında değil de kardeşleri arasında doğacağı bir dünyayı hayal etmekle geçiriyorum.”</p>

  <p class="block16">Jakub, Skreta'nın sözlerini dinliyor ve pek ilginç bir şey bulamıyordu bu sözlerde. Skreta konuşmasını sürdürüyordu:</p>

  <p class="block16">“Bir cümlenin söz konusu olduğunu sanma. Ben siyaset adam, değilim, ama bir hekimim ve kardeş sözcüğünün benim için belirli bir anlamı vardır. En az bir anadan ya da bir babadan doğanlar kardeştirler. Hazreti Süleyman'ın tüm oğulları, yüz değişik anadan dünyaya geldikleri halde kardeştiler. Bu inanılmaz bir şey olmalıydı! Ne dersin?”</p>

  <p class="block16">Jakub, serin havayı içine çekiyor ve diyecek hiçbir şey bulamıyordu.</p>

  <p class="block16">“Tabii,” diye sürdürdü konuşmasını Skreta, “gelecek kuşakların iyiliği için insanlar, çiftleşmeye zorlamak çok güçtür. Ama söz konusu olan bu değil. Yüzyılımızda, yine de akılcı yoldan çocuk yapma sorununu çözmenin başka çareleri olmalıdır. Aşkla üremeyi sonsuza dek birbirine karıştıramayız.”</p>

  <p class="block16">Jakub bu görüşü onayladı.</p>

  <p class="block16">“Ancak, seni ilgilendiren tek şey aşk, üremekten kurtarmak,” dedi Skreta. “Benim yönümden, daha çok üremeyi aşktan kurtarmak söz konusu. Sana tasarımı öğretmek istiyordum. Deney tüpündeki benim tohumum.”</p>

  <p class="block16">Bu kez, Jakub'un dikkati ayaktaydı.</p>

  <p class="block16">“Ne dersin?”</p>

  <p class="block16">“Bence bu harika bir fikir.”</p>

  <p class="block16">“Olağanüstü!” dedi Skreta. “Bu yolla oldukça kadını kısırlıktan kurtardım. Unutma ki pek çok kadın çocuk sahibi olamıyorsa, sadece kocaları kısır olduğu içindir. Ülkede yığınla hastam var ve dört yıldır, kentteki dispanserde kadın-doğum hastalıklarıyla ilgili muayeneleri ben yaparım. Bir enjektörü deney tüpüne yaklaştırmak ve sonra incelenen kadına üretken sıvıyı aktarmak çocuk oyuncağıdır.”</p>

  <p class="block16">“Kaç çocuğun var?”</p>

  <p class="block16">“Bu işi yıllardan beri yapıyorum, ama hesabını el yordamıyla tutmaktayım. Her zaman babalığımdan emin olamam, çünkü hastalarım, deyim yerindeyse, beni kocalarıyla aldatırlar. Ayrıca evlerine dönerler ve tedavinin başarılı olup olmadığını hiç öğrenemediğim de olur. Buradaki hastalarla durum çok daha açık seçiktir.”</p>

  <p class="block16">Skreta sustu, Jakub tatlı bir hülyaya kendini bırakmaktaydı. Skreta'nın tasarısı çok hoşuna gidiyordu ve duygulanmıştı; çünkü onda eski dostunu ve iflah olmaz hayal tutkununu yeniden görüyordu: “Bunca kadından çocuk yapmak çok çok iyi bir şey olmalı,” dedi.</p>

  <p class="block16">“Üstelik hepsi de kardeş,” diye ekledi Skreta.</p>

  <p class="block16">Yürüyorlar, hoş kokulu havayı içlerine çekiyorlar ve susuyorlardı.</p>

  <p class="block16">Skreta yeniden söze girdi: “Biliyor musun, burada hoşumuza gitmeyen çok şey olsa da bu ülkeden sorumlu olduğumuzu sık sık düşünüyorum. Özgürce yabancı ülkelere yolculuk edememek kafamı bozuyor, ama asla ülkeme kara çalamam. Önce kendi kendime kara çalmam gerekir. Bu ülkenin daha iyi olması için hangimiz herhangi bir şey yaptı? Hangimiz buranın yaşanabilir olması için herhangi bir şey yaptı? İnsanın kendini evinde hissedeceği bir ülke olması için? Sadece, evinde hissedeceği?” Skreta sesini alçalttı ve sevecenlikle konuşmaya koyuldu: “İnsanın kendini evinde hissetmesi, yakınları arasında hissetmesi demektir. Gideceğini söylemenden, seni tasarıma katılmaya inandırmam gerektiğini düşündüm. Senin için bir deney tüpü. Yabancı bir ülkede olacaksın ve burada çocukların dünyaya gelecek. On ya da yirmi yıl sonra da buranın ne eşsiz bir ülke olacağını göreceksin!”</p>

  <p class="block16">Gökyüzünde yusyuvarlak bir ay vardı (romanımızın son gecesine dek de kalacak, bu nedenle onu romansal ay diye niteleyebiliriz) ve doktor Skreta Jakub'u Richmond'a kadar götürdü: “Yarın gitmemelisin,” dedi.</p>

  <p class="block16">“Gitmem gerekli. Beni bekliyorlar,” dedi Jakub, ama kanacağını biliyordu.</p>

  <p class="block16">“Bunun hiçbir anlamı yok,” dedi Skreta, “tasarımın hoşuna gitmesine sevindim. Yarın bunu ayrıntılarıyla inceleyeceğiz.”</p>

  <p class="block21" id="calibre_pb_8">&nbsp;</p>
</body>
</html>
