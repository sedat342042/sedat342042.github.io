<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AYRILIK VALSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2>1</h2>

  <p class="block17">&nbsp;</p>

  <p class="block16">Zarif bir beyaz otomobil kaplıca kentinin dışındaki otoparkta durduğunda (otomobillerin daha ileri gitme hakkı yoktu) ve Klima indiğinde saat aşağı yukarı sabahın dokuzuydu.</p>

  <p class="block16">Kaplıca kentinin ana caddesinin ortasında, seyrek ağaçlarının oluşturduğu demetlerle, kumlu yollarıyla ve renkli sıralarıyla, ince uzun bir park uzanıyordu. İki yanında kaplıcanın yapıları dikilmişti, aralarında trompetçinin hastabakıcı Ruzena’nın odasında uğursuz gecenin iki saatini geçirdiği Karl Marx Yurdu da vardı. Karl Marx Yurdu'nun karşısında, parkın öbür yanında, kaplıca kentinin en güzel yapısı yükseliyordu, yüzyıl başının üslubunda, alçıdan süslerle kaplı ve girişinin üzerinde bir mozaik bulunan yapı. Bir tek bu yapı değiştirilmeden adını koruma ayrıcalığına sahip olmuştu. Hotel Richmond.</p>

  <p class="block16">“Bay Bertlef hâlâ otelde mi?” diye sordu Klima kapıcıya; olumlu bir karşılık alınca da kırmızı halı boyunca ileri atıldı, ilk kata kadar koştu ve bir kapıyı vurdu.</p>

  <p class="block16">İçeri girerken, sırtında pijamalarıyla kendisine doğru gelen Bertlef i gördü. Tedirginlikle beklenmedik gelişinden ötürü bağışlanmayı diledi, ama Bertlef sözünü kesti:</p>

  <p class="block16">“Dostum! Bağışlanmak istemenize gerek yok! Burada bu sabah saatlerinde bana verilen zevklerin en büyüğünü vermiş bulunuyorsunuz.” Klima'nın elini sıktı ve konuşmasını sürdürdü: “Bu ülkede, insanlar sabahlara saygı göstermiyorlar. Uykularını bir balta vuruşuyla kesen bir çalar saatle kendilerini kabaca uyandırıyorlar ve hemen uğursuz bir aceleciliğe bırakıyorlar kendilerini. Bir şiddet hareketiyle başlayan bir günün daha sonra ne olabileceğini bana söyleyebilir misiniz? Çalar saatlerinin her gün küçük bir elektrik şoku geçirttiği bu insanların başına ne gelebilir? Her gün şiddete alışıyorlar ve her gün zevki unutuyorlar. Bir insanın yaradılışını oluşturan, inanın bana, bu sabahlardır.”</p>

  <p class="block16">Bertlef, hafifçe Klima'nın om uzunu tuttu, onu bir koltuğa oturttu ve konuşmasını sürdürdü: “Geceden gündüze, uykudan uyanık yaşama geçmek için, heykellerle çevrili bir köprü gibi ağır ağır aştığım bu sabah saatlerinin tembelliğini de çok sevdiğimi söylesem. Geceki düşlerimin sürdüğüne ve uykunun serüveniyle günün serüveninin bir uçurumla ayrılmadığına beni inandıracak ani bir rastlantıya, küçük bir mucizeye sonsuz minnet duyacağım anıdır bu günün.”</p>

  <p class="block16">Trompetçi, sırtında pijamasıyla odayı arşınlayan bir eliyle kırlaşmaktaki saçlarını düzelten Bertlef’i seyrediyor, güçlü sesinde silinmez bir Amerikalı şivesi ve kullandığı sözcüklerde modası geçmiş tatlı bir yan buluyordu. Bu da rahatlıkla açıklanabilirdi, çünkü Bertlef anayurdunda hiç yaşamamış ve sadece aile geleneği ona anadilini öğretmişti.</p>

  <p class="block16">“Ve hiç kimse, dostum,” diye açıklıyordu şimdi güven dolu bir gülümsemeyle Klima'ya doğru eğilirken, “bu kaplıca kentinde hiç kimse beni anlayamaz. Hastabakıcılar bile (bunun dışında oldukça hatırşinastırlar), kahvaltı sırasında kendilerini benimle hoş anlar paylaşmaya çağırdığımda öfkeli davranıyorlar, öyle ki bütün randevularımı akşama, dolayısıyla yine de bir parça yorgun olduğum bir saate ertelemem gerekiyor.”</p>

  <p class="block16">Sonra üzerinde telefonun durduğu küçük masaya yaklaştı ve sordu: “Ne zaman geldiniz?”</p>

  <p class="block16">“Bu sabah,” dedi Klima. “Arabayla.”</p>

  <p class="block16">“Herhalde aç olmalısınız,” dedi Bertlef ve telefonu açtı. İki kahvaltı söyledi. “Dört haşlanmış yumurta, peynir, tereyağı, ay çöreği, süt, jambon ve çay.”</p>

  <p class="block16">Bu arada Klima odayı inceliyordu. Büyük yuvarlak bir masa, iskemleler, bir koltuk, bir ayna, iki sedir, banyoyu ve anımsadığı kadarıyla Bertlef’in yattığı küçük odayı ayıran kapı. Burada bu lüks dairede başlamıştı her şey. Zengin Amerikalının eğlenmeleri için birkaç hastabakıcı çağırdığı orkestrasının çakırkeyif üyeleri burada yer almışlardı.</p>

  <p class="block16">“Evet,” dedi Bertlef, “baktığınız tablo geçen kez burada değildi.”</p>

  <p class="block16">Ancak o sıra, trompetçi, başı garip bir soluk mavi kursla çevrili elinde bir fırça ve bir palet tutan sakallı adamı gösteren tabloyu gördü. Tablo acemice yapılmış gibiydi, ama trompetçi acemice yapılmış gibi gelen pek çok tablonun ünlü yapıtlar olduğunu biliyordu.</p>

  <p class="block16">“Kim yaptı bu tabloyu?”</p>

  <p class="block16">“Ben,” karşılığını verdi Bertlef.</p>

  <p class="block16">“Resim yaptığınızı bilmiyordum.”</p>

  <p class="block16">“Resim yapmayı çok severim.”</p>

  <p class="block16">“Kim bu?” diye sorma gözü pekliğini gösterdi trompetçi.</p>

  <p class="block16">“Aziz Lazare.”</p>

  <p class="block16">“Nasıl? Aziz Lazare değil bu, İsa'dan sonra IX. yüzyılda İstanbul'da yaşamış bir papaz olan Aziz Lazare. Benim efendim.”</p>

  <p class="block16">“Ah, çok iyi!” dedi trompetçi.</p>

  <p class="block16">“Çok garip bir azizdi. İsa'ya inandığı için dinsizler tarafından değil, resmi çok sevdiği için kötü Hıristiyanlar tarafından öldürüldü. Belki de biliyorsunuzdur, Kilise'nin Yunanistan kolu VIII. ve IX. yüzyıllarda din dışındaki her türlü sevince karşı hoşgörüsüz, katı bir bağnazlığın kölesiydi. Resimler ve heykeller bile dine aykırı zevk araçları sayılmaktaydı. İmparator Theophile binlerce güzel resmin yok edilmesi emrini verdi ve sevgili Lazare'ıma resim yapmayı yasakladı. Ama Lazare resimlerinin Tanrı'yı yüceltmenin bir yolu olduğunu biliyordu, boyun eğmeyi reddetti. İmparator onu zindana attırdı, işkence ettirdi, Lazare’ın resim yapmaya tövbe etmesini istedi, ama Tanrı merhametliydi ve ona acımasız işkencelere katlanma gücünü verdi.”</p>

  <p class="block16">“Bu güzel bir öykü,” dedi trompetçi terbiyelice.</p>

  <p class="block16">“Enfes. Ama herhalde tablolarıma bakmak için gelmediniz beni görmeye.”</p>

  <p class="block16">Tam o sıra kapı vuruldu, bir garson büyük bir tepsiyle içeri girdi. Tepsiyi masanın üzerine bıraktı ve iki adam için kahvaltı sofrasını hazırladı.</p>

  <p class="block16">Bertlef, trompetçiden oturmasını rica etti ve: “Bu kahvaltı, konuşmamızı sürdürmemize engel olacak bir seçkinlikte değil,” dedi. “Derdinizi bana söyleyin.”</p>

  <p class="block16">Böylece trompetçi, bir yandan çiğnerken, Bertlef’i konuşmasının çeşitli noktalarında derinlemesine sorular sormaya iten talihsiz serüvenini anlattı.</p>

  <p class="block17">&nbsp;</p>

  <h2 id="sigil_toc_id_9">2</h2>

  <p class="block17">&nbsp;</p>

  <p class="block16">Özellikle de Klima'nın hastabakıcı tarafından yollanan iki posta kartını neden karşılıksız bıraktığını, neden onunla konuşmak istemediğini ve neden hiç değilse aşk gecelerini dingin ve iç rahatlatıcı bir yankıyla uzatacak tek dostça hareketi kendiliğinden yapmadığını öğrenmek istiyordu.</p>

  <p class="block16">Klima, davranışının ne mantıklı, ne de kibarca olduğunu kabul etti. Ama ona bakılırsa, bu elinde değildi. Genç kadınla yeni bir ilişki Klima'ya dehşet veriyordu.</p>

  <p class="block16">“Bir kadını baştan çıkarmak,” dedi Bertlef hoşnutsuzca, “herhangi bir budalanın yapabileceği şeydir. Ama ilişkiyi kesmeyi de bilmek gerekir, olgun bir erkek bundan anlaşılır.”</p>

  <p class="block16">“Biliyorum,” diye itirafta bulundu acı acı trompetçi, “ama bende bu nefret bu üstesinden gelinmez tiksinti her türlü iyi niyetten daha güçlü.”</p>

  <p class="block16">“Söylesenize!” diye bağırdı Bertlef şaşkınlıkla, “sakın kadınlardan kaçan biri olmayasınız?”</p>

  <p class="block16">“Hakkımda böyle söylerler.”</p>

  <p class="block16">“Ama bu nasıl olabilir? Sizde ne bir iktidarsız adam görünüşü var, ne de bir cinsel sapık görünüşü.”</p>

  <p class="block16">“Ne biri ne de öbürü olmadığım gerçek. Benimkisi çok daha kötü,” diye hüzünle itirafta bulundu trompetçi. “Karımı seviyorum. Çoğu insanın kesinlikle anlaşılmaz bulduğu erotik sırrım bu benim.”</p>

  <p class="block16">Bu öylesine duygulandırıcı bir itiraftı ki, iki adam da bir an sustular. Sonra trompetçi konuşmasını sürdürdü: “Kimse bunu anlamıyor, herkesten az anlayan da karım. Büyük bir aşkın bizi öteki kadınlardan uzak tuttuğunu düşünüyor. Ama yanılıyor. Bir şey beni her an başka bir kadına doğru itiyor, ama onu elde eder etmez güçlü bir yayla o kadından çekilip alınmışım gibi Kamila'nın yanına itiliyorum. Ara sıra başka kadınları arıyorsam, sırf her yeni aldatış daha fazla sevdirdiği karıma beni döndüren bu yay, bu atılım, bu nefis uçuş (sevecenlik, istek ve alçakgönüllülük) yüzünden olduğu izlenimini duyuyorum.”</p>

  <p class="block16">“Öyle ki, Hastabakıcı Ruzena sizin için tek kişiye yönelen aşkınızın bir doğrulanması oldu demek?”</p>

  <p class="block16">“Evet,” dedi trompetçi. “Üstelik de çok hoş bir doğrulama. Çünkü Hastabakıcı Ruzena'nın ilk bakışta büyük bir sevimliliği var, bu sevimliliğin iki saat sonunda tümüyle tükenmesi de çok yararlı, çünkü hiçbir şey sizi ayak diremeye itmiyor veya sizi nefis bir dönüş yolu üzerine sapan gibi fırlatıyor.”</p>

  <p class="block16">“Sevgili dostum, aşırı bir aşk, suçlu bir aşktır ve siz hiç kuşkusuz bunun en iyi kanıtısınız.”</p>

  <p class="block16">“Karıma olan sevgimin bendeki tek iyi şey olduğunu sanıyordum.”</p>

  <p class="block16">“Yanılıyordunuz. Karınıza beslediğiniz aşırı sevgi, duyarsızlığınızın ödün veren zıt kutbu değildir, onun kaynağıdır. Karınız sizin için her şey olduğuna göre, tüm öteki kadınlar sizin için bir anlam taşımazlar, başka bir deyimle onlar sizin gözünüzde orospudurlar. Ama bu Tanrı tarafından yaratılan kişilere karşı büyük bir küfür, onlara yönelen büyük bir nefrettir. Sevgili dostum, bu tür aşk bir hezeyandır.”</p>

  <p class="block17">&nbsp;</p>

  <h2 id="sigil_toc_id_10">3</h2>

  <p class="block17">&nbsp;</p>

  <p class="block16">Bertlef boş fincanı itti, masadan kalktı ve banyoya çekildi, Klima önce oradan gelen su sesini, bir an sonra da Bertlef’in sesini duydu: “Daha günışığı görmemiş bir çocuğu öldürme hakkının insanlara verildiğine inanıyor musunuz?”</p>

  <p class="block16">Az önce, başında halesiyle sakallı bir adamın portresini gördüğünde şaşırmıştı. Bert lef ten keyifli ve iyi yaşamayı seven bir adam anısı kalmıştı onda ve bu adamın Tanrı'ya inanan biri olabileceği hiç aklına gelmezdi. Bir ahlak dersi alacağı ve bu kaplıca kentindeki çölde bulunan tek vahasının kumla kaplanacağı düşüncesiyle yüreğinin sıkıştığımı duydu. Boğuk bir sesle karşılık verdi: “Buna cinayet adını veren kişilerden misiniz?”</p>

  <p class="block16">Bertlef, karşılık vermekte gecikiyordu. Sonunda, sırtında giysisi ve özenle taranmış olarak banyodan çıktı.</p>

  <p class="block16">“Cinayet, elektrik sandalyesini biraz fazla duyura bir sözcüktür,” dedi. “Demek istediğim bu değil. Biliyor musunuz, yaşamı bize bağışlandığı biçimde kabul etmek gerektiğinden eminim. İlk emirdir bu, on emirden önceki. Tüm olaylar Tanrının ellerindedir ve bunların gerçeklemesi konusunda bir şey bilmiyoruz. Bununla, yaşamı bize bağışlandığı biçimiyle kabul etmenin, önceden kestirilmeyeni kabul etmek olduğunu söylemek istiyorum. Ve bir çocuk, önceden kestirilmeyenin ta kendisidir ne olacağını size ne getireceğini bilmezsiniz, özellikle bu nedenle onu kabul etmek gerekir Aksi halde varım yaşarsınız yüzme bilmeyen ve okyanus boyunuzu geçtiği halde gerçekten okyanus olduğu halde kıyıya yakın debelenen biri gibi yaşarsınız.”</p>

  <p class="block16">Trompetçi çocuğun kendinden olmadığını söyledi.</p>

  <p class="block16">“Böyle bir kesinliği nereden çıkardığınızı bilmiyorum,” dedi Bertlef. “Hadi bunu kabul edelim. Ancak siz de içtenlikle kabul edin ki, çocuk sizden olsaydı, onu aldırması için Ruzena'ya yine bu kadar üstelerdiniz. Karınız ve ona beslediğiniz suçlu aşk yüzünden bunu yapardınız.”</p>

  <p class="block16">“Evet, kabul ediyorum,” dedi trompetçi. “Koşullar ne olursa olsun, onu çocuğu aldırtmaya zorlardım.”</p>

  <p class="block16">Bertlef, banyo kapısına yaslanmıştı ve gülümsüyordu: “Sizi anlıyorum ve düşüncenizi değiştirmeniz için uğraşmayı denemeyeceğim. Dünyayı düzeltmeyi istemeyecek kadar yaşlıyım. Size düşündüğümü söyledim, o kadar. İnancıma ters düşen bir biçimde davransanız bile dostunuz olarak kalacağım, sizi kınasam da yardımımı esirgemeyeceğim.”</p>

  <p class="block16">Trompetçi, bilge bir vaizin kadife sesiyle bu son cümleyi söyleyen Bertlef'i inceliyordu. Onu hayranlık uyandırıcı buluyordu. Bertlef’in her söylediğinin bir efsane, bir özdeyiş, bir örnek, çağdaş bir İncil'den alınma bir bölüm olduğu izlenimi duyuyordu. Onun önünde yerlere kadar eğilmek (Klima'yı anlayalım, çok duygulanmıştı ve aşırı davranışlara eğilimliydi) isteğindeydi.</p>

  <p class="block16">“Size elimden geldiğince yardım edeceğim,” diye konuşmasını sürdürdü Bertlef. “Az sonra, bizim için işin tıbbi yönünü çözümleyecek olan dostum Doktor Skreta'yı görmeye gideceğiz. Ama siz, Ruzena'yı istemediği bir kararı vermeye nasıl razı edeceğinizi açıklayın bana.”</p>

  <p class="block17">&nbsp;</p>

  <h2 id="sigil_toc_id_11">4</h2>

  <p class="block17">&nbsp;</p>

  <p class="block16">Dikkatlerini çeken üçüncü konu oldu bu. Trompetçi planını açıkladığında, Bertlef şöyle dedi:</p>

  <p class="block16">“Bu bana, doklarda hamal olarak çalıştığım ve olağanüstü denebilecek kadar iyi yürekli ve kimseden bir şey esirgemeyen bir genç kızın yiyeceğimizi taşıdığı serüven dolu gençliğimde başıma gelen bir şeyi anımsattı. Ama genellikle bu yürek (ve beden) cömertliği insanları minnetten çok kabalığa iter; öyle ki ona saygılı bir sevecenlik gösteren, aynı zamanda da onunla hiç yatmamış olan tek kişi bendim. Sevecenliğim yüzünden de kız bana aşık olmuştu. Sonunda onunla yatmasam kızı üzmüş ve küçük düşürmüş olacaktım. Ama bu iş bir kere oldu ve hemen kendisini büyük manevi bir aşkla sevmeyi sürdüreceğimi, ama artık iki sevgili olamayacağımızı açıkladım. Hıçkırıklara boğuldu, koşarak kaçtı, bana günaydın demez oldu ve ötekilere daha da açık bir biçimde kendini verdi. Sonra aradan iki ay geçti ve benden gebe kaldığını açıkladı.”</p>

  <p class="block16">“Benimle aynı duruma düşmüşsünüz demek!” diye bağırdı trompetçi.</p>

  <p class="block16">“Ah dostum,” dedi Bertlef, “başınıza gelenin yeryüzündeki tüm erkeklerin ortak payı olduğunu bilmiyor musunuz?”</p>

  <p class="block16">“Ne yaptınız peki?”</p>

  <p class="block16">“Siz nasıl davranmayı düşünüyorsanız öyle davrandım, ama bir farkla. Siz Ruzena'yı sever görünmek istiyorsunuz, oysa ben o kızı seviyordum. Önümde zavallı, herkes tarafından küçük düşürülmüş ve aşağılanmış bir kız, yeryüzündeki bir tek kişinin sevgi gösterdiği ve bu sevgiyi yitirmek istemeyen zavallı bir kız görüyordum. Beni sevdiğini anlıyordum ve bunu elinden geldiği biçimde, suçsuz sefaletinin sunduğu olanaklarla göstermek istediği için ona düşman olamıyordum. Ona ne söylediğimi dinleyin: Bir başkasından gebe kaldığını çok iyi biliyorum. Ama aşk yüzünden bu kurnazlığa başvurduğunu da biliyorum ve aşkının bedelini aşkla ödemek istiyorum. Çocuğun kimden olduğu umurumda değil, istersen seninle evlenirim.”</p>

  <p class="block16">“Çılgınlık bu.”</p>

  <p class="block16">“Ama kuşkusuz özenle hazırladığınız manevranızdan daha etkili. Küçük orospuya kendisini sevdiğimi ve çocuğuyla birlikte onu almak istediğimi birkaç kez tekrarlayınca, gözleri yaşlarla doldu ve beni aldattığım itiraf etti. İyiliğim karşısında, bana layık olmadığını ve benimle hiçbir zaman evlenemeyeceğini anladığını söylüyordu.”</p>

  <p class="block16">Trompetçi, düşünceli düşünceli susmaktaydı, Bertlef ekledi:</p>

  <p class="block16">“Bu öykü size ders olursa çok sevinirim. Ruzena'yı kendisini sevdiğinize inandırmaya çalışmayın, ama onu gerçekten sevmeyi deneyin. Ona acımayı deneyin. Sizi yanıltsa bile, bu yalanda aşkın bir biçimini bulmaya çalışın. Daha sonra iyiliğinizin gücüne dayanamayacağından ve size haksızlık etmemek için her türlü önlemi kendiliğinden alacağından eminim.”</p>

  <p class="block16">Bertlef’in sözleri trompetçinin üzerinde büyük bir etki yaptı. Ama Ruzena'yı daha canlı bir ışık altında düşününce, Bertlef'in telkin ettiği aşk yolunun kendisi için uygulanamaz olduğunu, bunun sıradan adamların değil de azizlerin yolu olduğunu anladı.</p>

  <p class="block17">&nbsp;</p>

  <h2 id="sigil_toc_id_12">5</h2>

  <p class="block17">&nbsp;</p>

  <p class="block16">Ruzena, birtakım kadınların tedaviden sonra duvar dibine sıralanmış yataklarda dinlendikleri kaplıcanın büyük salonunda, küçük bir masanın başına oturmuştu. İki yeni hastanın kartları önüne gelmişti. Bu kartlara tarihi yazdı, kadınlara vestiyerlerinin anahtarını, bir havlu ve büyük bir çarşaf verdi. Sonra saatine baktı ve salonun dibine (çini döşeli beyaz salonlar yakıcı bir buharla dolu olduğundan tenine bir tek beyaz gömlek giymişti), yirmi kadar çıplak kadının mucizevi kaynağın suyunda debelendikleri yüzme havuzuna doğru yürüdü. Yıkanmak için gerekli zamanın geçtiğini bildirmek üzere üçüne adlarıyla seslendi. Kadınlar uysallıkla havuzdan çıktılar, sular damlayan koca memelerini silkelediler ve kendilerini öteki salona götüren Ruzena'yı izlediler. Orada, kadınlar boş yataklara uzandılar ve Ruzena onları birbiri ardından çarşaflara sardı, bir bez parçasıyla gözlerini sildi ve üstlerine sıcak bir battaniye attı. Kadınlar ona gülümseyerek bakıyorlardı, ama Ruzena gülümsemelerine karşılık vermiyordu.</p>

  <p class="block16">Her yıl on bin kadının geçtiği, ama aşağı yukarı bir tek adamın uğramadığı küçük bir kentte dünyaya gelmek kuşkusuz hoş değildir; bir kadın, yaşadığı kenti değiştirmezse, yaşamı boyunca kendisine verilen tüm sevişme olasılıkları konusunda daha on beş yaşındayken belli bir fikir edinebilir. Ayrıca nasıl yer değiştirmeli? Çalıştığı kuruluş personelinin hizmetlerinden kolayca vazgeçmiyordu, Ruzena'nın annesiyle babası da taşınma konusuna değindiğinde, öfkeyle karşı çıkıyorlardı.</p>

  <p class="block16">Hayır, eninde sonunda mesleğinin zorunluklarını özenle yerine getirmeye çalışan bu genç kadın, kür yapmaya gelenlere sevgi duymuyordu. Buna üç neden bulunabilirdi:</p>

  <p class="block16">Kıskançlık: Bu kadınlar, kocaları, sevgilileri, daha güzel göğüsleri, daha uzun bacakları ve daha düzgün yüz çizgileri olduğu halde kendisi için erişilmez olan bin bir olanağın kaynaştığını sandığı bir dünyadan ayrılıp buraya geliyorlardı.</p>

  <p class="block16">Kıskançlıktan başka, sabırsızlık: Bu kadınlar uzak gelecekleriyle buraya geliyorlardı, ama kendisi burada geleceksizdi, bu yıl da geçen yılın aynıydı; bu küçük kentte olaysız bir süre yaşadığını ve oysa genç olduğunu düşündükçe ürküyor, hiç durmaksızın yaşamaya başlamadan yaşamın kendisinden kopup gideceğini düşünüyordu.</p>

  <p class="block16">Üçüncü olarak, her kadının bireysel değerini azaltan kalabalıkların kendisinde uyandırdığı içgüdüsel tiksinti vardı. Aralarında kendisininki kadar güzel göğüslerin değerini yitirdiği iç kapayıcı bir kadın göğüsleri enflasyonuyla çevriliydi.</p>

  <p class="block16">Kadınlardan üçüncüsünü de gülümsemeden sarıp sarmalamıştı ki, zayıf meslektaşı başını salona uzattı ve ona seslendi: “Ruzena! Telefon!”</p>

  <p class="block16">Yüzünde öylesine görkemli bir anlatım vardı ki, Ruzena kimin telefon ettiğini hemen anladı. Kıpkırmızı bir suratla bölmelerin arkasına geçti, telefonu açtı ve adını söyledi.</p>

  <p class="block16">Klima da adını verdi ve ne zaman kendisini görebileceğini sordu.</p>

  <p class="block16">“İşim saat 3'te bitiyor. Saat 4'te görüşebiliriz.”</p>

  <p class="block16">Daha sonra bir buluşma yeri kararlaştırmak gerekti. Ruzena gün boyu açık olan istasyondaki büyük birahaneyi önerdi. Yanında beklemiş olan ve gözlerini Ruzena'nın dudaklarından ayırmayan zayıf kadın, başıyla onaylayıcı bir hareket yaptı. Trompetçi, Ruzena'yı yalnız kalabilecekleri bir yerde görmeyi yeğlediği karşılığını verdi ve arabayla kaplıca kentinin dışında bir yere götürmeyi önerdi.</p>

  <p class="block16">“Bu gereksiz. Nereye gitmemizi istiyorsun?” dedi Ruzena.</p>

  <p class="block16">“Baş başa oluruz.”</p>

  <p class="block16">“Benden utanıyorsan gelmek zahmetine katlanman boşuna,” dedi Ruzena ve meslektaşı onayladı.</p>

  <p class="block16">“Söylemek istediğim bu değildi,” dedi Klima. “Saat 4'te seni birahanenin önünde bekleyeceğim.”</p>

  <p class="block16">“Mükemmel,” dedi zayıf kadın, Ruzena telefonu kapadığında. “Seni bir yerde kaçamak görmek istiyordu, ama olabildiği kadar çok insan tarafından görülmek için gerekeni yapmalısın.”</p>

  <p class="block16">Ruzena, hâlâ çok sinirliydi ve bu buluşma onu korkutuyordu. Artık Klima'yı gözünün önüne getirebilecek durumda değildi. Dış görünüşü, gülümsemesi, duruşu nasıldı? Tek karşılaşmalarından, onda çok belirsiz bir anı kalmıştı. Meslektaşları o sıra onu trompetçiyle ilgili soru yağmuruna tutmuşlardı, nasıl olduğunu, neler söylediğini, soyunduğunda neye benzediğini ve nasıl seviştiğini öğrenmek istiyorlardı. Ama herhangi bir şey söyleme yeteneğinden yoksundu ve her şeyin düşteymişçesine olup bittiğini söylemekle yetiniyordu.</p>

  <p class="block16">Bu basmakalıp bir söz değildi: Bir yatakta iki saat geçirdiği adam, yanına gelmek için afişlerden inmişti. Fotoğrafı, daha sonra yeniden madde dışı ve renksiz, binlerce kere çoğaltılmış ve o ölçüde soyut ve gerçekdışı olmak için, bir an üç boyutlu bir gerçeklik ve ağırlık kazanmıştı.</p>

  <p class="block16">O zaman çizgisel simgesine dönmek üzere kendisinden çok çabuk kaçtığı için, mükemmelliğinin tatsız duygusu kalmıştı Ruzena'da. Adamı alçaltan ve daha yakın kılan bir tek ayrıntıya tutunamıyordu. O uzaktayken enerjik bir savaşçılıkla doluydu ama varlığını hissettiği şimdi, yürekliliği uçup gidiyordu.</p>

  <p class="block16">“Sıkı dur,” dedi zayıf kadın. “Uğur getirmesi için parmaklarımı kavuşturacağım hep.”</p>

  <p class="block17">&nbsp;</p>

  <h2 id="sigil_toc_id_13">6</h2>

  <p class="block17">&nbsp;</p>

  <p class="block16">Klima, Ruzena'yla konuşmayı bitirdiğinde Bertlef koluna girdi ve Doktor Skreta'nın muayenehanesiyle evinin bulunduğu Karl Marx Yurdu'na götürdü onu. Birçok kadın bekleme odasında oturmuştu, ama Bertlef hiç duraksamadan muayene odasının kapısını dört kere vurdu. Bir an sonra, beyaz gömlekli, gözlüklü ve uzun burunlu, iriyarı bir adam belirdi. “Bir saniye lütfen,” dedi bekleme odasında oturan kadınlara ve iki adamı koridora, oradan da üst kattaki dairesine götürdü.</p>

  <p class="block16">“Nasılsınız üstat?” dedi trompetçiye, oturduklarında. “Burada ne zaman yeni bir konser vereceksiniz?”</p>

  <p class="block16">“Yaşamım boyunca bir daha hiç,” dedi Klima. “Çünkü bu kaplıca kenti bana uğursuz geliyor.”</p>

  <p class="block16">Bertlef, trompetçinin başına geleni Doktor Skreta'ya anlattı, sonra Klima ekledi:</p>

  <p class="block16">“Sizden bana yardım etmenizi isteyecektim. Önce gerçekten gebe olup olmadığını öğrenmek istiyorum. Bu belki de sadece aybaşının gecikmesidir. Ya da bana numara yapıyor. Daha önce de bir kere başıma geldi. O da bir sarışındı.”</p>

  <p class="block16">“Sarışınlarla hiçbir şeye başlamamak gerekir,” dedi Doktor Skreta.</p>

  <p class="block16">“Evet,” diye onayladı Klima, “sarışınlar benim felaketimdir. Doktor o zaman da korkunçtu. Onu bir doktora görünmek zorunda bırakmıştım. Ancak gebeliğin başında, henüz hiçbir şey kesinlikle bilinemez. O zaman, kurbağa testi yapılmasında direttim. Çiş bir dişi kurbağaya iğneyle aktarılır, kurbağanın yumurtalıkları şişliğinde...”</p>

  <p class="block16">“Hatun gebedir...” diye tamamladı Doktor Skreta.</p>

  <p class="block16">“Sabahki çişini bir şişe içinde getirmişti ve polikliniğin önünde şişeyi kaldırıma düşürdü. Hiç değilse birkaç damla kurtarmak için kırıkların üzerine atıldım! Beni görenler, onun, içinde İsa'nın kanı bulunan kutsal zümrüt vazoyu düşürdüğüne yemin edebilirlerdi. Şişeyi bilerek kırmıştı, çünkü gebe olmadığını biliyor ve işkencemi elinden geldiği kadar uzatmak istiyordu.”</p>

  <p class="block16">“Tam bir sarışın davranışı,” dedi Doktor Skreta. “Sarı saçlar ve siyah saçlar, insanın yaradılışının iki kutbudur. Siyah saçlar erkeklik, yüreklilik, içtenlik, eylem anlamına gelir; sarı saçlarsa kadınlığı, sevecenliği, güçsüzlüğü ve pasifliği simgeler. Demek ki bir sarışın gerçekte iki kat kadındır. Bir prenses ancak sarışın olabilir. Yine bu nedenle kadınlar, olabildiğince dişi olabilmek için saçlarını hiçbir zaman siyaha boyamazlar da sarıya boyarlar”</p>

  <p class="block16">“Pigmanların insan ruhunu nasıl etkilediklerini çok merak ediyorum,” dedi Bertlef kuşkucu bir sesle.</p>

  <p class="block16">“Pigmanlar söz konusu değil. Bir sarışın bilinçsiz olarak saçlarına uyar. Özellikle de bu sarışın saçlarını sarıya boyatmış bir esmerse. Rengine sadık kalmak ister ve narin bir yaratık, uçarı bir bebek, her şeyden çok dış görünüşü için kaygılanan bir yaratık gibi davranır ve sevecenlik ve hizmet, kibarlık ve nafaka ister, kendiliğinden herhangi bir şey yapabilme yeteneğinden yoksundur dış görünüşü tepeden tırnağa incelik ve içi tüm kabalıktır. Siyah saç evrensel bir moda haline gelse, bu dünyada çok daha iyi yaşanırdı. Şimdiye dek gerçekleştirilen en yararlı toplumsal reform bu olurdu.”</p>

  <p class="block16">“Öyleyse Ruzena’nın bana numara yapma olasılığı büyük,” diye araya girdi Doktor Skreta'nın sözlerinde bir umut nedeni arayan Klima.</p>

  <p class="block16">“Hayır, ona dün baktım. Gebe,” dedi doktor.</p>

  <p class="block16">Bertlef, trompetçinin sapsarı olduğunu fark etti ve: “Doktor, kürtajlardan sorumlu kurula siz başkanlık ediyorsunuz,” dedi.</p>

  <p class="block16">“Evet, toplantımız gelecek cuma.”</p>

  <p class="block16">“Mükemmel,” dedi Bertlef. “Kaybedecek zaman yok, çünkü dostumuzun sinirleri çözülebilir. Bu ülkede kürtaja canı gönülden izin vermediğinizi biliyorum.”</p>

  <p class="block16">“Hiç canı gönülden vermiyorum,” dedi Doktor Skreta. “Benimle birlikte, o kurulda, iktidarını temsil eden iki karı var. İkisi de itici bir çirkinlikte ve bize başvuran tüm kadınlardan nefret ediyorlar. Yeryüzündeki en keskin kadın düşmanlarının kimler olduğunu biliyor musunuz? Kadınlar baylar, bir tek erkek, hatta iki kadının gebeliklerini sırtına yıkmayı denedikleri Bay Klima bile, kadınların kendi türlerinden olanlara besledikleri nefret kadar nefret duymamaktadır kadınlara. Neden bizi baştan çıkarmaya çalıştıklarını sanıyorsunuz? Sırf benzerlerini yaralamak ve küçük düşürmek için. Tanrı, kadınların yüreğine öbür kadınlardan nefret etmeyi aşıladı, çünkü insan türünün çoğalmasını istiyordu.”</p>

  <p class="block16">“Görüşünüze karşılık vermekle zaman kaybetmeyeceğim,” dedi Bertlef. “Çünkü dostumuzun işine dönmek istiyorum. Yine de bu kurulda karar veren sizsiniz, o iğrenç karılar da sizin dediklerinizi yapıyorlar.”</p>

  <p class="block16">“Kuşkusuz karar veren benim, ama ne olursa olsun artık bu işle uğraşmak istemiyorum. Bana bir kuruş getirmiyor. Siz, örneğin, üstadım tek konserden ne kazanıyorsunuz?”</p>

  <p class="block16">Klima'nın verdiği rakam Doktor Skreta üzerinde büyü etkisi yaptı: “Müzikle uğraşarak ay sonlarını doğrultmak gerektiğini sık sık düşünürüm,” dedi. “Davulda kötü sayılmam.”</p>

  <p class="block16">“Davul mu çalıyorsunuz?” dedi zoraki bir ilgi gösteren Klima.</p>

  <p class="block16">“Evet,” dedi Doktor Skreta. “Halkevinde bir piyanomuz, bir de davulumuz var. Boş zamanlarda davul çalarım.”</p>

  <p class="block16">“Harika!” diye bağırdı Klima, doktoru pohpohlamak için bu fırsatın çıkmasına sevinerek.</p>

  <p class="block16">“Ama gerçek bir orkestra kurabilmeyi sağlayacak arkadaşım yok. Çok efendice piyano çalan eczacı var bir tek. Birçok kere ikimiz denedik.” Sustu ve düşünür gibi oldu. “Dinleyin! Ruzena kurulun karşısına çıktığında...”</p>

  <p class="block16">Klima derin bir iç çekti. “Eğer gelirse...”</p>

  <p class="block16">Doktor Skreta sabırsız bir hareket yaptı. “Gelmek onun için bir zevk olacaktır, öbürleri gibi. Ama kurul, babanın da karşısına çıkmasını istiyor, ona eşlik etmeniz gerekecek. Buraya sırf bu önemsiz iş nedeniyle gelmenin içinde, bir önceki akşam gelirsiniz ve gece bir konser veririz. Bir trompet, bir piyanist, bir davul. <i class="calibre1">Tres faciunt orchestrum</i>. Afişte sizin adınızla, salonu tıklım tıklım doldururuz. Ne dersiniz?”</p>

  <p class="block16">Klima, konserlerinin teknik yönden kusursuz olmasında aşırı dikkatliydi ve iki gün önce doktorun önerisi ona çılgınlık gibi gelirdi. Ama şimdi, bir hastabakıcının iç organlarından başka şeyle ilgilenmiyordu ve doktorun sorusuna terbiyelice bir coşkunlukla karşılık verdi: “Nefis olurdu!”</p>

  <p class="block16">“Doğru mu? Kabul ediyor musunuz?”</p>

  <p class="block16">“Tabii.”</p>

  <p class="block16">“Ya siz, ne diyorsunuz?” diye sordu Skreta, Bertlef e dönerek.</p>

  <p class="block16">“Fikir bana çok iyi geliyor. Ancak, iki günde her şeyi nasıl hazırlayabileceğiniz! bilmiyorum.”</p>

  <p class="block16">Karşılık yerine, Skreta ayağa kalktı ve telefona yürüdü. Bir numara çevirdi, ama karşısına kimse çıkmadı. “En önemlisi afişleri şimdiden ısmarlamak. Ne yazık ki sekreter öğlen yemeğine gitmiş olmalı,” dedi. “Salonu sağlamaya gelince, bu iş çocuk oyuncağı. Halk Eğitimi Derneği perşembe günü orada alkolizmle savaş konulu bir toplantı düzenliyor ve konferansı vermesi gereken kişi meslektaşlarımdan biri. Sağlık nedeniyle bağışlanmayı dilemesini istesem zevkten dört köşe olur. Ama kuşkusuz, birlikte hazırlanmamız için buraya perşembe sabahı gelmeniz gerekecek. Meğer ki böyle bir hazırlık gereksiz olsun.”</p>

  <p class="block16">“Hayır, hayır,” dedi Klima. “Bir hazırlık çalışması zorunludur. Önceden hazırlanmak gerekir.”</p>

  <p class="block16">“Ben de bu görüşteyim,” diye onayladı Skreta. “Onlara en etkili parçaları çalacağız. <i class="calibre1">Saint Louis Blues</i> ve <i class="calibre1">The Saints go marchin in</i> çalındığında davulda çok iyiyimdir. Birkaç hazır solom var, ne düşüneceğinizi merak ediyorum. Ayrıca, bugün öğleden sonra bağlantınız var mı? Bir deneme yapmamızı istemez misiniz?”</p>

  <p class="block16">“Ne yazık ki bu öğleden sonra, Ruzena'yı kürtaja razı olmaya inandırmak zorundayım.”</p>

  <p class="block16">Skreta sabırsızca bir hareket yaptı. “Unutun bunu! Yalvartmadan evet diyecektir.”</p>

  <p class="block16">Bertlef araya girdi: “Ben de perşembeyi beklemenizin daha iyi olacağını düşünüyorum. Bugün dostumuz kendini işine veremez. Hem trompetini de getirmediğini sanıyorum.”</p>

  <p class="block16">“Bu geçerli bir neden,” diye kabul etti Skreta ve iki dostunu karşıdaki lokantaya götürdü. Ama sokakta muayenehanesine dönmesi için yalvaran hastabakıcı onlara yetişti. Doktor da dostlarından kendisini bağışlamalarını diledi ve hastabakıcı tarafından kısır hastalarının yanına götürülmeye boyun eğdi.</p>

  <p class="block17">&nbsp;</p>

  <h2 id="sigil_toc_id_14">7</h2>

  <p class="block17">&nbsp;</p>

  <p class="block16">Ruzena Karl Marx Yurdu'nda küçük bir odaya yerleşmek için yakındaki bir köyde oturan annesiyle babasının evinden ayrılalı altı ay oluyordu. Bu bağımsız odadan çok şey bekliyordu, ama kısa sürede odasından ve özgürlüğünden, umduğundan çok daha tatsız ve çok daha az yoğun olarak yararlandığını anlamıştı.</p>

  <p class="block16">O gün öğleden sonra, saat üçe doğru kaplıcadaki işinden döndüğünde, divanın üzerine uzanmış kendisini bekleyen babasını odasında bulmak gibi tatsız bir sürprizle karşılaştı. Bu hiç işine gelmiyordu, çünkü kendini tümüyle giyimine vermek, saçını taramak ve sırtına geçireceği giysiyi özenle seçmek istiyordu.</p>

  <p class="block16">“Burada ne işin var?” diye keyifsizce sordu. Babasını tanıyan ve kendisi evde yokken odasının kapısını ona açmaya her zaman hazır olan kapıcıya içerliyordu.</p>

  <p class="block16">“Biraz boş zamanım vardı,” dedi babası. “Bugün kentte bir eğitimimiz var.”</p>

  <p class="block16">Babası Kamu Düzeni Gönüllüleri Derneği'nin üyesiydi. Kaplıcadaki görevliler kolluk takıp önemli havalara bürünerek sokakları arşınlayan bu yaşlı adamlarla alay ettikleri için, Ruzena babasının çalışmalarından utanç duyuyordu.</p>

  <p class="block16">“Keyfin bilir!” diye homurdandı.</p>

  <p class="block16">“Hiçbir zaman kaytarmayan ve kaytarmayacak olan bir baban var diye haline şükret. Biz emekliler, gençlere neler yapmayı bildiğimizi göstereceğiz!”</p>

  <p class="block16">Ruzena kendini giysinin seçimine verirken babasının konuşmasına karışmamayı yeğledi.</p>

  <p class="block16">“Ne bildiğinizi öğrenmeyi çok isterdim,” dedi.</p>

  <p class="block16">“Epeyce şey. Bu kent uluslararası bir kaplıca merkezidir, yavrum, ama neye benziyor? Çocuklar çimlerin üzerinde koşuşuyorlar!”</p>

  <p class="block16">“Tanrım...” dedi Ruzena, giysilerini araştırarak. Hiçbiri hoşuna gitmiyordu.</p>

  <p class="block16">“Yalnız çocuklar olsa, bir de köpekler var! Belediye meclisi çok önce köpeklerin ancak tasmalı olarak ve bir burundurukla çıkarılmalarını emretti. Ama burada kimse emirlere boyun eğmiyor. Herkes aklına eseni yapıyor. Parka bir bakman yeter!”</p>

  <p class="block16">Ruzena, bir giysi çıkardı ve dolabın aralık kapağının ardına gizlenip soyunmaya başladı.</p>

  <p class="block16">“Her yana işiyorlar. Oyun alanının kumlarına bile! Düşün ki bir çocuk orada eğleniyor ve ekmeğini kuma düşürüyor! Sonra da bunca hastalık olmasına şaşıyorlar! Al, bakmak yeterli,” diye ekledi babası pencereye yaklaşarak. “Sadece şu an bile başıboş koşuşan dört köpek var.”</p>

  <p class="block16">Ruzena yeniden ortaya çıkmıştı ve aynada kendini inceliyordu. Ama kendini güçlükle beline kadar görebildiği küçük bir duvar aynası vardı sadece.</p>

  <p class="block16">“Bu seni ilgilendirmiyor, değil mi?” diye sordu babası.</p>

  <p class="block16">“Yok canım, ilgilendiriyor,” dedi Ruzena bu giysinin içinden bacaklarının neye benzeyebileceğini anlamaya çalışmak için ayaklarının ucunda aynadan uzaklaşarak. “Yalnız sinirlenme, biriyle buluşacağım ve acelem var.”</p>

  <p class="block16">“Ben bir tek polis köpekleriyle av köpeklerini kabul ederim,” dedi babası. “Ama evlerinde bir köpek olan kişileri anlamıyorum. Yakın gelecekte kadınlar dünyaya çocuk getirmeyi bırakacaklar ve beşiklerde kanişler olacak.”</p>

  <p class="block16">Ruzena aynanın yansıttığı görüntüden hoşnut değildi. Dolabın yanına döndü ve kendisine daha iyi gidecek bir giysi aramaya koyuldu.</p>

  <p class="block16">“Apartman toplantısında, öbür kiracıların tümü razı olursa evde ancak bir köpek bulundurulabileceğine karar verdik. Üstelik, köpeklerden alman vergiyi de yükselteceğiz.”</p>

  <p class="block16">“Önemli dertlerin olduğunu görüyorum,” dedi Ruzena ve artık annesiyle babasının yanında oturmadığına şükretti.</p>

  <p class="block16">Çocukluğundan beri, babası ahlak dersleriyle ve öğütleriyle ona ters gelirdi. İnsanların, babasından daha değişik bir dil konuşacakları bir dünyaya susamıştı.</p>

  <p class="block16">“Gülecek bir şey yok. Köpekler gerçekten çok önemli bir sorundur ve bunu tek düşünen ben değilim, en yüksek siyasal yetkililer de aynı şeyi düşünüyorlar. Herhalde sana neyin önemli ve neyin önemli olmadığını sormayı unuttular. Kuşkusuz yeryüzündeki en önemli şeyin giysilerin olduğu karşılığını verirsin,” dedi, kızının yeniden dolap kapağının ardına gizlendiğini ve üstünü değiştirdiğini görerek.</p>

  <p class="block16">“Giysilerim kuşkusuz senin köpeklerinden daha önemlidir,” karşılığını verdi Ruzena. Bir kez daha aynanın önünde ayaklarının ucuna basıp yükselmişti. Ve bir kez daha görünüşü hoşuna gitmiyordu. Ama kendine karşı duyduğu bu hoşnutsuzluk yavaş yavaş başkaldırmaya dönüşmekteydi: Trompetçinin bu ucuz giysi içinde bile kendisini olduğu gibi kabul etmesi gerektiğini düşünüyor ve bundan garip bir hoşnutluk duyuyordu.</p>

  <p class="block16">“Bu bir sağlık sorunu,” diye konuşmasını sürdürdü babası. “Köpekler kaldırımlara kaka yaptığı sürece kentlerimiz temiz olmayacaktır. Bu bir ahlak sorunudur aynı zamanda. İnsanlar için yapılmış konutlarda köpeklerin şımartılması kabul edilemez.”</p>

  <p class="block16">Ruzena'nın hiç kuşku duymadığı bir şey olmaktaydı: başkaldırması, gizlice ve belli belirsiz babasının öfkesine karışıyordu. Ona karşı az önce duyduğu tiksintiyi duymaz olmuştu tersine babasının ateşli sözlerinden sezdirmeksizin enerji alıyordu.</p>

  <p class="block16">“Evimizde hiç köpek olmadı ve bunun yokluğunu da duymadık,” diyordu babası.</p>

  <p class="block16">Ruzena aynadaki yansımasına bakmayı sürdürüyor ve gebeliğin kendisine benzeri olmayan bir üstünlük verdiğini duyuyordu. Aynadaki görüntüsünü güzel bulsun ya da bulmasın, trompetçi bu yolculuğu özellikle kendisini görmek için yapmıştı ve büyük bir sevimlilikle birahaneye çağırıyordu. Ayrıca (saatine baktı), tam şu sıra, beklemeye başlamıştı bile.</p>

  <p class="block16">“Ama bir temizlik yapacağız, yavrum göreceksin bunu,” diye alay ediyordu babası ve Ruzena ona tatlılıkla, neredeyse gülümseyerek şöyle dedi:</p>

  <p class="block16">“Buna çok sevinirim, baba. Ama şimdi gitmem gerekiyor.”</p>

  <p class="block16">“Benim de. Çalışmamız az sonra devam edecek.” Birlikte Karl Marx Yurdu'ndan çıktılar ve ayrıldılar. Ruzena ağır ağır birahaneye yöneldi.</p>

  <p class="block17">&nbsp;</p>

  <h2 id="sigil_toc_id_15">8</h2>

  <p class="block17">&nbsp;</p>

  <p class="block16">Klima, herkesin tanıdığı gözde ve kibar sanatçı kişiliğiyle tümden bağdaşmayı bir türlü başaramıyordu, özellikle önemli kişisel kaygılar duyduğu şu sıra bunu bir engel ve bir kusur gibi duyuyordu. Ruzena'yla birlikte birahaneye girdiğinde ve vestiyerin karşısındaki duvarda, geçen konserden artakalmış büyük boy bir afişte kendi resmini gördüğünde, tedirgin oldu. Mekanik bir davranışla müşteriler arasında kendini tanıyanları sezmeye çalışarak, genç kadınla birlikte salonu geçti. Bakışlardan korkuyordu, her yandan birtakım gözlerin anlatımını ve davranış biçimini belirleyerek kendisini gözlediklerini ve süzdüklerini seçer gibiydi. Bir sürü soran bakışın, üzerine dikildiğini duyuyordu. Buna dikkat etmemeye çalıştı ve salonun öbür ucuna, parktaki ağaçların yapraklarına bakan büyük bir camın önündeki küçük masaya doğru yürüdü.</p>

  <p class="block16">Oturduklarında Ruzena'ya gülümsedi, elini okşadı ve giysisinin çok yakıştığını söyledi. Genç kadın alçakgönüllü bir biçimde karşı çıktı, ama o üsteledi ve bir süre hastabakıcının sevimliliği üzerinde konuşmaya çalıştı. Söylediğine göre, dış görünüşü karşısında şaşırmıştı. İki ay süreyle onu düşünmüştü, öyle ki belleğin görsel çabası Ruzena konusunda gerçekten uzak bir görüntü oluşturmuştu. İşin olağanüstü yanı, dediğine göre, kendisini düşündükçe çok arzulamış olmasına karşın, gerçek görünüşünün yine de düşsel görünüşüne üstün gelişiydi.</p>

  <p class="block16">Ruzena, trompetçinin iki ay boyunca hiç aramadığı ve bundan kendisini hiç düşünmediği sonucu çıkardığını belirtti.</p>

  <p class="block16">Bu Klima'nın kendini özenle hazırladığı bir itirazdı. Bezginliğini gösteren bir hareket yaptı ve genç kadına nasıl iki korkunç ay geçirdiğini hiçbir zaman düşünemeyeceğini söyledi. Ruzena, başına ne geldiğini sordu, ama trompetçi ayrıntılara girmek istemiyordu. Büyük bir nankörlüğün kendisini üzdüğünü ve birden kendini yeryüzünde yapayalnız, dostsuz, kimsesiz bulduğu karşılığını vermekle yetindi.</p>

  <p class="block16">Ruzena’nın kaygıları konusunda ayrıntılı sorular sormaya korkuyordu, çünkü yalanlarının kendisini şaşırtması tehlikesiyle karşı karşıyaydı. Korkuları boşunaydı. Ruzena büyük bir ilgiyle trompetçinin güç anlardan geçtiğini öğrenmişti kuşkusuz ve iki ay süren suskunluğun bu doğrulamasını gönülden kabul ediyordu. Ama dertlerinin gerçek niteliğine tümüyle kayıtsızdı, onun için tek önemli şey hüzündü.</p>

  <p class="block16">“Seni çok düşündüm, sana yardım edebilseydim çok sevinirdim,” dedi.</p>

  <p class="block16">“Öylesine bezgindim ki, insanlarla karşılaşmaktan bile korkuyordum. Keyifsiz bir arkadaş kötü arkadaştır.”</p>

  <p class="block16">“Ben de üzüntülüydüm.”</p>

  <p class="block16">“Biliyorum,” dedi Klima, genç kadının elini okşayarak.</p>

  <p class="block16">“Uzun süredir senden bir çocuk taşıdığımı düşünüyordum. Ve sen en ufak bir yaşam belirtisi göstermiyordun. Ama beni görmeye gelmeseydin, beni bir daha hiç görmek istemeseydin bile çocuğu aldırmayacaktım. Yapayalnız kalsam da, hiç değilse senden doğan bu çocuğun yanımda olacağını düşünüyordum. Çocuk aldırmayı hiçbir zaman kabul etmeyeceğim. Hayır! Hiçbir zaman…”</p>

  <p class="block16">Klima’nın nutku tutuldu, sessiz bir yılgı, düşüncesine egemen oluyordu.</p>

  <p class="block16">Neyse ki müşterilere gevşekçe hizmet eden garson siparişlerini almak üzere masalarının başında durmuştu.</p>

  <p class="block16">“Bir konyak,” dedi trompetçi ve hemen ardından değiştirdi; “İki konyak.”</p>

  <p class="block16">Yeni bir suskunluk oldu ve Ruzena yineledi: “Hayır, hiçbir zaman çocuk aldırmayacağım.”</p>

  <p class="block16">“Böyle söyleme” dedi Klima, yeniden aklını başına toplayarak. “Yalnızca sen söz konusu değilsin. Bir çocuk, sadece kadının sorunu değildir. Çiftin sorunudur. İkisinin de aynı görüşte olmaları gerekir. Aksi halde işin çok kötü sonuçlanması olasılığı vardır.”</p>

  <p class="block16">Sözünü bitirdiğinde, dolaylı olarak çocuğun babası olduğunu kabul ettiğini anladı. Ruzena’yla her konuşması, artık bu itirafın temeline dayanacaktı. Dilediği kadar bir plana uygun olarak davrandığını ve bu ödünün önceden saptandığını bilsin, kendi sözleriyle dehşete düşmüştü.</p>

  <p class="block16">Ama garson konyaklarını getirmişti bile: “Siz trompetçi Klima mısınız?”</p>

  <p class="block16">“Evet,” dedi Klima.</p>

  <p class="block16">“Mutfaktaki kızlar sizi tanıdırlar. Afişteki sizsiniz değil mi?”</p>

  <p class="block16">“Evet,” dedi Klima.</p>

  <p class="block16">“Söylendiğine göre on iki yaşından altmış yaşına kadar tüm kadınların ilahıymışsınız!” dedi garson ve Ruzena’ya dönerek konuşmasını sürdürdü: “Tüm kadınlar kıskançlıktan senin gözlerini oyacaklar!” Uzaklaşırken birkaç kere döndü ve küstah bir içli dışlılıkla onlara gülümsedi.</p>

  <p class="block16">“Hayır, hiçbir zaman çocuğumu aldırmayı kabul etmeyeceğim,” diye yineliyordu Ruzena. “Sen de, bir gün, çocuğun olduğu için mutluluk duyacaksın. Çünkü anlıyor musun, senden hiçbir şey istemiyorum. Senden bir şey istediğimi düşünmüyorsundur umarım. İçin iyice rahat edebilir. Bu iş bir tek beni ilgilendiriyor ve istersen hiçbir şeyle uğraşmazsın da.”</p>

  <p class="block16">Bir erkek için bu rahatlatıcı sözler kadar kuşku uyandırıcı şey yoktur. Birden Klima hiçbir şeyi engelleyemeyeceğini ve bu işin peşini bırakmakla da iyi edeceği izlenimini duydu. Susuyordu, Ruzena da susuyordu, öyle ki genç kadının söylediği sözler boşlukta kökleşiyor ve trompetçi bunların önünde kendini gitgide sefil ve silahsız duyuyordu.</p>

  <p class="block16">Ama karısının görüntüsü belirdi kafasında. Pes etmemesi gerektiğini biliyordu. Elini, küçük masanın mermer üstlüğünde Ruzena’nın parmaklarına değinceye kadar ilerletti. Bu parmakları sıktı ve “Bir dakika için şu çocuğu unut,” dedi. “Önemli olan hiç de çocuk değil. Sanıyor musun ki birbirimize söyleyecek hiçbir şeyimi yok? Sanıyor musun ki sırf bu çocuk yüzünden seni görmeye geldim?”</p>

  <p class="block16">Ruzena omuz silkti.</p>

  <p class="block16">“Asıl önemlisi, sensiz kendimi çok üzgün hissetmem. Birbirimizi pek kısa bir an gördük. Yine de, seni düşünmediğim bir tek gün bile yok.”</p>

  <p class="block16">Sustu ve Ruzena şöyle dedi:</p>

  <p class="block16">“İki ay boyunca beni bir kere bile aramadın ve ben sana iki kere yazdım.”</p>

  <p class="block16">“Bana kızmamalısın,” dedi trompetçi. “Seni bile bile aramadım. İstemiyordum. İçimden geçenlerden korkuyordum. Aşka direniyordum. Sana uzun bir mektup yazmak istiyordum, bir sürü kâğıt da karaladım, ama sonunda hepsini attım. Böylesine aşık olmak hiç başıma gelmedi, bundan ürküyordum. Hem neden itiraf etmemeli? Duygumun geçici bir büyülenmeden başka şey olmadığına da güvenmek istiyordum. Bir ay daha böyle olmaya devam edersem, diyordum kendi kendime, onun için duyduğum sadece bir sanı değil, gerçektir.”</p>

  <p class="block16">Ruzena tatlı bir sesle konuştu: “Şimdi ne düşünüyordun? Bu sadece bir sanı mı?”</p>

  <p class="block16">Ruzena'nın bu cümlesi üzerine, trompetçi planının başarılı olmaya başladığını anladı. Bu nedenle genç kadının elini hiç bırakmıyor ve konuşmayı sürdürüyordu, konuşması da gitgide kolaylaşmaktaydı: Ruzena'nın tam karşısında olduğu için, duygularını daha uzun sınavlardan geçirmesinin boşuna olacağını anlıyordu, çünkü her şey açıktı. Çocuktan da söz etmek istemiyordu, çünkü onun için asıl önemli olan, çocuk değil, Ruzena'nın kendisiydi. Genç kadının taşıdığı çocuğa bir anlam veren, kendisini, Klima'yı, Ruzena'nın yanına getirmiş olmasıydı. Evet, karnında taşıdığı bu çocuk, kendisini buraya, bu küçük kaplıca kentine getirmiş ve Ruzena'yı ne denli sevdiğini keşfetmesine yol açmıştı. Bunun için de (konyak kadehini kaldırdı) çocuğun sağlığına içeceklerdi.</p>

  <p class="block16">Tabii, konuşma coşkunluğunun kendisini sürüklemiş olduğu bu korkunç kadeh kaldırma karşısında hemen ürktü. Ama ok yaydan çıkmıştı.</p>

  <p class="block16">Ruzena bardağını kaldırdı ve fısıldadı: “Evet çocuğumuzun şerefine.” Ardından da konyağını bir dikişte içti.</p>

  <p class="block16">Trompetçi, yeni söylevlerle bu yersiz kadeh kaldırmayı hemen unutturmaya çalıştı ve bir kere daha Ruzena' ı her gün, günün her saati düşündüğünü belirtti.</p>

  <p class="block16">Ruzena da, trompetçinin başkentte herhalde kendisinden çok daha ilginç kadınlarla çevrili olduğunu söyledi.</p>

  <p class="block16">Klima, onların inceliğinden ve kendilerini beğenmişliklerinden bıktığı karşılığını verdi. Bütün bu kadınlar önünde Ruzena'yı yeğliyor, sadece kendisinden çok uzakta oturmasına üzülüyordu. Gelip başkentte çalışmayı istemez miydi?</p>

  <p class="block16">Ruzena başkenti yeğleyeceği karşılığını verdi. Ama orada bir iş bulmak kolay değildi.</p>

  <p class="block16">Klima anlamlı anlamlı güldü, oradaki hastanelerde çok tanıdığı olduğunu ve Ruzena'ya güçlük çekmeden iş bulabileceğini söyledi.</p>

  <p class="block16">Böylece uzun bir süre elini bırakmadan onunla konuştu ve tanımadığı genç bir kızın yanlarına yaklaşmış olduğunu bile fark etmedi.</p>

  <p class="block16">Can sıkıcı olabileceğinden çekinmeksizin coşkuyla: “Siz Bay Klima'sınız,” dedi kız. “Sizi hemen tanıdım! Sadece bir imza isteyecektim.”</p>

  <p class="block16">Klima kızardı. Ruzena'nın elini tutuyor, herkese açık bir yerde tüm oradakilerin gözleri önünde ona ilanı aşk ediyordu. Burada tıpkı bir anfinin sahnesindeymiş gibi olduğunu ve alaycı seyircilere dönüşen bütün dünyanın kötü bir gülümsemeyle yaşam için verdiği savaşımı izlediğini düşündü.</p>

  <p class="block16">“Dolmakalemin yok mu?” dedi Ruzena'ya fısıltıyla. Kızın Ruzena'yla senli benli olduğunu fark etmesinden korktuğu için fısıldadığı gerçekti. Yine de, senli benli konuşmasının Ruzena'nın elini tutan elinden çok daha az yakınlık belirttiğini hemen anladı, sorusunu daha yüksek sesle sordu: “Dolmakalemin yok mu?”</p>

  <p class="block16">Ama Ruzena başını salladı, kız bir sürü delikanlı ve genç kızla birlikte oturduğu masaya döndü. Onlar hemen fırsattan yararlandılar ve kızla birlikte Klima'nın yanına koştular. Trompetçiye bir dolmakalem uzattılar ve bir not defterinden üzerlerine imzasını alması gereken sayfaları kopardılar.</p>

  <p class="block16">Plan yönünden her şey yolunda gidiyordu. Yakınlıklarına tanık olanlar ne denli çoksa Ruzena sevildiğine o kadar rahat inanacaktı. Yine de dilediği kadar düşünsün, korkusunun akıldışı yanı trompetçiyi bozguna uğratıyordu. Ruzena'nın bütün bu insanlarla işbirliği halinde olduğu aklına geldi. Karmakarışık bir görüntü içinde, tümünü bir babalık davasında kendisine karşı tanıklık ederken düşlüyordu. <i class="calibre1">Evet onları gördük, âşıklar gibi karşılıklı oturmuşlardı, Klima onun elini okşuyordu ve âşıkane gözlerinin içine bakıyordu...</i></p>

  <p class="block16">Kaygı trompetçinin kendini beğenmişliğime daha da ağırlaşmıştı, gerçekten de, Ruzena'nın elini tutabilmesine yol açacak kadar güzel olmadığını düşünmüyordu. Bu Ruzena'ya hakaret olurdu. Şu sıra gözlerine göründüğünden çok daha güzeldi. Aşk, nasıl sevilen kadını bize daha da güzel gösterirse, çekinden bir kadının bizde yarattığı ürküntü, çizgilerindeki en ufak uyumsuzluğa ölçüsüz bir boyut kazandırır...</p>

  <p class="block16">“Burayı çok tatsız buluyorum,” dedi Klima sonunda yalnız kaldıklarında. “Arabayla bir gezinti yapmak istemez misin?”</p>

  <p class="block16">Ruzena arabayı merak ediyordu, kabul etti. Klima parayı ödedi ve birahaneden çıktılar. Karşıda sarı kum kaplı geniş yoluyla bir küçük park vardı. On kadar adamın oluşturduğu bir dizi, yüzleri birahaneye dönük olarak burada oturmuştu. Çoğunluk yaşlı adamlardı bunlar, buruşuk giysilerinin yeninde kırmızı bir kolluk taşıyor ve ellerinde uzun sopalar tutuyorlardı.</p>

  <p class="block16">Klima şaşkındı: “Bu da ne...”</p>

  <p class="block16">“Bir şey değil, arabanın nerede olduğunu göster bana,” diye karşılık verdi Ruzena ve hızlı adımlarla onu sürükledi.</p>

  <p class="block16">Ama Klima bakışını bu adamlardan ayıramıyordu. Uçlarında demir telden yapılma bir kancanın bulunduğu uzun sopaların neye yaradığını anlamıyordu. Bunlara havagazı lambası yakıcıları, uçan balık peşindeki balıkçılar, gizli silahlarla donatılmış bir milis denebilirdi.</p>

  <p class="block16">Adamları incelerken, içlerinden birinin kendisine gülümsediğini sandı. Korktu, hatta kendinden korktu ve hayal görmeye başladığını, her adamı izleyen, gözetleyen biri olarak gördüğünü düşündü. Ruzena'nın kendisini otoparka sürüklemesine karşı çıkmadı.</p>

  <p class="block17">&nbsp;</p>

  <h2 id="sigil_toc_id_16">9</h2>

  <p class="block17">&nbsp;</p>

  <p class="block16">“Seninle uzaklara gitmek istiyorum,” diyordu. Bir kolunu Ruzena'nın omuzuna atmıştı ve sol eliyle direksiyonu tutuyordu.</p>

  <p class="block16">“Güney Avrupa'da bir yere. Deniz kıyışım izleyen yükseklere asılı yollardan geçerdik. İtalya'yı bilir misin?”</p>

  <p class="block16">“Hayır.”</p>

  <p class="block16">“Öyleyse benimle oraya geleceğine söz ver.”</p>

  <p class="block16">“Biraz abartmıyor musun?”</p>

  <p class="block16">Ruzena bunu alçakgönüllülükle söylemişti, ama trompetçi, bu biraz abartmıyor musun sorusu genç kadının birden günışığına çıkardığı tüm demagojisini hedef alıyormuş gibi hemen savunmaya geçti. Yine de gerileyemezdi.</p>

  <p class="block16">“Evet, abartıyorum. Hep çılgınca düşüncelerim vardı. Ben böyleyim. Ama başkalarından farklı olarak, çılgınca düşüncelerimi gerçekleştiririm. İnan bana, çılgınca düşünceleri gerçekleştirmekten güzel şey yoktur. Yaşamımın bir çılgınca düşünceler dizisi olmasını isterdim. Kaplıca kentine bir daha hiç dönmememizi isterdim, arabayla hiç durmadan denize kadar gitmek isterdim. Orada bir orkestrada iş bulurdum ve kıyı boyunca bir tatil kentinden ötekine giderdik.”</p>

  <p class="block16">Arabayı güzel bir görüntü sağlayan bir yerde durdurdu. Dışarı çıktılar ve Klima ormanda gezinti yapmalarını önerdi. Yürüdüler ve kısa bir süre sonra, arabayla daha az gezilen ve ormandaki yürüyüşlerin daha çok yeğlendiği dönemden kalma bir tahta sıraya oturdular. Klima, hâlâ Ruzena'yı omuzlarından tutuyordu, birden hüzünlü bir sesle şöyle dedi: “Herkes çok keyifli bir yaşamım olduğunu sanıyor. Bu yanılgıların en büyüğü Gerçekte çok mutsuzum. Yalnız şu son aylarda değil ama, yıllardan beri.”</p>

  <p class="block16">Ruzena, bir İtalya yolculuğunu aşırı buluyor ve bunu belli belirsiz bir kuşkuyla görüyorsa da (yurttaşlarından pek azı yabancı ülkelere yolculuk edebilirlerdi), Klima'nın son cümlelerinden taşan hüzün onun için hoş bir koku taşıyordu. Bir domuz kızartması gibi kokluyordu bu hüznü.</p>

  <p class="block16">“Nasıl mutsuz olabilirsin?”</p>

  <p class="block16">“Nasıl mutsuz olabilirim?” diye içini çekti trompetçi.</p>

  <p class="block16">“Ünlüsün, güzel bir araban ar, paran var, güzel bir karın var…”</p>

  <p class="block16">“Güzel belki, evet…” dedi trompetçi acı acı.</p>

  <p class="block16">“Biliyorum,” dedi Ruzena. “Artık genç değil. Seninle aynı yaşta, değil mi?”</p>

  <p class="block16">Trompetçi, Ruzena’nın, karısı konusunda hiç kuşkusuz esaslı bilgi edinmiş olduğunu gördü ve buna sinirlendi. Ama konuşmasını sürdürdü: “Evet benimle aynı yaşta.”</p>

  <p class="block16">“Ne olacak! Yaşlı değilsin, görünüşün bir çocuk gibi.”</p>

  <p class="block16">“Ancak, bir erkek daha genç bir kadına gerek duyar.” Dedi Klima. “Hele bir sanatçı, herkesten çok. Gençliği gereksiniyorum, bilemezsin Ruzena, senin gençliğini ne denli beğendiğimi. Böyle devam edemeyeceğimi düşündüğüm olur. Kendimi kurtarmak için büyük bir istek duyuyorum. Her şeye yeniden ve başka bir biçimde başlamak için. Ruzena, dünkü telefonun, birden bunun kaderin bana yolladığı bir mesaj olduğunu kesinlikle anladım.”</p>

  <p class="block16">“Gerçekten mi?” diye sordu Ruzena tatlılıkla.</p>

  <p class="block16">“Neden seni hemen aradığımı sanıyorsun? Birden, daha fazla zaman kaybedemeyeceğimi hissettim. Seni hemen görmem gerektiğini hissettim, hemen, hemen…” Sustu ve uzun uzun genç kadının gözlerinin içine baktı. “Beni seviyor musun?”</p>

  <p class="block16">“Evet, ya sen?”</p>

  <p class="block16">“Seni delice seviyorum.”</p>

  <p class="block16">“Ben de.”</p>

  <p class="block16">Ruzena’nın üzerine eğildi ve ağzını onun ağzına yasladı. Taze bir ağızdı bu, genç bir ağız, yumuşacık güzel dudaklı ve dişleri özenle fırçalanmış bir ağız, her şeyi yerli yerindeydi, iki ay önce bu dudakları öpmek için güçlü bir eğilim duyduğu ve bu eğilime boyun eğdiği bir olguydu. Ama, özellikle o sıra bu ağız kendisini baştan çıkardığı için onu isteğin sisi ardından seçiyor ve gerçek görünüşü konusunda bir şey bilmiyordu: bu ağızın içindeki dil bir aleve benziyordu, tükürüğü de baş döndürücü bir içkiydi. Ve işte, kendisini baştan çıkarmaz olan bu ağız, birden <i class="calibre1">gerçek</i> bir ağızdan başka bir şey değildi, yani genç kadının şimdiye dek metre küplerle knödeli, patatesi ve çorbayı içine aldığı bir inatçı delik. Dişlerinde ince dolgular vardı ve tükürüğü artık baş döndürücü bir içki değil, ama balgamların öz kardeşiydi. Trompetçinin ağzı, yutması olanaksız ve tükürmesi yakışık almayacak iştah açmaktan uzak bir lokma etkisi yapan Ruzena’nın diliyle doluydu.</p>

  <p class="block16">Öpüşme sonunda bitti, ayağa kalktılar ve yeniden yola çıktılar. Ruzena neredeyse mutluydu, ama trompetçiye telefon etmesine yol açan ve onu gelmek zorunda bırakmasını sağlayan nedenin garip bir biçimde konuşmalarının dışında kaldığını iyice fark ediyordu. Bunu uzun uzun tartışmak istediği de yoktu. Tersine, şimdi sözünü ettikleri ona daha hoş ve daha önemli geliyordu. Yine de, şimdi sessizce geçiştirilen bu nedenini gizlice fark ettirmeden, alçakgönüllü bir biçimde de olsa hazır bulunmasını istiyordu. Bu nedenle, Klima, çeşitli biçimlerde ilanı aşk ettikten sonra Ruzena’yla birlikte yaşayabilmek için elinden geleni yapacağını açıkladığında, şöyle dedi: “Çok iyisin, ama benim tek başına olmadığımı da hatırlaman gerek.”</p>

  <p class="block16">“Evet,” dedi Klima. Ve ilk dakikadan beri korktuğu anın bu an, demagojisinin en zayıf halkası olduğunu bildi. “Evet, haklısın,” dedi. “Tek başına değilsin. Ama en önemli şey hiç de bu değil. Seni sevdiğim için seninle olmak istiyorum, gebe kaldığın için değil.”</p>

  <p class="block16">“Evet,” dedi Ruzena, içini çekerek.</p>

  <p class="block16">“Tohumu yanlışlıkla atılmış bir çocuktan başka varoluş nedeni bulunmayan bir evlilikten daha korkunç şey yoktur. Hatta, sevgilim seninle açık konuşayım, yeniden eskisi gibi olmanı istiyorum. Sadece iki kişi olmamızı ve aramızda başka hiç kimsenin bulunmamasını. Beni anlıyor musun?”</p>

  <p class="block16">“Ama hayır, bu olanaksız, kabul edemem, hiçbir zaman,” diye karşı çıktı Ruzena.</p>

  <p class="block16">Bunu söylemesinin nedeni, içten inanması değildi. İki gün önce Doktor Skreta'dan öğrendiği kesin sonuç öyle yeniydi ki, hâlâ bunun şaşkınlığı içinde bulunuyordu. İnceden inceye hesaplanmış bir plan izlemiyordu, ama büyük bir olay daha da öte kolay kolay bulunamayacak bir fırsat, bir talih olarak yaşadığı gebeliğiyle doluydu. Satranç oyununda tahtanın sonuna ulaşan ve vezir olan piyon gibiydi. Beklenmedik ve daha önce benzeri bulunmayan gücünü düşündükçe büyük bir zevk duyuyordu. Çağrısıyla birtakım şeylerin harekete geçtiğini, ünlü trompetçinin ta başkentten kalkıp kendisini görmeye geldiğini, nefis bir arabada gezdirdiğini, ilanı aşk ettiğini görüyordu. Gebeliğiyle bu ani güç arasında bir ilişki bulunduğundan kuşkusu olamazdı. Güçten vazgeçmek istemiyorsa, gebelikten de vazgeçemezdi.</p>

  <p class="block16">Bu nedenle trompetçi kayayı yuvarlamayı sürdürüyordu: “Sevgilim, benim istediğim bir aile değil, aşk. Sen benim gözümde aşkın ta kendisisin; bir çocukla aşk yerini aileye bırakır, can sıkıntısına bırakır. Kaygılara bırakır. Keyifsizliğe bırakır. Ve sevilen kadın yerini anaya bırakır. Sen benim gözümde bir ana değil bir sevgilisin ve seni kimseyle paylaşmak islemiyorum. Bir çocukla bile.”</p>

  <p class="block16">Bunlar güzel sözlerdi. Ruzena da zevkle dinliyordu, ama başını sallamaktaydı: “Hayır yapamam. Ne olursa olsun o senin çocuğun. Senin çocuğunu aldırtamam.”</p>

  <p class="block16">Klima, yeni sözler bulamıyor, hep aynı sözcükleri yineliyor ve Ruzena'nın sonunda ikiyüzlülüğünü sezmesinden korkuyordu.</p>

  <p class="block16">“Ne de olsa yaşın otuzun üzerinde. Hiç çocuk sahibi olmak isteği duymadın mı?”</p>

  <p class="block16">Doğruydu, hiç çocuk sahibi olma isteği duymamıştı. Yanında bir çocuğun varlığıyla rahatsız olmayı istemeyecek kadar çok seviyordu Kamila'yı. Ruzena'ya söylediği cümleleri karısına söylüyordu, içtenlikle ve sahteciliğe sapmadan.</p>

  <p class="block16">“Altı yıldır evlisiniz ve çocuğunuz yok. Sana bir çocuk doğurmak düşüncesi beni öyle keyiflendiriyor ki.”</p>

  <p class="block16">Klima her şeyin kendisine karşı döndüğünü görüyordu. Kamila'ya beslediği sevginin olağanüstü yanı Ruzena'nın karısının kısırlığına inanmasına yol açıyor ve hastabakıcıyı küstahça gözü pekliklere itiyordu.</p>

  <p class="block16">Hava serinlemeye başlamıştı, güneş ufukta alçalıyor, zaman geçiyor ve Klima daha önce söylediğini yinelemeyi sürdürüyor, Ruzena da <i class="calibre1">hayır hayır, yapamam</i>'ını yineliyordu. Klima bir çıkmazda olduğunu duyuyor, bu işi nasıl kıvıracağını hiç kestiremiyor ve her şeyi yitireceğini düşünüyordu. Öyle sinirliydi ki onun elini tutmayı unutuyor, onu öpmeyi ve sesine sevecenlik vermeyi unutuyordu. Bunu korkuyla fark etti ve toparlanmak için çaba harcadı. Sustu, ona gülümsedi ve Ruzena'yı kollarına aldı. Yorgunluğun kucaklamasıydı bu. Genç kadını göğsünde sıkıyordu, başını yüzüne bastırmıştı, bu bir çeşit destek almaydı, dinlenmeydi, soluklanmaydı, çünkü aşması için gereken gücü yitirdiği uzun bir yol almak zorundaydı.</p>

  <p class="block16">Ama Ruzena da köşeye kısılmıştı. Onun gibi, genç kadının da söyleyecekleri tükenmişti ve elde edilmek istenen adama hayır sözcüğünü yinelemekle uzun süre yetinilmeyeceğini seziyordu.</p>

  <p class="block16">Kucaklaşmaları uzun sürdü ve Klima Ruzena'yı kollarından bıraktığında, genç kadın başını eğdi ve pes etmiş bir sesle: “Peki öyleyse, ne yapmam gerektiğini söyle bana,” dedi.</p>

  <p class="block16">Klima kulaklarına inanamıyordu. Beklenmedik ve ani sözcüklerdi bunlar ve sonsuz bir rahatlamaydı. Öyle ki kendini toparlamak ve bunu çok açık bir biçimde göstermek için büyük çaba harcamak zorunda kaldı. Genç kadının yanağını okşadı ve Doktor Skreta'nın dostlarından biri olduğunu, Ruzena'nın bütün yapması gerekenin üç gün içinde kurul karşısına çıkmak olacağını söyledi. Onunla gelecekti. Korkacağı bir yoktu</p>

  <p class="block16">Ruzena karşı çıkmıyordu ve Klima kişiliğini oynama isteğine kavuştu yeniden. Genç kadının omuzlarını sarıyor, ikide bir onu öpmek için duruyordu (mutluluğu öylesine büyüktü ki öpücüğü yeniden bir sis örtüsüyle kaplanmıştı). Ruzena'nın gelip başkente yerleşmesi gerektiğini yineledi. Deniz kıyısına yapacakları yolculukla ilgili cümlelerini bile yineledi.</p>

  <p class="block16">Sonra güneş ufukta kayboldu, ormanda karanlık yoğunlaştı ve çam ormanının tepesinde yuvarlak bir ay belirdi. Yola yaklaştıkları sıra, ikisi de bir ışığın içinde buldular kendilerini. Önce bir arabanın yanık farlarıyla yakından geçtiğini sandılar, ama kısa sürede farın onları izlediği açıkça anlaşıldı. Işık, yolun öbür yanında duran bir motosikletten geliyordu: Bir adam motosikletin üzerine oturmuş onları gözlemekteydi.</p>

  <p class="block16">“Çabuk ol, yalvarırım!” dedi Ruzena.</p>

  <p class="block16">Arabanın yanına vardıklarında, motosikletin üzerinde oturan adam ayağa kalktı ve onlara doğru ilerledi! Duran motosiklet, adamı arkadan aydınlattığı, ışık trompetçinin gözüne geldiği için, Klima kara bir gölgeden başka şey seçemiyordu.</p>

  <p class="block16">“Buraya gel!” dedi adam, Ruzena'ya doğru atılarak. “Seninle konuşmam gerek. Birbirimize söyleyeceğimiz şeyler var! Çok şey var!” Sinirli ve mahcup bir sesle bağırıyordu.</p>

  <p class="block16">Trompetçi de sinirli ve utangaçtı, ama tüm duyduğu, bu saygısızlık karşısında bir çeşit öfkeydi: “Küçük hanım benimle, sizinle değil,” dedi.</p>

  <p class="block16">“Sizinle de konuşacaklarım var, biliyor musunuz!” diye böğürdü yabancı, trompetçiye dönerek. “Ünlü olduğunuz için her şeyi yapabileceğinizi sanıyorsunuz. Onu tavlayacağınızı düşünüyorsunuz! Başını döndürebileceğinizi! Sizin için bu çok basit! Yerinizde olsam ben de aynı şeyi yapabilirdim!”</p>

  <p class="block16">Ruzena, motosikletlinin trompetçiyle konuşmasından yararlanıp arabaya girdi. Motosikletli kapıya doğru atıldı. Ama cam kapalıydı ve genç kadın radyonun düğmesine bastı. Arabanın içi gürültülü bir müzikle çınladı. Sonra da trompetçi arabaya girdi ve kapıyı çarptı. Müzik kulakları sağır ediciydi. Camın ardında bir tek haykıran bir adamın karaltısı ve oynayan kolları seçiliyordu.</p>

  <p class="block16">“Beni her yerde izleyen bir deli bu,” dedi Ruzena, “Çabuk, ne olursun, hareket ettir arabayı.”</p>

  <p class="block17">&nbsp;</p>

  <h2 id="sigil_toc_id_17">10</h2>

  <p class="block17">&nbsp;</p>

  <p class="block16">Arabayı kenara çekti, Ruzena'yı Karl Marx Yurdu'na götürdü, onu öptü ve kapının ardında kaybolunca dört günlük uykusuzluktan sonra duyduğu yorgunluğun eşini duydu. Geç olmuştu, ama karnı açtı ve direksiyon başına geçip araba sürecek güç bulamıyordu kendinde. Bertlef'in yatıştırıcı sözlerini duymak istiyordu ve parktan geçerek Richmond'a yürüdü.</p>

  <p class="block16">Girişe varırken, bir sokak lambasının ışığının üzerine düştüğü büyük bir afiş dikkatini çekti. Beceriksizce çizilmiş büyük harflerle kendi adı, altında da, daha küçük harflerle Doktor Skreta'nın ve eczacının adları okunabiliyordu. Afiş elle yapılmıştı ve üzerinde amatör bir ressam elinden çıkma bir altın trompet resmi görülüyordu.</p>

  <p class="block16">Trompetçi, Doktor Skreta'nın konserin ilanını hazırlamakta gösterdiği eli çabukluğu iyi bir belirti sayıyordu, çünkü bu çabukluk Skreta'nın güvenilebilecek bir adam olduğunu gösterir gibi geliyordu ona. Koşarak merdiveni çıktı ve Bertlef’in kapısını vurdu.</p>

  <p class="block16">Kimse karşılık vermedi.</p>

  <p class="block16">Yeniden kapıyı vurdu ve yine sessizlik karşıladı onu.</p>

  <p class="block16">Eli kapının tokmağında, zamansız geldiğini (Amerikalının sayısız kadınla ilişkileri biliniyordu) düşünecek sırayı ancak buldu. Kapı kilitli değildi. Trompetçi odaya girdi ve durdu. Bir şey görmüyordu. Odanın bir köşesinden gelen bir aydınlık görüyordu sadece. Garip bir aydınlıktı bu: ne bir neon lambasının beyaz ışıltısına benziyordu, ne de bir ampulün sarı ışığına. Mavimsi bir ışıktı bu ve odayı kaplıyordu.</p>

  <p class="block16">O anda, geç kalmış bir düşünce trompetçinin düşüncesiz parmaklarına ulaştı ve bu kadar ileri bir saatte ve çağrılı olmaksızın başkasının odasına girmekle belki de bir saygısızlık yapmakta olduğunu aşıladı ona. Terbiyesizliğinden ürktü, koridora çekildi ve hemen kapıyı kapadı.</p>

  <p class="block16">Ama öyle bir şaşkınlık içindeydi ki gidecek yerde, bu garip ışığı anlamaya çalışarak kapının önünde dikildi. Amerikalının belki de odasında çıplak olduğunu ve bir ultraviyole lambasıyla güneş banyosu yaptığını düşündü. Ama kapı açıldı ve Bertlef göründü. Çıplak değildi, sırtında sabah giydiği elbise vardı. Trompetçiye gülümsüyordu: “Beni görmek için uğradığınıza sevindim. İçeri girin.”</p>

  <p class="block16">Trompetçi merakla odaya girdi; oda tavandan sarkan sıradan bir avizeyle aydınlanmıştı.</p>

  <p class="block16">“Sizi rahatsız etmekten çekmiyorum,” dedi trompetçi.</p>

  <p class="block16">“Hadi canım,” karşılığını verdi Bertlef, trompetçinin mavi ışık kaynağının çıkıverdiğini gördüğünü sandığı pencereyi göstererek, “Düşünüyordum. O kadar.”</p>

  <p class="block16">“İçeri girdiğimde, böyle odanıza dalıverdiğim için beni bağışlayın, olağanüstü bir ışık gördüm.”</p>

  <p class="block16">“Bir ışık mı?” dedi Bertlef ve kahkahayı bastı. “Şu gebeliği fazla ciddiye almamak gerek. Size düş gördürüyor.”</p>

  <p class="block16">“Ya da, belki karanlığa gömülmüş koridordan geldiğim içindi bu.”</p>

  <p class="block16">Trompetçi konuşmaya başladı ve Bertlef bir süre sonra onun sözünü kesti: “Aç mısınız?”</p>

  <p class="block16">Trompetçi başını salladı ve Bertlef dolaptan bir bisküvi paketiyle hemen açıverdiği bir kutu konserve jambon çıkardı.</p>

  <p class="block16">Ve Klima anlatmayı sürdürüyor, doyumsuzlukla akşam yemeğini yutuyor ve soran bakışlarla Bertlef’<span id="id_GoBack">i süzüyordu.</span></p>

  <p class="block16">“Her şeyin en İyi şekilde biteceğine inanıyorum,” dedi Bertlef, rahatlatıcı.</p>

  <p class="block16">“Peki, sizce, arabanın yanında bizi bekleyen kimdi?”</p>

  <p class="block16">Bertlef omuz silkti: “Hiç bilmiyorum. Nasılsa, bunun hiçbir önemi yok.”</p>

  <p class="block16">“Doğru. Konferansın bu kadar uzun sürdüğünü Kamila'ya nasıl açıklayabileceğimi düşünmem gerek asıl.”</p>

  <p class="block16">Saat iyice ilerlemişti. Rahatlamış ve güven getirmiş olarak, trompetçi arabasına bindi ve başkentin yolunu tuttu. Yol boyunca yusyuvarlak kocaman bir ay ona eşlik etti.</p>

  <p class="block21" id="calibre_pb_6">&nbsp;</p>
</body>
</html>
