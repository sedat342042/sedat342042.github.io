<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AYRILIK VALSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2>1</h2>

  <p class="block17">&nbsp;</p>

  <p class="block16">Klima, çok hafif bir uykudan uyandığında ortalık daha karanlıktı. İşine gitmeden önce Ruzena'yı bulmak istiyordu. Ama gün doğmadan bir yere gitmesi gerektiğini Kamila'ya nasıl açıklamalı?</p>

  <p class="block16">Saatine baktı: sabahın beşiydi. Ruzena'yı kaçırmak istemiyorsa hemen kalkmalıydı, ama bir bahane bulamıyordu. Yüreği küt küt atıyordu, ne yapmalı? Kalktı ve Kamila'yı uyandırmaktan çekinerek yavaşça giyinmeye başladı. Karısının sesini işittiğinde ceketini ilikliyordu. Yarı uykudan kulağına gelen hafif bir tiz sesti bu. “Nereye gidiyorsun?”</p>

  <p class="block16">Yatağa yaklaştı, tatlılıkla Kamila'yı dudaklarından öptü: “Uyu, hemen dönüyorum.”</p>

  <p class="block16">“Seninle geleceğim,” dedi Kamila, ama hemen ardından yine uyudu.</p>

  <p class="block16">Klima çabucak dışarı çıktı.</p>

  <p class="block17">&nbsp;</p>

  <h2 id="sigil_toc_id_55">2</h2>

  <p class="block17">&nbsp;</p>

  <p class="block16">Olabilir mi bu? Hâlâ arşınlıyor mu kaldırımı?</p>

  <p class="block16">Evet. Ama şimdi durdu. Richmond'un girişinde Klima'yı gördü. Gizlendi ve fark ettirmeden onu Karl Marx Yurdu'na dek izlemeye koyuldu. Kapıcı yerinin önünden geçti (kapıcı uyuyordu) ve Ruzena'nın odasının bulunduğu koridorun köşesinde durdu. Trompetçinin, hastabakıcının kapısını vurduğunu görüyordu. Kimse ona kapıyı açmıyordu. Klima kapıyı birkaç kez daha vurdu, sonra döndü ve yürüdü gitti.</p>

  <p class="block16">Frantisek onun ardından koşarak binadan çıktı. Ruzena'nın yarım saat sonra göreve başlayacak kaplıca binasına doğru giden uzun yolu tırmandığını görüyordu. Koşarak Karl Marx Yurdu'na döndü, Ruzena'nın kapısını tıkırdattı ve alçak ama açık seçik bir sesle anahtar deliğinden şöyle dedi: “Benim! Frantisek! Benden korkacak bir şeyin yok! Bana kapıyı açabilirsin.”</p>

  <p class="block16">Kimse karşılık vermiyordu.</p>

  <p class="block16">Döndüğünde kapıcı kalkmıştı.</p>

  <p class="block16">“Ruzena odasında mı?” diye sordu Frantisek.</p>

  <p class="block16">“Dünden beri gelmedi,” dedi kapıcı.</p>

  <p class="block16">Frantisek sokağa çıktı. Uzakta kaplıca binasına giren Klima'yı gördü.</p>

  <p class="block17">&nbsp;</p>

  <h2 id="sigil_toc_id_56">3</h2>

  <p class="block17">&nbsp;</p>

  <p class="block16">Ruzena düzenli olarak saat beş buçukta uyanıyordu. O gün, hoş bir uykuya dalmış olduğu halde, daha fazla uyumadı. Kalktı, giyindi ve ayaklarının ucuna basarak yandaki küçük odaya girdi.</p>

  <p class="block16">Bertlef yan yatmıştı, derin derin soluk alıyordu ve günün her saatinde özenle taranmış olan saçları dağılmıştı, kafatasının üzerindeki çıplak deriyi ortaya koyuyordu. Uykuda, yüzü daha gri ve daha yaşlı görünmekteydi. Ruzena'ya hastaneyi anımsatan ilaç şişeleri başucu masasının üzerine konmuştu. Ama bunların hiçbiri genç kadını tedirgin etmiyordu. Bertlef’e bakıyordu ve gözlerinde yaşlar birikiyordu. Önceki gece gibi bir gece yaşamamıştı hiç. Onun önünde diz çökmek gibi garip bir istek duyuyordu. Bunu yapmadı, ama eğilip Bertlef’in alnından hafifçe öptü.</p>

  <p class="block16">Dışarda, kaplıca binasına yaklaşırken, kendisine doğru gelen Frantisek'i gördü.</p>

  <p class="block16">Bir gün önce bile bu rastlaşma onu altüst edebilirdi. Trompetçiye âşık olsa da, Frantisek'in onun için önemi vardı. Klima'yla birbirinden ayrılmaz bir çift oluşturuyorlardı. Biri bayağı ve sıradan olanı canlandırıyordu, öbürü düşü; kendisini isteyen biri vardı, istemeyen bir başkası; birinden kurtulmak istiyordu ve öbürünü arzuluyordu. Her iki adam da ötekinin varlığını belirlemekteydi. Klima'dan gebe kaldığına karar verdiğinde, yine de Frantisek'i yaşamından silmemişti, tersine Frantisek'ti onu bir karara iten. Yaşamının iki kutbunu oluşturan iki adam arasında kalmıştı. Kendi gezegeninin kuzeyi ve güneyiydiler, başkasını tanımıyordu.</p>

  <p class="block16">Ama o sabah, birden tek oturulabilir gezegenin bu olmadığını anlamıştı. Klima'sız ve Frantisek'siz yaşanabileceğini, acele etmek için hiçbir neden olmadığını, yeterince zaman bulunduğunu, bilge ve olgun bir adam tarafından insanın çabucak yaşlandığı bu büyülenmiş beldeden uzağa götürülmeyi kabul edebileceğini anlamıştı.</p>

  <p class="block16">“Geceyi nerede geçirdin?” diye bağırdı Frantisek.</p>

  <p class="block16">“Seni ilgilendirmez.”</p>

  <p class="block16">“Odana uğradım. Orada değildin.”</p>

  <p class="block16">“Geceyi nerede geçirdiğim seni hiç ilgilendirmez,” dedi Ruzena ve hiç durmadan kaplıca binasına girdi. “Bir daha da beni görmeye gelme. Bunu sana yasak ediyorum.”</p>

  <p class="block16">Frantisek kaplıca binasının önünde dikildi kaldı, geceyi yürüyerek geçirdiği için ayakları ağrıdığından, girişi gözetleyebileceği bir sıraya oturdu.</p>

  <p class="block16">Ruzena merdiveni dörder dörder çıktı, birinci katta hastalar için sıralarla koltukların duvar boyunca dizildiği geniş bir bekleme salonuna girdi. Klima, Ruzena'nın çalıştığı bölümün kapısında oturuyordu.</p>

  <p class="block16">“Ruzena,” dedi ayağa kalkarken, ona umutsuz gözlerle bakıyordu. “Yalvarırım sana. Yalvarırım, mantıklı ol! Benimle gel!”</p>

  <p class="block16">Kaygısı çırılçıplaktı, önceki günlerde uğruna nice çabalar harcadığı duygusal demagojiden arınmıştı.</p>

  <p class="block16">Ruzena ona şöyle dedi: “Benden kurtulmak istiyorsun.” Klima korktu: “Senden kurtulmak istemiyorum, tersine. Birlikte daha da mutlu olmamız için yapıyorum bütün bunları.”</p>

  <p class="block16">“Yalan söyleme,” dedi Ruzena.</p>

  <p class="block16">“Ruzena, sana yalvarırım! Gelmezsen bir felaket olacak.”</p>

  <p class="block16">“Gelmeyeceğimi kim söyledi? Üç saatimiz var. Daha sabahın altısı. Rahat rahat yatakta yatan karının yanına dönebilirsin.”</p>

  <p class="block16">Kapıyı ardından kapadı, beyaz gömleğini sırtına geçirdi ve kırklık meslektaşına şöyle dedi: “Ne olursun, saat dokuzda bir yere gitmem gerekiyor. Bir saat için benim yerime bakabilir misin?”</p>

  <p class="block16">“Demek, yine de kandırıldın,” dedi meslektaşı serzenişte bulunurcasına.</p>

  <p class="block16">“Hayır. Âşık oldum,” dedi Ruzena.</p>

  <p class="block17">&nbsp;</p>

  <h2 id="sigil_toc_id_57">4</h2>

  <p class="block17">&nbsp;</p>

  <p class="block16">Jakub pencereye yaklaştı ve açtı. Soluk mavi hapı düşünüyor, önceki gün bu hapı tanımadığı kadına verdiğine inanamıyordu. Gökyüzünün mavisine bakıyor ve bu sonbahar sabahının temiz havasını içine çekiyordu. Pencereden gördüğü dünya normal, dingin, doğaldı. Önceki gün hastabakıcıyla yaşadığı anlar ona birden saçma ve inanılmaz geliyordu.</p>

  <p class="block16">Telefonu açtı ve kaplıcanın numarasını çevirdi. Kadınlar bölümündeki hastabakıcı Ruzena'yla konuşmak istediğini söyledi. Uzun süre bekledi, sonra bir kadın sesi duyuldu. Hastabakıcı Ruzena'yla konuşmak istediğini yineledi. Ses, hastabakıcı Ruzena'nın şu sıra havuzda olduğunu ve gelemeyeceğini söyledi. Jakub teşekkür etti ve telefonu kapattı.</p>

  <p class="block16">Büyük bir rahatlık duydu: hastabakıcı yaşıyordu, tüpteki hapların günde üç kez alınması gerekliydi, herhalde bir tanesini önceki akşam, öbürünü de sabah almıştı ve dolayısıyla Jakub'un hapını çoktan yutmuştu. Birden, her şey ona çok açık seçik geliyordu. Özgürlüğünün bedeli olarak cebinde taşıdığı soluk mavi hap bir kandırmacaydı. Dostu ona düşsel bir hap vermişti.</p>

  <p class="block16">Tanrım, nasıl olmuştu da o ana dek bunu düşünememişti? Bir kez daha dostlarından zehir istediği uzaklarda kalan günü anımsadı. O sıra cezaevinden yeni çıkmıştı, uzun yıllar sonra tüm bu insanların, isteğinde dikkati çekmiş olduğu acılara yöneltmeyi amaçlayan teatral bir davranıştan başka şey görmediklerini anlamaktaydı. Ama Skreta, duraksamadan, istediği şeyi sağlayacağına söz vermişti ve birkaç gün sonra, ona soluk mavi ve pırıl pırıl bir hap getirmişti. Neden duraksayaydı, neden Jakub'u bundan vazgeçirmeye çalışaydı? Onu geri çevirenlerden çok daha ustaca davranmıştı. Ona rahatın ve kesinliğin zararsız düşünü vermişti, üstüne üstlük de yaşamının sonuna dek bir dost kazanmıştı.</p>

  <p class="block16">Nasıl olmuştu da bunu hiç düşünmemişti? O sıralar, Skreta'nın kendisine sanayide yapılan sıradan bir hap görünüşünde zehir vermesini bir parça garip bulmuştu, Skreta'nın, hayati kimyacı olarak bu zehirlere erişebildiğini bile bile, hap basan makineleri nasıl kullandığını anlayamıyordu. Ama kendi kendine fazla soru da sormamıştı. Her şeyden kuşkulandığı halde, İncil'e inanıldığı gibi hapına inanıyordu.</p>

  <p class="block16">Şimdi, bu derin rahatlama anlarında, kandırmacasından ötürü dostuna minnet duyuyordu. Hastabakıcı hayatta kaldığı, bu saçma ve kötü serüven bir karabasan ve kötü düşten başka şey olmadığı için mutluydu, ama yeryüzünde hiçbir şey uzun sürmez, rahatlamanın zayıflayan dalgaları ardından pişmanlığın ince sesi yükseliyordu.</p>

  <p class="block16">Nasıl da gülünçtü bu! Bir cebinde tuttuğu hap adımlarının her birine teatral bir görkemlilik kazandırıyor, yaşamını kocaman bir efsane haline getirmesini sağlıyordu. Bir ipek kâğıdı parçasında ölümü üzerinde taşıdığına kesinlikle inanıyordu ve bu aslında Skreta'nın sessiz gülüşüydü.</p>

  <p class="block16">Jakub dostunun eninde sonunda haklı çıktığını biliyordu, ama çok sevdiği Skreta'nın bir anda binlerce benzeri gibi sıradan bir doktor olduğunu düşünmekten de kendini alamıyordu. Doğal bir şeymiş gibi, duraksamadan bu zehiri kendisine vermiş olması onu kesinkes Jakub'un tanıdığı kişilerden ayırmaktaydı. Davranışında akıl almaz bir şey vardı. İnsanların birbirlerine davrandıkları gibi davranmıyordu. Jakub'un bir sinir nöbeti ya da bir çöküntü anında zehiri kullanıp kullanmayacağını hiç düşünmemişti. Tümüyle kendine egemen ve insanca zayıflıkları olmayan bir adam gibi davranıyordu kendisine. Birbirlerine, karşılıklı, insanlar arasında yaşamak zorunda olan iki tanrı gibi davranıyorlardı ve buydu güzel olan. İnanılmaz bir şeydi. Ve birden, bu bitmişti.</p>

  <p class="block16">Jakub gökyüzünün mavisine bakıyor ve şöyle düşünüyordu: bugün, bana rahatlama ve huzur getirdi. Aynı zamanda, kendi eliyle beni kendinden sıyırdı.</p>

  <p class="block17">&nbsp;</p>

  <h2 id="sigil_toc_id_58">5</h2>

  <p class="block17">&nbsp;</p>

  <p class="block16">Ruzena'nın kabul etmesi Klima'ya tatlı bir sersemlik veriyordu, ama en büyük ödülün yemi bile onu bekleme salonundan dışarı çıkartamazdı. Ruzena'nın açıklanamayan kayboluşu, önceki günden beri, gözdağı verircesine belleğine kazınmıştı. Genç kadını çocuğu aldırmaktan vazgeçirecekleri, götürecekleri, kaçıracakları korkusuyla, burada sabırla beklemekte kararlıydı.</p>

  <p class="block16">Hastalar gelmeye başlıyorlardı, Ruzena'nın ardında kaybolduğu kapıları açıyorlardı, kimi orada kalıyordu, ötekiler koridora dönüyorlar ve duvar boyunca sıralanmış koltuklara oturuyorlar, hepsi de merakla Klima'yı inceliyorlardı, çünkü kadınlar bölümünün bekleme salonunda erkek görme alışkanlığı yoktu.</p>

  <p class="block16">Sonra, beyaz gömlekli şişman bir kadın içeri girdi ve Klima'ya uzun uzun baktı, sonra yanına yaklaştı ve Ruzena'yı bekleyip beklemediğini sordu. Klima kızardı, başıyla evetledi.</p>

  <p class="block16">“Zahmet etmeyin. Saat dokuza kadar zamanımız var,” dedi kadın sinir bozucu bir teklifsizlikle ve Klima salonda bulunan tüm kadınların onu işittikleri ve neler döndüğünü bildikleri izlenimine kapıldı.</p>

  <p class="block16">Saat aşağı yukarı dokuza çeyrek vardı ki, Ruzena, sırtında bir sokak giysisiyle yeniden göründü. Klima onun peşine takıldı ve sessizce kaplıca binasından çıktılar. İkisi de düşüncelere dalmışlardı ve parkın çalılıklarının ardında gizlenmiş kendilerini izleyen Frantisek'i fark etmediler.</p>

  <p class="block17">&nbsp;</p>

  <h2 id="sigil_toc_id_59">6</h2>

  <p class="block17">&nbsp;</p>

  <p class="block16">Jakub'a artık, Olga ve Skreta'ya veda etmekten başka yapacak şey kalmıyor, ama daha önce, bir süre tek başına parkta dolaşmak (son bir kez) ve alevlere benzeyen ağaçları özlemle seyretmek istiyor.</p>

  <p class="block16">Koridora çıktığı sıra, genç bir kadın karşıdaki odanın kapısını kapatıyordu ve uzun boyu Jakub'un dikkatini çekti. Döndüğünde, kadının güzelliği karşısında sersemledi.</p>

  <p class="block16">“Doktor Skreta'nın bir dostu musunuz?” dedi kadına.</p>

  <p class="block16">Kadın sevimli bir gülümseyişle sordu: “Nereden biliyorsunuz?”</p>

  <p class="block16">“Doktor Skreta'nın dostlarına ayırdığı odadan çıktınız,” dedi Jakub ve kendini tanıttı.</p>

  <p class="block16">“Tanıştığımıza sevindim. Ben bayan Klima'yım. Doktor bu odada kocamı oturtuyor. Kendisini arıyorum. Doktorla birlikte olması gerek. Onu nerede bulabileceğimi biliyor musunuz?”</p>

  <p class="block16">Jakub, genç kadını doymak bilmez bir zevkle seyrediyordu ve bir kez daha, günün burada geçirdiği son gün olduğu ve bu nedenle en ufak olayın özel bir anlam kazandığı, simgesel bir bildiriye dönüştüğü aklına geldi.</p>

  <p class="block16">Ama bu bildiri kendisi için ne anlam taşımalıydı?</p>

  <p class="block16">“Sizi Doktor Skreta'nın muayenehanesine götürebilir miyim?” diye sordu.</p>

  <p class="block16">“Size minnettar olurum,” karşılığını verdi genç kadın.</p>

  <p class="block16">Evet, bu bildiri kendisi için ne anlam taşımalıydı?</p>

  <p class="block16">Bir kere, bu bir bildiriydi, başka şey değil. İki saat içinde Jakub yola çıkacaktı ve bu güzel yaratıktan ona bir şey kalmayacaktı. Bu kadın, karşısına, reddetmenin canlı görünüşü olarak çıkmıştı. Bu kadına rastladıysa, nedeni, kendisinin olmayacağına kendini inandırmaktı yalnızca. Gidişinin kendisine kaybettirdiği her şeyin görüntüsü gibi rastlamıştı ona.</p>

  <p class="block16">“Olağanüstü bu,” dedi, “Bugün Doktor Skreta'yla kuşkusuz yaşamımda son kez konuşacağım.”</p>

  <p class="block16">Ama bu kadının kendisine getirdiği bildiri bir şey daha söküyordu. Bu bildiri, yine son anda kendisine güzelliği haber vermek için gelmişti. Evet, güzelliği. Ve Jakub, neredeyse ürküntüyle, güzellik konusunda hemen hemen hiçbir şey bilmediğini, güzelliği görmeden gelip geçtiğini ve güzellik için hiç yaşamadığını anladı. Bu kadının güzelliği onu büyütüyordu. Birden, başlangıçtan beri yaptığı tüm hesaplarda hep bir yanlış olduğu izlenimini duyuyordu. Hesaba katmayı unuttuğu bir öğe vardı sanki. Bu kadını tanımış olsaydı, sanki kararı farklı olacak gibiydi.</p>

  <p class="block16">“Neden onunla son kez konuşacaksınız?”</p>

  <p class="block16">“Dışarıya gidiyorum. Ve uzun bir süre için.”</p>

  <p class="block16">Yaşamında güzel kadınlar olmamış değildi, ama çekicilikleri onun için hep ikincil bir şeydi. Onu kadınlara doğru iten bir öç alma isteğiydi, hüzün ve doyumsuzluktu ya da şefkat ve acıma, kadınlar dünyası onun gözünde baskı yapan ve baskı gören kişi olduğu, pek çok savaş ve pek az aşk serüveni yaşadığı bu ülkede katıldığı acı drama karışıyordu. Ama bu kadın karşısına beklenmedik bir anda çıkmıştı, tüm bunlardan kopuk olarak, kendi yaşamından kopuk olarak, dışardan gelmişti, bir hayalet gibi gelmişti, güzel bir kadın gibi görünmüştü Jakub'a ve güzelliğin ta kendisi gibi; burada başka türlü ve başka bir şey için de yaşanabileceğini, güzelliğin adaletten de önemli, güzelliğin gerçekten de önemli daha gerçek, daha tartışmasız ve aynı zamanda daha erişilebilir, güzelliğin her şeyin üstünde ve şu sıra kendisi için kesinlikle yitirilmiş olduğunu bildirmek için görünmüştü ona. Tutup da her şeyi yaşadığına ve tüm olasılıklar, yaşamını burada geçirerek yitirdiğine inanmaması için Jakub'a son anda görünmüştü.</p>

  <p class="block16">“Dışarı gidebilmek gıpta ettiğim bir şey,” dedi genç kadın.</p>

  <p class="block16">Birlikte parkın içinde yürüyorlardı, gökyüzü masmaviydi, parkın çalılıkları sarı ve kızıldı ve Jakub yaprakların tüm serüvenlerin, tüm anıların, geçmişinin tüm fırsatlarının içinde yanıp kül olduğu ateşin görüntüsü olduğunu kendi kendine yineledi.</p>

  <p class="block16">“Gitmemde gıpta edecek bir şey yok. Şu sıra, gitmemem gerektiği izlenimini duyuyorum.”</p>

  <p class="block16">“Neden? Son anda buradan hoşlanmaya mı başlıyorsunuz?”</p>

  <p class="block16">“Hoşuma giden sizsiniz. Sizden delice hoşlanıyorum. Çok çok güzelsiniz:”</p>

  <p class="block16">Nedenini nasılını bilmeden söyledi bunları, ardından, birkaç saat sonra gideceği ve sözlerinin ne kendisi, ne de genç kadın için bir etkisi olmayacağı için ona her şeyi söylemeye hakkı olduğunu düşündü. Birden keşfedilen bu özgürlük karşısında şaşırıp kalmıştı.</p>

  <p class="block16">“Bir kör gibi yaşamışım. Bir kör gibi. Bugün, ilk kez, güzelliğin var olduğunu anladım. Ve de güzelliğin yanıbaşından geçip gittiğimi.”</p>

  <p class="block16">Genç kadın, Jakub'un gözünde müzikle ve imgelerle, hiç ayak basmadığı o beldeyle birleşiyordu, çevresindeki rengârenk ağaçlarla birleşiyordu ve şimdi onlarda birtakım bildiriler ya da bir yangın görünümü değil, ama bu kadının ayaklarının değmesiyle ve sesiyle tılsımlı bir biçimde uyanan güzelliğin yol açtığı sarhoşluğu duyuyordu yalnızca.</p>

  <p class="block16">“Sizi kendime bağlamak için her şeyi yapmak isterdim. Her şeyi bırakmak ve yaşamımı değişik bir biçimde geçirmek, sırf sizin için ve sizin yüzünüzden. Ama bunu yapamam, çünkü şu sıra gerçekte burada değilim. Dün gitmem gerekiyordu ve bugün burada gecikmiş gölgemden başka bir şey değilim.”</p>

  <p class="block16">Ah, evet! Genç kadına rastlamak fırsatının kendisine neden verildiğini anlayıvermişti. Bu rastlantı yaşamının dışında, alınyazısının dışında kalan bir bölgenin bir köşesinde, özgeçmişinin tersinde gerçekleşmişti. Ve bu yüzden onunla daha da özgürce konuşuyordu, birden nasılsa ona söylemek istediği her şeyi söyleyemeyeceğini hissettiği ana dek. Genç kadının koluna dokundu ve bir el hareketiyle şöyle dedi: “Doktor Skreta'nın muayenehanesi burada. Birinci katta.”</p>

  <p class="block16">Bayan Klima ona uzun uzun bakıyordu ve Jakub gözlerini uzaklıklar gibi nemli ve sevecen bakışına daldırıyordu. Bir kez daha genç kadının eline dokundu, döndü ve uzaklaştı.</p>

  <p class="block16">Az sonra geri döndü, bayan Klima'nın hâlâ aynı yerde olduğunu ve kendisini gözleriyle izlediğini gördü. Birkaç kere geri döndü, genç kadın hep kendisine bakıyordu.</p>

  <p class="block17">&nbsp;</p>

  <h2 id="sigil_toc_id_60">7</h2>

  <p class="block17">&nbsp;</p>

  <p class="block16">Yirmi kadar kaygılı kadın bekleme salonunda oturmuşlardı, Ruzena ve Klima oturacak yer bulamamışlardı. Karşılarında, duvarda, resimleri ve yazılarıyla kadınları çocuk aldırmaktan vazgeçirmesi gereken büyük afişler asılıydı.</p>

  <p class="block16">Süslü bir örtü üzerindeki gülümseyen bir çocuğu gösteren afişte kocaman harflerle <i class="calibre1">Anne neden beni istemiyorsun,</i> çocuğun altında da koyu harflerle dölütün annesinin kürtaj yaptırmamasını isteyen ve karşılığında armağan olarak bin bir sevinç getireceğine söz verdiğini belirten bir şiir basılmıştı: <i class="calibre1">Beni yaşatmayacaksan, kimin kollarında ölmek istiyorsun anne?</i></p>

  <p class="block16">Başka afişlerde de, çocuk arabalarının demirini tutan kocaman gülümseyen anne fotoğrafları ve işemekte olan küçük erkek çocuğu fotoğrafları vardı. (Klima, çiş yapan küçük erkek çocuğu fotoğraflarının, çocuğun doğumundan yana çürütülmeyecek bir kanıt olduğunu düşündü. Bir gün, sinemadaki bir haber filminde, çiş yapmakta olan bir yumurcak gördüğünü ve tüm salonun mutlu kadın iç çekişleriyle titrediğini anımsadı).</p>

  <p class="block16">Bir dakika bekledikten sonra, Klima kapıyı vurdu, bir hastabakıcı dışarı çıktı ve Klima, doktor Skreta'nın adını verdi. Skreta az sonra geldi, Klima'ya bir kâğıt uzattı ve doldurmasını, sonra da sabırla beklemesini söyledi.</p>

  <p class="block16">Klima, kâğıdı duvara dayadı ve çeşitli bölümleri doldurmaya koyuldu: ad, doğum yeri. Ruzena, yanıtları ona fısıldıyordu. Sonra, babanın adı bölümüne geldiğinde duraksadı. Bu küçültücü sıfatı yazılı olarak görmeyi ve altına adını eklemeyi korkunç buluyordu.</p>

  <p class="block16">Ruzena, Klima'nın eline bakıyordu ve titrediğini gördü, bu hoşuna gitti: “Yazsana canım,” dedi.</p>

  <p class="block16">“Hangi adı yazayım?” diye fısıldadı Klima.</p>

  <p class="block16">Ruzena, onu zayıf ve ödlek buluyor, ondan nefret ediyordu. Her şeyden korkmaktaydı, sorumluluklardan ve resmi bir belge üzerine imzasını atmaktan korkmaktaydı.</p>

  <p class="block16">“Baksana buraya! Babanın kim olduğunu bildiklerini sanıyorum,” dedi.</p>

  <p class="block16">“Bunun bir önem taşımadığını sanıyordum,” dedi Klima.</p>

  <p class="block16">Ruzena artık ondan bir şey beklemiyordu, ama içinden, bu zayıf adamın kendisine karşı suçlu olduğundan emindi, ona ceza verdiğine seviniyordu: “Yalan söylemek istiyorsan, korkarım anlaşamayacağız,” dedi. Klima adım yazınca da, iç çekerek ekledi: “Hem daha ne yapacağımı bilmiyorum.”</p>

  <p class="block16">“Nasıl?”</p>

  <p class="block16">Ruzena, Klima'nın dehşet içindeki yüzüne bakıyordu: “Çocuğu alacakları ana dek, fikrimi değiştirebilirim.”</p>

  <p class="block17">&nbsp;</p>

  <h2 id="sigil_toc_id_61">8</h2>

  <p class="block17">&nbsp;</p>

  <p class="block16">Bir koltuğa oturmuştu, bacakları masanın üzerine uzanmıştı ve kaplıca kentinde geçireceği kasvetli günleri düşünerek satın aldığı polis romanını okuyordu. Ama dikkatini vermeden okuyordu, çünkü önceki akşamı durumları ve konuşmaları durup dinlenmeksizin aklına gelmekteydi. O akşam olup bitenler hoşuna gidiyordu. Özellikte de kendisinden hoşnuttu. Sonunda hep olmayı dilediği gibiydi: artık erkeklerin entrikalarının kurbanı değildi, kendi alınyazısının sahibiydi. Jakub'un kendisine oynattığı saf gözde rolünü kesinlikle atmıştı, isteğine göre bu rolü değiştirmişti.</p>

  <p class="block16">Kendini zarif, bağımsız ve gözü pek buluyordu. Daracık bir beyaz blucinle sarılmış masanın üzerinde duran bacaklarına bakıyordu, kapı vurulunca da keyifle: “Gel seni bekliyorum!” dedi.</p>

  <p class="block16">Jakub içeri girdi, üzgün bir görünüşü vardı.</p>

  <p class="block16">“Selam,” dedi Olga ve bacaklarını bir süre daha masanın üzerinde tuttu. Jakub'da tedirgin bir hava sezdi, buna sevindi. Sonra yanına yaklaştı ve onu hafifçe yanağından öptü. “Biraz daha kalıyor musun?”</p>

  <p class="block16">“Hayır,” dedi Jakub üzgün bir sesle. “Bu kez sana son olarak hoşçakal demeye geldim. Az sonra gidiyorum. Seni bir kez daha kaplıcaya kadar götürebileceğimi düşündüm.”</p>

  <p class="block16">“Tamam,” dedi Olga keyifle. “Dolaşalım.”</p>

  <p class="block17">&nbsp;</p>

  <h2 id="sigil_toc_id_62">9</h2>

  <p class="block17">&nbsp;</p>

  <p class="block16">Jakub, güzel bayan Klima'nın görüntüsüyle tıka basa doluydu, önceki günden beri ruhunda tedirginlikten ve kirlilik duygusundan başka şey bırakmayan Olga'ya veda etmek üzere uğramak için duyduğu tiksintiyi yenmesi gerekmişti. Ama ne pahasına olursa olsun bunu ona gösteremezdi. Sevişmelerinin ne denli az zevk ve sevinç verdiğinden kuşkulanmaması için, kendisi hakkında anıların en iyisini beslemesi amacıyla olağanüstü bir incelikle davranmayı ilke bellemişti. Ciddi bir havaya bürünüyor, hüzünlü bir dille anlamsız cümleler söylüyor, belli belirsiz eline dokunuyor, zaman zaman saçlarını okşuyor, Olga gözlerinin içine baktığında da üzgün görünmeye çalışıyordu.</p>

  <p class="block16">Yolda, Olga ona bir bardak daha şarap içmelerini önerdi, ama Jakub kendisi için çok güç olan son görüşmelerini elinden geldiğince kısaltmak istiyordu. “Vedalaşmak insan, çok üzüyor. Bunu uzatmak istemiyorum,” dedi.</p>

  <p class="block16">Kaplıca binasının girişinde, Olga'nın iki elini tuttu ve gözlerinin içine baktı.</p>

  <p class="block16">“Jakub, gelmen çok çok tatlı bir davranış. Dün, nefis bir gece geçirdim. Sonunda baba rolü oynamaktan vazgeçtiğin ve Jakub olduğun için mutluyum. Dün, müthişti. Müthişti, değil mi?”</p>

  <p class="block16">Jakub, hiçbir şey anlamadığını fark etti. Ya bu narin genç kız bir gün önceki aşk gecelerini basit bir eğlence olarak görüyorsa? Ya her türlü duygudan yoksun bir şehvetle kendisine doğru itilmişse? Ya bir tek aşk gecesinin hoşa giden anısı kesin bir ayrılığın üzüntüsünden daha ağır basıyorsa?</p>

  <p class="block16">Olga'yı öptü. Olga ona iyi yolculuklar diledi ve kaplıca binasının büyük kapısının ardında kayboldu.</p>

  <p class="block17">&nbsp;</p>

  <h2 id="sigil_toc_id_63">10</h2>

  <p class="block17">&nbsp;</p>

  <p class="block16">Poliklinik binasının önünde iki saate yakın bir süredir gidip geliyordu ve sabrı tükenmeye başlamıştı. Hır çıkarmaması gerektiğini yineleyerek kendi kendini hizaya getiriyor, ama yakında direnecek gücü bulamayacağını hissediyordu.</p>

  <p class="block16">İçeri girdi. Kaplıca kenti büyük değildi ve herkes kendisini tanıyordu. Ruzena'nın girdiğini görüp görmediğini sordu kapıcıya. Kapıcı başını salladı ve asansöre bindiğini gördüğünü söyledi. Asansör üçüncü katta durduğundan ve alt katlara merdivenle inildiğinden, Frantisek kuşkularını binanın en üst katındaki iki koridorla sınırlayabilirdi. Bir yanda çalışma odaları vardı, öbür koridorda da kadın doğum bölümü. Önce ilk koridoru geçti (ıssızdı burası), sonra erkeklere yasak olduğu gibi tatsız bir izlenimle ikinci koridora girdi. Yüzünü görmüş olduğu bir hastabakıcıyı tanıdı. Ruzena konusunda onu sorguya çekti. Kadın koridorun dibindeki bir kapıyı gösterdi. Kapı açıktı. Birkaç adam ve birkaç kadın, eşiğinde ayakta bekliyorlardı. Frantisek bekleme salonuna girdi, oturmakta olan başka kadınlar gördü, ama ne Ruzena ne de trompetçi içerdeydi.</p>

  <p class="block16">“Genç bir kadın gördünüz mü, sarışın bir kadın?”</p>

  <p class="block16">Kadınlardan biri ona kapıyı gösterdi: “İçeri girdiler.”</p>

  <p class="block16">Frantisek bakışını afişlere doğru kaldırdı. <i class="calibre1">Anne neden beni istemiyorsun</i>? Başka afişlerde de işemekte olan küçük erkek çocukların ve yeni doğmuş bebeklerin resimleri vardı. Ne olup bittiğini anlamaya başlıyordu.</p>

  <p class="block17">&nbsp;</p>

  <h2 id="sigil_toc_id_64">11</h2>

  <p class="block17">&nbsp;</p>

  <p class="block16">Odada uzun bir masa vardı. Masanın bir yanına, Ruzena'yla birlikte Klima geçmişti ve karşılarında iki şişko kadınla birlikte doktor Skreta oturuyordu.</p>

  <p class="block16">Doktor Skreta istek sahiplerine doğru gözlerini kaldırdı ve tiksintiyle başını salladı: “Size bakmak bile içimi bulandırıyor. Burada, çocuk sahibi olamayan talihsiz kadınları doğurgan hale getirebilmek için nelere katlandığımızı biliyor musunuz? Ve şimdi sizler gibi, sağlıklı, sağlam yapılı iki genç, kendi istekleriyle yaşamın bizlere sunabileceği en değerli armağandan kurtulmak istiyorlar. Bu kurulun çocuk aldırmayı yüreklendirmek için değil, bu işi düzene koymak için toplandığı konusunda sizi uyarıyorum.”</p>

  <p class="block16">İki kadın, onaylayıcı homurtular koyverdiler ve doktor Skreta istek sahiplerine vermekte olduğu ahlak dersini sürdürdü. Klima'nın yüreği delice çarpmaktaydı. Doktorun sözlerinin kendisine değil, anaç karınlarının olanca gücüyle çocuk yapmak istemeyen genç kadınlardan nefret eden iki yardımcısına yöneldiğini kestiriyorsa da, Ruzena'nın bu söylev karşısında sarsılmasından korkuyordu. Az önce ne yapacağını bilmediğini kendisine söylememiş miydi?</p>

  <p class="block16">“Niçin yaşamak istiyorsunuz?” diye konuşmasını sürdürdü Skreta. “Çocuksuz yaşam yapraksız bir ağaç gibidir. Ben bu ülkede iktidarda olsam, çocuk aldırmayı yasaklardım. Nüfusun her yıl azaldığını düşünüp kaygılanmıyor musunuz? Üstelik bu iş, anayla çocuğun yeryüzündeki her yerden daha iyi korunduğu bizim ülkemizde oluyor! Kimsenin geleceği konusunda kaygı duymadığı burada, ha?”</p>

  <p class="block16">İki kadın onaylayıcı homurtular koyverdiler ve doktor Skreta konuşmasını sürdürdü: “Arkadaşımız evli ve sorumsuz bir cinsel ilişkinin tüm sonuçlarını yerine getirememekten korkuyor. Ancak, bunu daha önce düşünmeliydiniz!”</p>

  <p class="block16">Doktor Skreta bir an sustu, sonra yeniden Klima'ya: “Çocuğunuz yok,” dedi. “Bu doğacak çocuğun çıkar, için gerçekten boşanamaz mısınız?”</p>

  <p class="block16">“Olanaksız bu,” dedi Klima.</p>

  <p class="block16">“Biliyorum,” diye içini çekti Skreta. “Bayan Klima'nın intihar eğilimleri beslediği konusunda bana bilgi veren psikiyatrın görüşünü aldım. Çocuğun doğması onun yaşamım tehlikeye atacak ve hastabakıcı Ruzena bekâr bir anne olacaktır. Ne yapabiliriz?” dedi yeni bir iç çekişle ve Klima'nın az önce doldurduğu kâğıdı sırayla iç çeken ve gereken yere imzalarını atan iki kadının önüne sürdü. “Gelecek pazartesi günü sabah sekizde çocuğu aldırmak için buraya geleceksiniz,” dedi doktor Skreta Ruzena'ya ve çekilebileceğini işaret etti.</p>

  <p class="block16">“Ama siz burada kalın,” dedi şişko kadınlardan biri Klima'ya. Ruzena dışarı çıktı ve kadın konuşmasını sürdürdü: “Çocuk aldırmak, sandığınız kadar önemsiz bir iş değildir. Bunu büyük bir kanama izler. Sorumsuzluğunuzla, bu kadına kan kaybettireceksiniz, kendi kanınızı ona vermeniz yerinde olur.” Klima'nın önüne bir kâğıt itti. “Şurayı imzalayın:”</p>

  <p class="block16">Utanç içindeki Klima, uysallıkla imzasını attı.</p>

  <p class="block16">“Gönüllü kan verenler derneğine katılma belgesidir bu. Yana geçin, hastabakıcı hemen kanınızı alacak.”</p>

  <p class="block17">&nbsp;</p>

  <h2 id="sigil_toc_id_65">12</h2>

  <p class="block17">&nbsp;</p>

  <p class="block16">Ruzena, gözleri yerde bekleme salonunu geçti ve koridorda kendisiyle konuştuğunda Frantisek'i fark etti. “Nereden geliyorsun?”</p>

  <p class="block16">Genç adamın öfkeli yüzünden korktu ve adımlarını sıklaştırdı.</p>

  <p class="block16">“Nereden geldiğini soruyorum.”</p>

  <p class="block16">“Bu seni ilgilendirmez.”</p>

  <p class="block16">“Biliyorum, nereden geldiğini.”</p>

  <p class="block16">“Öyleyse sorma.”</p>

  <p class="block16">Aşağı iniyorlardı ve Ruzena Frantisek'ten, konuşmaktan kaçmak için basamaklardan neredeyse yuvarlanıyordu.</p>

  <p class="block16">“Çocuk aldırmak isteyenlerin başvurduğu kuruldan geliyorsun,” dedi Frantisek.</p>

  <p class="block16">Ruzena susuyordu. Dışarı çıktılar. “Çocuk aldırmak isteyenlerin başvurduğu kuruldan geliyorsun. Bunu biliyorum. Ve çocuk aldırmak istiyorsun.”</p>

  <p class="block16">“Dilediğimi yaparım.”</p>

  <p class="block16">“Dilediğini yapamazsın. Bu beni de ilgilendirir.”</p>

  <p class="block16">Ruzena adımlarını sıklaştırıyor, neredeyse koşuyordu. Frantisek de onun peşinden koşuyordu. Kaplıca binasının kapısına vardıklarında: “Beni izlemeni yasaklıyorum,” dedi Ruzena. “Çalışacağım şimdi. İşimde beni rahatsız etmeye hakkın yok.”</p>

  <p class="block16">Frantisek çok sinirliydi: “Bana emir vermekten vazgeç!”</p>

  <p class="block16">“Buna hakkın yok!”</p>

  <p class="block16">”Senin hakkın yok.”</p>

  <p class="block16">Ruzena, peşinde Frantisek'le içeri daldı.</p>

  <p class="block17">&nbsp;</p>

  <h2 id="sigil_toc_id_66">13</h2>

  <p class="block17">&nbsp;</p>

  <p class="block16">Jakub, her şeyin bitmiş olmasına ve Skreta'yla vedalaşmaktan başka yapacak şeyi kalmamasına seviniyordu. Kaplıca binasından geri dönüp parkı geçerek ağır ağır Karl Marx Yurdu'na kadar yürüdü.</p>

  <p class="block16">Uzaktan, parkın ağaçlıklı ana yolundan, bir kadın öğretmenle peşindeki yirmi kadar anaokulu öğrencisi kendisine doğru geliyorlardı. Öğretmenin elinde, tek sıra olmuş kendisini izleyen bütün çocukların tutunduğu uzun bir kırmızı ip vardı. Çocuklar ağır ağır yürüyorlar, öğretmen adlarını söyleyerek onlara bitkileri ve ağaçları gösteriyordu. Jakub, doğa bilgisi konusunda hiçbir şey öğrenemediği, akçaağacın akçaağaç ve gürgenin gürgen olduğunu hep unuttuğu için durdu.</p>

  <p class="block16">Öğretmen, sararmış gür yapraklı bir ağacı gösteriyordu: “Bu bir ıhlamur.”</p>

  <p class="block16">Jakub çocuklara bakıyordu. Hepsinin sırtında mavi bir manto ve kırmızı bir bere vardı. Sanki hepsi kardeştiler. Jakub yüzlerine bakıyordu ve giysilerinden değil, daha çok yüzlerinden ötürü birbirlerine benzedikleri sonucuna vardı. İçlerinden yedisinde oldukça büyük bir burun ve geniş bir ağız olduğu dikkatini çekti. Doktor Skreta'ya benziyorlardı.</p>

  <p class="block16">Ormandaki handa gördüğü büyük burunlu yumurcağı anımsadı. Doktorun üreme konusundaki düşü yalnızca bir fantezi olmasındı? Bu ülkede babaları büyük Skreta olan çocukların gelmesi gerçekten mümkün müydü?</p>

  <p class="block16">Jakub bunu gülünç buluyordu. Bütün bu çocuklar birbirlerine benziyorlardı, çünkü yeryüzündeki tüm çocuklar benzeşirler.</p>

  <p class="block16">Yine de şöyle düşünmekten kendini alamadı: ya Skreta garip tasarısını gerçekleştirirse? Neden garip tasarılar gerçekleşmesin?</p>

  <p class="block16">“ Ya bu, bu ne, çocuklar?”</p>

  <p class="block16">“Bu bir kayınağacı,” diye karşılık verdi bir küçük Skreta.</p>

  <p class="block16">Evet, tepeden tırnağa Skreta'nın bir portresiydi bu çocuk, yalnızca uzun bir burnu olduğundan değil, ama aynı zamanda gözlük de takıyordu ve doktor Skreta'nın konuşmasına çok dokunaklı bir gülünçlük veren genizden gelen konuşma onda da vardı.</p>

  <p class="block16">“Çok iyi, Oldrich,” dedi öğretmen.</p>

  <p class="block16">On, yirmi yıl sonra bu ülkede binlerce Skreta olacaktı. Ve yeniden, Jakub ülkesinde ne olup bittiğini bilmeden yaşadığı gibi garip bir izlenim duydu. Bir bakıma, eylemin göbeğinde yaşamıştı. En ufak güncel olayı yaşamıştı. Politikaya karışmıştı; bu uğurda yaşamından olmasına kıl payı kalmıştı, bir kenara itildiğinde bile politika onun başlıca uğraşı olmuştu. Hep ülkenin göğsünde atan yüreği dinlediğine inanmıştı. Ama gerçekten ne duyduğunu kim bilebilirdi ki? Bir yürek miydi dinlediği? Eski bir çalar saat olmasındı? Yapay bir zamanı ölçen, ıskartaya çıkarılmış eski bir çalar saat? Tüm politik savaşları onu önemli olandan değişik yöne çeviren havai fişeklerinden başka şey olmasındı?</p>

  <p class="block16">Öğretmen kadın çocukları parkın ağaçlıklı anayolunda yürütüyor ve Jakub hâlâ güzel kadının görüntüsüyle dolu olduğunu duyuyordu. Bu güzelliğin anısı aklına hep saplantı halini alan bir soruyu getiriveriyordu: düşlediğinden tümüyle farklı bir dünyada yaşamamış mıydı? Her şeyi tersinden görmüyor muydu? Güzellik gerçekten daha fazla anlam taşımıyor muydu ve eninde sonunda, geçen gün Bertlef’e yıldız çiçeği getiren bir melek değil miydi?</p>

  <p class="block16">Öğretmenin sorusunu duydu: “Ya bu, bu ne?”</p>

  <p class="block16">Gözlüklü küçük Skreta karşılık verdi: “Bu bir akçaağaç.”</p>

  <p class="block17">&nbsp;</p>

  <h2 id="sigil_toc_id_67">14</h2>

  <p class="block17">&nbsp;</p>

  <p class="block16">Ruzena merdivenleri dörder dörder çıkıyor ve arkasına bakmamaya çalışıyordu. Kendi bölümünün kapısını çarptı ve hızla soyunma odasına geçti. Kaplıcada çalışanların giydikleri beyaz gömleği tenine geçirdi ve rahat bir soluk aldı. Frantisek'le arasında geçenler kafasını bulandırıyor, ama aynı zamanda da onu garip bir biçimde yatıştırıyordu. Şimdi ikisinin, Frantisek'in ve Klima'nın, kendisine yabancı ve uzak olduklarını duyuyordu.</p>

  <p class="block16">Bölgesinden çıktı ve kadınların yıkandıktan sonra yataklara uzandıkları salona girdi.</p>

  <p class="block16">Kırklık meslektaşı kapının yanındaki küçük bir masaya ilişmişti. “Ne haber, izni kopardın mı?” diye sordu soğukça.</p>

  <p class="block16">“Evet. Sağolasın,” dedi Ruzena, yeni bir hastaya eliyle bir anahtar ve büyük bir çarşaf uzattı.</p>

  <p class="block16">Meslektaşı dışarı çıkar çıkmaz da kapı aralandı ve Frantisek'in başı göründü. “Bu işin bir tek seni ilgilendirdiği doğru değil. Bu iş ikimizi ilgilendirir. Benim de söz hakkım var.”</p>

  <p class="block16">“Rica ederim git buradan!” diye karşılık verdi Ruzena. “Burası kadınlar bölümü, erkeklerin burada işi yok! Hemen git, yoksa seni attırırım!”</p>

  <p class="block16">Frantisek'in yüzü kıpkırmızıydı ve Ruzena'nın gözdağı veren sözleri onu öfkelendirdi, öyle içeri girdi ve kapıyı ardından çarptı.</p>

  <p class="block16">“Beni attırman umurumda bile değil! Umurumda bile değil!” diye bağırıyordu.</p>

  <p class="block16">“Sana hemen git diyorum!”</p>

  <p class="block16">“İkinizin de foyanızı meydana çıkardım! O herif! O müzisyen! Bütün bunlar yalan ve piston! Dün doktorla birlikte konser verdiği için onunla senin işini ayarladı! Ama ben her şeyi açıkça görüyorum ve çocuğumun öldürülmesini engelleyeceğim! Ben babayım ve bu işte söyleyecek sözüm var! Çocuğumu öldürmeni de yasak ediyorum!”</p>

  <p class="block16">Frantisek haykırıyordu ve örtülere sarınıp yataklara uzanmış olan kadınlar merakla başlarını kaldırıyorlardı.</p>

  <p class="block16">Bu kez Ruzena çok şaşkındı, çünkü Frantisek haykırmaktaydı ve kavgayı yatıştırmak için ne yapacağım bilemiyordu. “Senin çocuğun değil,” dedi. “Bunu sen uyduruyorsun. Çocuk senden değil.”</p>

  <p class="block16">“Ne?” diye bağırdı Frantisek ve masanın çevresini dolanıp Ruzena'ya yaklaşmak için salonda ilerledi. “Nasıl? Benim çocuğum değil mi? Bunu bilecek durumdayım! biliyorum ben!”</p>

  <p class="block16">Tam o sıra havuzdan çıkmış olan çıplak ve ıslak bir kadın, bir çarşafa sarıp yatağına götürmesi için Ruzena'ya doğru ilerledi. Birkaç metre ötesinde görmeyen gözlerle kendisini süzen Frantisek'i görünce irkildi.</p>

  <p class="block16">Ruzena için bir anlık soluklanmaydı bu, kadının yanına gitti, onu çarşafa sardı ve yatağa götürdü.</p>

  <p class="block16">“Bu herifin burada işi ne?” diye sordu kadın Frantisek'e doğru dönerek.</p>

  <p class="block16">“Delinin biri! Bu oğlanın aklı başından gitmiş ve buradan çıkarmak için ne yapacağımı bilmiyorum!” dedi Ruzena, kadını sıcak bir battaniyeyle örterken.</p>

  <p class="block16">Yatan kadınlardan biri Frantisek'e bağırdı: “Baksanıza! Burada işiniz yok! Defolun gidin!”</p>

  <p class="block16">“İnanın yapacak işim var!” karşılığını verdi Frantisek, inatçı, bir parmak bile kımıldamadan. Ruzena yanına döndüğünde, artık kıpkırmızı değil, sapsarıydı. Hiç bağırmıyor, ama tatlı ve kararlı bir sesle konuşuyordu: “Sana bir şey söyleyeceğim. Çocuğu aldırırsan, ben de burada olmayacağım artık. Bu çocuğu öldürürsen, sen bilirsin ya, vicdanında iki ölünün sorumluluğunu taşıyacaksın.”</p>

  <p class="block16">Ruzena derinden iç çekti ve masasının gözünü açtı. Orada soluk mavi haplarla dolu tüp duruyordu. Avucuna bir hap yuvarladı ve yuttu.</p>

  <p class="block16">Ve Frantisek, artık bağırmayan ama yalvaran bir sesle şöyle diyordu: “Yalvarırım, Ruzena. Sana yalvarırım. Sensiz yaşayamam. İntihar edeceğim.”</p>

  <p class="block16">Tam o sırada Ruzena karnında büyük bir acı duydu ve Frantisek onun yüzünün tanınmaz, acıdan allak bullak hale geldiğini, gözlerinin yuvalarından uğradığını, ama bakıştan yoksun olduğunu, bedeninin kıvrılıp büküldüğünü, ikiye katlandığını, ellerinin karnını sıktığını fark etti. Sonra yere yuvarlandığını gördü.</p>

  <p class="block17">&nbsp;</p>

  <h2 id="sigil_toc_id_68">15</h2>

  <p class="block17">&nbsp;</p>

  <p class="block16">Olga havuzda debeleniyordu ve birden işitti... Tam olarak ne işitti? Ne işittiğini bilmiyordu. Salon kargaşalıkla doluydu. Çevresindeki kadınlar havuzdan çıkıyor, yakınındaki her şeyi sanki içine çeken yan salona bakıyorlardı. Olga da bu dayanılmaz emme akımına kapıldı; hiçbir şey düşünmeden, ama kaygılı bir merakla, ötekileri izliyordu.</p>

  <p class="block16">Yandaki salonda, kapının yanında duran bir kadın yığını görüyordu. Kadınlar Olga'ya sırtlarını çevirmişlerdi, çıplak ve ıslaktılar, kıçları iyice çıkmış, yere doğru eğiliyorlardı. Ve kadın yığınının karşısında dikilen genç bir adam görüyordu.</p>

  <p class="block16">Başka çıplak kadınlar da itişip kakışarak kalabalığa katılıyorlardı, Olga da kargaşalıkta kendine bir yol açtı ve hastabakıcı Ruzena'nın yerde yattığını, yerinden hiç kıpırdamadığını gördü. Genç adam diz çöktü, bağırmaya koyuldu: “Onu ben öldürdüm! Onu ben öldürdüm! Ben bir katilim!”</p>

  <p class="block16">Kadınların her yanından sular akıyordu. İçlerinden biri yere yatan Ruzena'ya eğildi ve nabzına baktı. Ama bu gereksiz bir hareketti. Çünkü ölüm oradaydı ve bundan kimsenin kuşkusu yoktu. Kadınların örtüsüz ve ıslak bedenleri ölümü yakından, ölümü bildik bir yüzde görmek için telaşla itişip kakışıyorlardı.</p>

  <p class="block16">Frantisek hâlâ diz çökmüş halde duruyordu. Ruzena'yı kollarında sıkıyor ve yüzünü gözünü öpüyordu.</p>

  <p class="block16">Kadınlar çevresinde dikilmişlerdi ve Frantisek gözlerini onlara doğru kaldırıyor, yineliyordu: “Onu ben öldürdüm! Katil benim! Beni tutuklatın!”</p>

  <p class="block16">“Bir şey yapmak gerek,” dedi kadınlardan biri, bir başkası koşarak koridora çıktı ve seslenmeye koyuldu. Az sonra Ruzena'nın iki meslektaşı, peşlerinde beyaz gömlekli iki doktorla koşup geldiler.</p>

  <p class="block16">Ancak o zaman Olga çıplak olduğunu, öteki çıplak kadınlar arasında ve hiç tanımadığı bir genç adamla doktorun önünde ilişip kakıştığını fark etti, bu durum ona gülünç geldi. Ama bu durumun kalabalık içinde kalmasına, kendisini büyüleyen ölüye bakmasına engel olamayacağını biliyordu.</p>

  <p class="block16">Doktor, Ruzena'nın yerdeki elini tutuyor, boşuna nabzı saymaya çalışıyor ve Frantisek durup dinlenmeden yineliyordu: “Onu ben öldürdüm! Polisi çağırın, beni tutuklatın!”</p>

  <p class="block17">&nbsp;</p>

  <h2 id="sigil_toc_id_69">16</h2>

  <p class="block17">&nbsp;</p>

  <p class="block16">Jakub, dostunu, poliklinikten muayenehanesine yeni döndüğünde buldu. Önceki gün davulda gösterdiği başarıdan ötürü onu kutladı ve konserden sonra beklemediği için bağışlamasını diledi.</p>

  <p class="block16">“Bu beni çok üzdü,” dedi doktor. “Burada geçirdiğin son gün ve Tanrı bilir gece nerelerde sürtüyorsun. Birbirimize söyleyecek o kadar çok şeyimiz vardı. Daha da beteri, herhalde o ütü tahtasıyla birlikteydin. Minnetin çirkin bir duygu olduğunu görüyorum.”</p>

  <p class="block16">“Ne minneti? Neden ötürü ona minnet duyacağım?”</p>

  <p class="block16">“Babasının senin için çok şey yaptığını bana yazmıştın.”</p>

  <p class="block16">O gün Doktor Skreta'nın hastası yoktu ve muayene masası odanın dibinde bomboş duruyordu. İki dost karşılıklı koltuklara oturdular.</p>

  <p class="block16">“Yok canım,” dedi Jakub, konuşmayı kaldığı yerden sürdürerek. “Sadece onunla ilgilenmeni istiyordum, babasına bir minnet borcum olduğunu sana yazmayı daha kolay buldum. Ama aslında hiç de öyle değil. Her şeye bir nokta koydum şimdi, bunu sana söyleyebilirim. Tutuklandığımda, bu iş Olga'nın babasının tüm rızasıyla oldu. Onun babası beni ölüme gönderdi. Altı ay sonra o kendini darağacının altında buldu, oysa benim talihim varmış, paçayı sıyırdım.”</p>

  <p class="block16">“Başka bir deyişle, Olga alçağın birinin kızı,” dedi doktor.</p>

  <p class="block16">Jakub omuz silkti: “Benim bir devrim düşmanı olduğumu sandı. Herkes bunu ona yineliyordu ve söylenenlere inandı.”</p>

  <p class="block16">“Peki ama neden bana dostun olduğunu söyledin?”</p>

  <p class="block16">“Dosttuk. Ve dost olduğumuz için de tutuklanmadan yana oy kullanmak onun yönünden daha büyük önem taşıyordu. Böylece ülküyü dostluğun üzerinde tuttuğunu kanıtlıyordu Beni devrime ihanet eden kişi olarak ele verdiğinde yüce çıkar uğruna kişisel kaygılarını susturduğu duygusuna kapıldı ve bunu yaşamının en büyük eylemi olarak yaşadı”</p>

  <p class="block16">“O çirkin kıza aşık olmak için bir neden mi bu?”</p>

  <p class="block16">“Olga’nın bu işle bir ilgisi yok. O suçsuzdur.”</p>

  <p class="block16">“Onun gibi binlerce suçsuz var. Olga'yı bütün bu suçsuzlar arasından seçtiysen, hiç kuşkusuz babasının kızı olduğu içindir.”</p>

  <p class="block16">Jakub omuz silkti ve Doktor Skreta konuşmasını sürdürdü: “Sen de onun kadar ahlaksızsın. Sanırım bu kıza beslediğin dostluğu yaşamının en büyük eylemi olarak görüyorsun. Cömert olduğunu kendi kendine kanıtlamak için, içindeki doğal nefreti, doğal tiksintiyi boğdun. Bu güzel, ama aynı zamanda da sapıkça ve çok gereksiz.”</p>

  <p class="block16">“Doğru değil bu,” diye karşı çıktı Jakub. “İçimde hiçbir şeyi boğmak istemedim ve cömert görünmeye de çalışmadım. Sadece ona acıdım. Görür görmez, ilk keresinde. Onu evinden attıklarında daha bir çocuktu, annesiyle bir dağ köyünde yaşıyordu, insanlar onlarla konuşmaktan ürküyorlardı. Uzun süre öğrenim yapmak için gereken izni alamadı, yetenekli bir kız olduğu halde. İğrenç bir şey çocuklara anaları ve babaları yüzünden acı çektirmek. Benim de, babasından ötürü ondan nefret etmemi mi isterdin? Olga'ya acıdım ben. Ona acıdım, çünkü babası idam edilmişti ve ona acıdım, çünkü babası bir dostunu ölüme göndermişti.”</p>

  <p class="block16">Tam o sıra telefon çaldı. Skreta telefonu açtı ve bir an dinledi. Yüzü sarardı ve: “Şu sıra işim var burada,” dedi. “Gerçekten gelmem gerekli mi?” Ardından sessiz bir an oldu ve Skreta yine konuştu: “Oldu. Peki. Geliyorum.” Telefonu kapattı ve sövdü.</p>

  <p class="block16">“Seni istiyorlarsa benim için üzülme. Nasıl olsa gitmem gerek,” dedi Jakub koltuğundan kalkarak.</p>

  <p class="block16">“Hayır, gitmeyeceksin! Hiçbir şeyi derinlemesine incelemedik. Bugün tartışmak istiyorduk, değil mi? Düşüncelerimin akışını bozdular. Ve önemli bir şey söz konusuydu. Neyin söz konusu olduğunu anımsamıyor musun?”</p>

  <p class="block16">“Hayır,” dedi Jakub.</p>

  <p class="block16">“Tanrım! Ve şimdi, kaplıca binasına koşmam gerekiyor.”</p>

  <p class="block16">“Böyle ayrılmamız daha iyi. Bir konuşmanın orta yerinde,” dedi Jakub ve dostunun elini sıktı.</p>

  <p class="block17">&nbsp;</p>

  <h2 id="sigil_toc_id_70">17</h2>

  <p class="block17">&nbsp;</p>

  <p class="block16">Ruzena'nın cansız bedeni genellikle gece nöbeti tutan doktora ayrılmış bulunan küçük bir odanın ortasında yatıyordu. İçerde birkaç kişi iş görüyordu. Cinayet masası müfettişi gelmişti bile, Frantisek'i sorguya çekmişti ve ifadesini yazıyordu. Frantisek bir kez daha tutuklanma isteğini yineledi.</p>

  <p class="block16">“Ona bu hapı verdiniz mi vermediniz mi?” diye sordu müfettiş.</p>

  <p class="block16">“Vermedim.”</p>

  <p class="block16">“Öyleyse onu öldürdüğünüzü söylemeyin.”</p>

  <p class="block16">“Bana hep intihar edeceğini söylerdi.”</p>

  <p class="block16">“Peki, neden intihar edeceğini söylüyordu size?”</p>

  <p class="block16">“Yaşamını cehenneme çevirmeyi sürdürürsem intihar edeceğini söylüyordu. Çocuk istemediğini söylüyordu. Çocuk doğurmaktansa intiharı yeğlediğini söylüyordu.”</p>

  <p class="block16">Doktor Skreta içeri girdi. Müfettişi dostça selamladı ve ölüye yaklaştı, rengine bakmak için gözkapaklarını kaldırdı.</p>

  <p class="block16">“Doktor, siz bu hastabakıcının doğrudan üstüydünüz,” dedi müfettiş.</p>

  <p class="block16">“Evet.”</p>

  <p class="block16">“Genellikle sizin servisinizdekilerin erişebileceği bir zehiri kullanabileceğini düşünüyor musunuz?”</p>

  <p class="block16">Skreta yeniden Ruzena'nın ölüsüne döndü ve ölümünün ayrıntılarım anlattırdı. Ardından da konuştu: “Bu bizim muayene odalarımızda bulabileceği bir ilaca ya da bir maddeye benzemiyor. Herhalde bir alkaloid benzeri olmalı. Hangisi olduğunu otopsi gösterecektir.”</p>

  <p class="block16">“Peki, ama bunu nasıl edinmiş olabilir?”</p>

  <p class="block16">“Alkaloidler bitkisel kökenli zehirlerdir. Bunu nasıl edindiğini size söyleyebilmem çok güç.”</p>

  <p class="block16">“Şimdilik bütün bunlar oldukça esrarlı,” dedi müfettiş. “İntihar nedeni de. Bu genç adam ölünün kendisinden bir çocuk beklediğini ve çocuğu aldırmak istediğini bana söyledi.”</p>

  <p class="block16">“Çocuk aldırmaya zorlayan o heriftir!” diye bağırdı Frantisek.</p>

  <p class="block16">“Kim?” diye sordu müfettiş.</p>

  <p class="block16">“Trompetçi. Onu benim elimden almak ve çocuğumu aldırtmak istiyordu! Onları izledim! Ruzena'yla birlikte kuruldaydı.”</p>

  <p class="block16">“Bunu doğrulayabilirim,” dedi Doktor Skreta. “Sabah bu hastabakıcının çocuk aldırma isteğini incelediğimiz doğrudur.”</p>

  <p class="block16">“Trompetçi de onunla birlikte miydi?” diye sordu müfettiş.</p>

  <p class="block16">“Evet,” dedi Skreta. “Ruzena onu çocuğunun babası olarak bildirdi.”</p>

  <p class="block16">“Bu yalan! Çocuğun babası benim!” diye bağırdı Frantisek.</p>

  <p class="block16">“Kimsenin bundan kuşkusu yok,” dedi Skreta. “Ama kurulun çocuğu aldırmasına izin vermesi için Ruzena'nın baba olarak evli bir erkeği bildirmesi gerekiyordu.”</p>

  <p class="block16">“Öyleyse bunun bir yalan olduğunu biliyordunuz!” diye bağırdı Frantisek, Doktor Skreta'ya.</p>

  <p class="block16">“Yasa uyarınca kadının açıklamalarına inanmak zorundayız. Ruzena, bay Klima'dan gebe kaldığını söylediğine ve o da açıklamalarını doğruladığına göre, hiçbirimizin tersini savunmaya hakkımız yoktu.”</p>

  <p class="block16">“Ama Klima'nın, çocuğun babası olduğuna inanmadınız, değil mi?” diye sordu müfettiş.</p>

  <p class="block16">“İnanmadım.”</p>

  <p class="block16">“Bu görüşünüz neye dayanıyor?”</p>

  <p class="block16">“Bay Klima bu kaplıca kentine topu topu iki kere ve çok kısa bir süre için geldi. Onunla hastabakıcımız arasında bir cinsel ilişki olması uzak bir olasılıktır. Bu kaplıca kenti böyle bir şeyin hemen bana duyurulabileceği kadar küçüktür. Bay Klima'nın babalığı, her türlü olasılıkla, kurul çocuğu aldırmasına izin versin diye Ruzena tarafından kendisine kabul ettirilen bir gizlemedir. Gerçekten de, bu bay herhalde çocuğun alınmasını kabul etmezdi.”</p>

  <p class="block16">Ama Frantisek, artık Skreta'nın söylediklerini işitmiyordu. Orada dikilmiş duruyor ve hiçbir şey duymuyordu. Bir tek Ruzena'nın sözlerini duymaktaydı: 'Beni dosdoğru intihara sürükleyeceksin, kesinlikle intihara iteceksin?' Ve ölüme kendisinin yol açtığını biliyor, yine de nedenini anlamıyor ve her şey ona açıklanmaz geliyordu. Mucizeyle karşılaşmış olan bir vahşi gibi oradaydı, gerçekdışı bir olayın karşısındaymış gibi oradaydı, olayın karşısındayım; gibi oradaydı ve aklı üzerine çöken anlaşılmazı kavramayı beceremediği için birden sağır ve kördü.</p>

  <p class="block16">(Mutsuz Frantisek, tüm yaşamını bir şey anlamadan geçireceksin ve topu topu bir tek şey bileceksin: aşkının sevdiğin kadını öldürdüğünü. Yılgının gizli işareti gibi bu duyguyla yaşayacaksın, sevdiği kişilere açıklanmaz felâketler getiren bir cüzzamlı gibi yaşayacaksın, yaşamın boyunca felâket taşıyıcısı gibi olacaksın.)</p>

  <p class="block16">Sapsarıydı, tuzdan bir heykel gibi hareketsiz duruyordu ve başka bir adamın heyecanla içeri girmiş olduğunu görmedi bile. Yeni gelen, ölüye yaklaştı, ona uzun uzun baktı ve saçlarını okşadı.</p>

  <p class="block16">“Zehirle intihar,” diye fısıldadı doktor Skreta.</p>

  <p class="block16">Yeni gelen bütün gücüyle başını salladı: “Bir intihar mı? Bu kadının kendi kendini öldürmediğine başım üzerine yemin ederim. Zehir yutmuşsa, bu ancak bir cinayet olabilir.”</p>

  <p class="block16">Müfettiş yeni gelene şaşkınlıkla bakıyordu. Bu Bertlef ’ti ve bakışları öfkeli bir alevle pırıl pırıl yanıyordu.</p>

  <p class="block17">&nbsp;</p>

  <h2 id="sigil_toc_id_71">18</h2>

  <p class="block17">&nbsp;</p>

  <p class="block16">Jakub kontak anahtarını çevirdi ve araba hareket etti. Kaplıca kentinin son evlerini de geçti ve kendini engin bir görünüm karşısında buldu. Sınıra kadar aşağı yukarı dört saatlik yolu olduğunu biliyor ve acele etmek istemiyordu. Buradan son kez arabayla geçtiği düşüncesi, görünümü onun gözünde çok değerli kılıyordu. Her an bu görünümü bilmediği, görünümün düşündüğünden değişik olduğu ve burada daha uzun süre kalamadığına yandığı izlenimini duyuyordu.</p>

  <p class="block16">Ama hemen ardından, gidişini bir gün ya da bir yıl ertelemesinin, şimdi kendisine acı çektiren şeyde nasılsa bir değişiklik yapmayacağını düşündü, görünümü bugün tanıdığından daha yakın tanıyamayacaktı. Onu tanımadan, çekici yanlarını tüketemeden ayrılacağı, ondan hem borçlu ve hem de alacaklı olarak uzaklaşacağı fikrini kabul etmesi gerekiyordu.</p>

  <p class="block16">Sonra, bir ilaç tüpüne koyarak düşsel zehiri verdiği genç kadını düşünmeye koyuldu ve katillik mesleğinin tüm mesleklerinin en kısası olduğunu söyledi kendi kendine. Aşağı yukarı on sekiz saat süreyle katil oldum, dedi ve gülümsedi.</p>

  <p class="block16">Ama hemen ardından, kendi kendine tersini belirtti. Doğru değildi, bu kadar kısa süreyle katil olmamıştı. O bir katildi ve ölümüne dek katil kalacaktı. Çünkü soluk mavi hapın zehir olup olmaması pek önem taşımıyordu, önemli olan kendisinin bunun zehir olduğuna inandığı, buna karşın zehiri yabancı kadına verdiği ve onu kurtarmak için hiçbir şey yapmadığıydı.</p>

  <p class="block16">Sonra bütün bunları, eyleminin saf deney planında yer aldığını anlamış bir adamın kayıtsızlığıma düşünmeye koyuldu.</p>

  <p class="block16">Cinayeti alışılmışın dışında bir cinayetti. Nedeni olmayan bir cinayetti bu. Amaç olarak katilin yararına herhangi bir çıkar güttüğü yoktu. Öyleyse, neydi tam olarak anlamı? Cinayetinin anlamı, açık ve seçik kendisine bir katil olduğunu öğretmekti.</p>

  <p class="block16">Deney olarak, kişinin kendini tanımasını sağlayacak bir eylem olarak cinayet Raskolnikov'undu. İnsanın aşağılık bir yaratığı öldürme hakkı olup olmadığını ve bu cinayete katlanacak gücü bulup bulamayacağını öğrenmek için öldüren Raskolnikov, bu cinayetle kendi kendini söz konusu ediyordu:</p>

  <p class="block16">Evet, bu onu Raskolnikov'a yaklaştıran bir şeydi: cinayetin gereksizliği, kuramsal yanı. Ama arada birtakım farklar da vardı: Raskolnikov, bedenen ve kafaca sağlıklı bir adamın, kendi çıkarı adına, aşağılık bir yaşamı yok etmeye hakkı olup olmadığını soruyordu kendi kendine. Ama Jakub içinde zehir bulunan tüpü hastabakıcıya verdiğinde, ortalıkta hiç de buna benzer bir şey yoktu. Jakub'u ilgilendiren, insanın başka birinin yaşamını yok etme hakkı olup olmadığını öğrenmek değildi. Tersine, Jakub insanın böyle bir hakkı olmadığına inanıyordu. Jakub'un çekindiği şey, daha çok önüne gelenin böyle bir hakkı kendinde bulmasaydı. Jakub, insan yaşamının somut fikirler uğruna feda edildiği bir dünyada yaşıyordu. Jakub o insanların yüzlerini iyi biliyordu, kötü olmadıklarını da biliyordu, kimi zaman küstahlığa varacak kadar suçsuz, kimi zaman da acı verecek kadar ödlek olan o yüzleri, birtakım bahaneler bularak, ama özenle, acımasızlığını bildikleri bir kararı benzerleri üzerinde uygulayan o yüzleri. Jakub o yüzleri iyi biliyordu ve onlardan nefret ediyordu. Daha da öte, Jakub her adamın bir başkasının ölümünü dilediğini ve ancak iki şeyin onu cinayetten alıkoyduğunu biliyordu: ceza korkusunun ve insanı öldürmenin yol açtığı fiziksel güçlüğün. Jakub, her insanın gizlice ve uzaktan adam öldürme olanağı bulunsa, insanlığın birkaç dakika içinde yok olacağını biliyordu. Dolayısıyla da Raskolnikov'un deneyinin tümüyle boş olduğu sonucuna varması gerekiyordu.</p>

  <p class="block16">İyi ama öyleyse hastabakıcıya neden zehir vermişti? Bu basit bir rastlantı değil miydi? Gerçekten de Raskolnikov, cinayetini uzun uzun tasarlamış ve hazırlamıştı, oysa Jakub anlık bir itilimin etkisinde hareket etmişti. Ama Jakub kendisinin de cinayetini bilinçsiz olarak uzun yıllardan beri hazırladığını ve Ruzena'ya zehiri verdiği anın, bir kaldıraç gibi, tüm geçmiş yılların, insana beslediği tüm nefretin tutamak bulduğu bir şey olduğunu biliyordu.</p>

  <p class="block16">Raskolnikov, baltayla yaşlı tefeci kadını öldürdüğünde, korkunç bir eşiği geçtiğini, tanrısal yasayı çiğnediğini iyi biliyordu, yaşlı kadının değersiz bir yaratık olduğunu, ama aynı zamanda da Tanrının bir kulu olduğunu biliyordu. Roskolnikov'un duyduğu bu korkuyu, Jakub bilmiyordu. Onun gözünde, insanlar tanrısal yaratıklar değildi. Jakub inceliği ve ruh yüceliğini seviyordu, ama bunların insanlara özgü nitelikler olmadığına kendini inandırmıştı. Jakub insanları iyi tanıyordu, bu nedenle onları sevmiyordu. Jakub soyluydu, bu nedenle onlara zehir veriyordu.</p>

  <p class="block16">Öyleyse ben ruh yüceliğinden ötürü katilim, diye geçirdi içinden ve bu düşünce ona gülünç ve iç karartıcı göründü.</p>

  <p class="block16">Raskolnikov, yaşlı tefeci kadını öldürdükten sonra, korkunç pişmanlık fırtınasına gem vuracak gücü bulamamıştı. Oysa insanın başkalarının yaşamını yok etmek hakkı olmadığına kesinlikle inanan Jakub, pişmanlık duymuyordu. Yine de, zehir vermiş olduğu hastabakıcı herhalde Raskolnikov'un tefeci kadınından daha çekici bir yaratıktı.</p>

  <p class="block16">Bir suçluluk duyup duymadığını anlamak için hastabakıcının gerçekten ölmüş olduğunu düşlemeye çalıştı. Hayır, hiç de böyle bir şey duymuyordu ve Jakub veda etmekte olduğu tatlı ve güler yüzlü bir bölgede, sakin sakin, rahat rahat yol almaktaydı.</p>

  <p class="block16">Raskolnikov cinayetini bir trajedi gibi yaşadı ve sonunda eyleminin ağırlığı altında ezildi. Ve Jakub eyleminin böylesine hafif oluşu, kendisini ezmeyişi, hiçbir ağırlığının bulunmayışı karşısında hayranlık duyuyor. Ve bu hafifliğin, Rus kahramanı isterik duygularından başka türlü yıldırıcı olup olmadığını düşünüyor.</p>

  <p class="block16">Ağır ağır yol alıyordu ve görünüme bakmak için düşüncelerini yarıda kesiyordu. Tüm hap olayının bir oyun, sonucu bulunmayan bir oyun olduğunu düşünüyordu, en ufak bir iz, bir kök, bir evlek bırakmadığı ve şimdi bir hava kabarcığı gibi ayrılıp gittiği bu ülkedeki tüm yaşamı gibi.</p>

  <p class="block17">&nbsp;</p>

  <h2 id="sigil_toc_id_72">19</h2>

  <p class="block17">&nbsp;</p>

  <p class="block16">Klima çeyrek litre kan vererek hafiflemişti ve doktor Skreta'yı büyük bir sabırsızlıkla bekleme salonunda bekliyordu. Onunla vedalaşmadan ve Ruzena'yla bir parça ilgilenmesini rica etmeden kaplıca kentinden ayrılmak istemiyordu. <i class="calibre1">Çocuğu alacakları ana dek fikrimi değiştirebilirim</i>. Hâlâ hastabakıcının sözlerini işitiyor ve bu sözler onu korkutuyordu. Gidişinden sonra, Ruzena'nın etkisinden kurtulmasından ve son anda kararını değiştirmesinden çekiniyordu.</p>

  <p class="block16">Doktor Skreta, sonunda göründü. Klima ona doğru atıldı, veda etti ve davulda gösterdiği başarıdan ötürü kutladı.</p>

  <p class="block16">“Güzel bir konser oldu,” dedi doktor Skreta, “çok iyi çaldınız. Koşullar elverse de aynı şeyi yine yapsak! Böyle konserleri başka kaplıca kentlerinde de düzenleme olanaklarını düşünmek gerekecek.”</p>

  <p class="block16">“Evet, yürekten size katılıyorum, sizinle çaldığım için çok mutluyum!” dedi trompetçi, telaşla ve ekledi: “Sizden bir istekte daha bulunacaktım. Bir parça Ruzena'yla ilgilenebilseniz. Yine kafasının dikine gitmesinden korkuyorum. Kadınların davranışları önceden kestirilemiyor.”</p>

  <p class="block16">“Kafasının dikine gitmeyecek artık, merak etmeyin,” dedi Doktor Skreta. “Ruzena yaşamıyor.”</p>

  <p class="block16">Klima bir an anlayamadan durdu ve Doktor Skreta olup biteni anlattı. Ardından şöyle dedi: “Bu bir intihar, ama yine de oldukça gizemli görünüyor. Bazı kişiler sizinle kurulun karşısına çıkışından bir saat sonra yaşamına son vermesini garip bulabilirler. Hayır, hayır, hayır, hiçbir şeyden korkmayın,” diye ekledi ve trompetçinin elini yakaladı, çünkü sarardığını görüyordu. “Talihlisiniz ki, Ruzena'nın çocuğun kendisinden Olduğuna kesinlikle inanan bir makinist sevgilisi varmış. Sizinle hastabakıcı arasında hiçbir zaman bir şey geçmediğini, anneyle baba bekâr olduğunda, kurul çocuğun aldırılmasına izin vermediğinden, Ruzena'nın sizi sadece çocuğun babası olarak görünmeye kandırdığını açıkladım. Bu durumda, sizi sorguya çekerlerse sakın yutmayın. Sinirleriniz iyice bozuk, bu görülüyor ve çok yazık. Kendinizi toparlamanız gerek, çünkü önünüzde daha epey konser var.”</p>

  <p class="block16">Klima'nın nutku tutulmuştu. Doktor Skreta'nın önünde eğildi ve heyecanla elini sıktı, bu hareketi birkaç kere yineledi.</p>

  <p class="block16">Kamila onu otel odasında bekliyordu. Klima bir şey söylemeden karısını kollarına aldı ve dudaklarını yanağına koydu. Yüzünün her noktasını öptü, sonra diz çöktü ve giysisini aşağıdan yukarı dizlerine dek öptü.</p>

  <p class="block16">“Ne oluyor sana?”</p>

  <p class="block16">“Hiç. Yanımda sen olduğun için öyle mutluyum ki. Sen yeryüzünde olduğun için öyle mutluyum ki.”</p>

  <p class="block16">Eşyalarını yol çantalarına yerleştirdiler ve arabaya götürdüler. Klima yorgun olduğunu söyledi ve arabayı kullanmasını karısından rica etti.</p>

  <p class="block16">Sessizce yol alıyorlardı. Sözcüğün tam anlamıyla tükenen Klima, büyük bir rahatlık duymaktaydı. Sorguya çekilebileceğini düşündükçe yine bir parça kaygılıydı. O zaman Kamila yine de birtakım şeyler sezebilirdi. Ama Doktor Skreta'nın kendisine söylediklerini yineliyordu. Sorguya çekilirse, yardım etmek için kendini baba yerine koyan suçsuz kibar adam (bu ülkede sık görülen sıradan bir şey) rolü oynayacaktı. Kimse kendisine kızamazdı, rastlantıyla durumu öğrense Kamila bile.</p>

  <p class="block16">Karısına bakıyordu. Güzelliği arabanın dar boşluğunu dağılmak bilmeyen bir parfüm gibi dolduruyordu. Yaşam, boyunca bu parfümden başkasını koklamak istemediğini söylüyordu Klima kendi kendine. Sonra trompetinin uzak ve dingin müziğini işitir gibi oldu ve sırf bu kadının, bu tek ve en çok sevilen zevki için yaşamı boyunca bir tek bu müziği çalacağına söz verdi.</p>

  <p class="block17">&nbsp;</p>

  <h2 id="sigil_toc_id_73">20</h2>

  <p class="block17">&nbsp;</p>

  <p class="block16">Ne zaman direksiyona geçse, kendini daha güçlü ve daha bağımsız hissediyordu. Ama bu kez, ona güven veren yalnızca direksiyon değildi. Richmond'un koridorunda rastladığı yabancının sözleriydi aynı zamanda. Bu sözleri unutamıyordu. Ve kocasının pürüzsüz yüzünden çok daha erkeksi olan yabancının yüzünü de unutamıyordu. Kamila gerçekten erkek adına lâyık birini hiç tanımadığını düşündü.</p>

  <p class="block16">Yan gözle, eli aşkla omuzunu okşarken, her an anlaşılmaz huzur dolu gülümsemelerin belirdiği kocasının yorgun yüzüne bakıyordu.</p>

  <p class="block16">Bu aşırı sevecenlik hoşuna gitmiyor ve onu etkilemiyordu. Açıklanamayan yanıyla, trompetçinin gizleri, sakladığı ve kendisinin kabul edilmediği gizli bir yaşamı olduğunu bir kere daha doğrulamaktan başka şey yapamıyordu. Ama şimdi, bu saptama, Kamila'yı üzecek yerde kayıtsız bırakıyordu.</p>

  <p class="block16">Ne diyordu bu adam? Dönmemek üzere gittiğini. Uzun ve tatlı bir özlem yüreğini ezdi. Yalnızca o adama duyulan özlem değil, ama aynı zamanda kaçırılan fırsata da duyulan özlem. Hem yalnızca o fırsata değil, ama fırsatın kendisine. Geçirdiği, kaçırdığı, kendiliğinden yan çizdiği, hatta hiç karşılaşmadığı tüm fırsatların özlemini çekiyordu.</p>

  <p class="block16">O adam tüm yaşamını bir kör gibi geçirdiğini ve güzelliğin var olduğundan bile kuşkulanmadığını söylüyordu. Adamı anlıyordu. Çünkü kendisi için de aynı şey söz konusuydu. O da, körlük içinde yaşıyordu. Kıskançlığın zorlu farıyla aydınlanan bir tek yaratıktan başkasını görmüyordu. Bu far birden sönerse, ne olacaktı? Günün dağınık ışığında, başka yaratıklar belirecekler ve o güne dek yeryüzünde tek sandığı adam pek çok benzerinden biri olacaktı.</p>

  <p class="block16">Direksiyonu tutuyordu, kendine güvenen güzel bir kadın olduğunu duyuyordu, şunu da düşünüyordu: onu Klima'ya bağlayan gerçekten aşk mıydı, yoksa yalnızca Klima'yı yitirme korkusu mu? Ve bu korku baştan beri aşkın kaygılı bir biçimi değil miydi? Zamanla aşk (yorgun ve bitkin) bu biçimden kurtulup çıkmamış mıydı? Sonunda bu korkudan, aşktan yoksun korkudan başka şey kalmamış değil miydi? Bu korku da kaybolursa geriye ne kalacaktı?</p>

  <p class="block16">Yanındaki trompetçi, açıklanmayan bir biçimde gülümsüyordu.</p>

  <p class="block16">Kamila ona doğru döndü ve kıskanmaktan vazgeçerse hiçbir şey kalmayacağını düşündü. Arabayı çok hızlı sürüyordu, ilerde bir yerde, yaşamın yolu üzerinde, trompetçiden kopma anlamına gelen bir çizgi çizildiğini geçirdi kafasından. Ve ilk kez, bu düşünce onda ne kaygı ne de korku uyandırıyordu.</p>

  <p class="block17">&nbsp;</p>

  <h2 id="sigil_toc_id_74">21</h2>

  <p class="block17">&nbsp;</p>

  <p class="block16">Olga, Bertlef’in dairesine girdi ve özür diledi:</p>

  <p class="block16">“Haber vermeden odanıza girdiğim için beni bağışlayın. Ama öyle bir durumdayım ki yalnız kalmam olanaksız. Sizi gerçekten rahatsız etmiyorum ya?”</p>

  <p class="block16">Odada Bertlef, Doktor Skreta ve müfettiş bulunuyordu. Olga'ya karşılık veren müfettiş oldu: “Bizi rahatsız etmiyorsunuz. Konuşmamızın hiçbir resmi yanı yok.”</p>

  <p class="block16">“Bay müfettiş benim eski bir dostumdur,” diye açıkladı doktor Olga'ya.</p>

  <p class="block16">“Ne olur söyleyin, bu işi neden yaptı?” diye sordu Olga. '“Sevgilisiyle kavga etti, kavga sırasında çantasını karıştırdı ve zehiri yuttu. Başkaca bir şey bilmiyoruz ve korkarım hiçbir zaman da fazla bir şey öğrenmeyeceğiz.”</p>

  <p class="block16">“Bay müfettiş,” dedi Bertlef, enerjik bir biçimde, “açıklamamda size söylediklerime dikkat etmenizi diliyorum. Ruzena'yla burada, bu odada, yaşamının son gecesini geçirdim. Belki işin en önemli yanı üzerinde yeterince durmadım. Bu eşsiz bir gece oldu ve Ruzena çok mutluydu. Bu pek dikkati çekmeyen kızın aşkla, incelikle, ruh yüceliğiyle dolu ışıl ışıl, onda var olduğunu aklınıza bile getirmediğiniz bir yaratık olmak için kayıtsız ve somurtuk çevresinin kendisini içine kapattığı mengeneyi atmaktan başka şeye gerek duyduğu yoktu. Size şunu söyleyeyim ki, dün gece boyunca ona başka bir yaşamın kapılarını açtım ve tam olarak dün yaşama isteğini duymaya başladı. Ama sonra biri yoluna çıktı...” dedi Bertlef birden düşünceye dalarak ve yavaşça ekledi: “Bu noktada cehennemin işe karıştığını seziyorum.”</p>

  <p class="block16">“Ağır suç masasında görevli olanların cehennemdeki güçler üzerinde bir etkileri olamaz,” dedi müfettiş.</p>

  <p class="block16">Bertlef bu alaylı sözlere karşılık vermedi: “İntihar varsayımının gerçekten hiçbir anlamı yok,” diye sürdürdü konuşmasını, “bunu anlayın, size yalvarırım! Yaşamaya başlamak istediği an kendini öldürmesi olanaksız! Yineliyorum, intiharla suçlanmasını kabul etmiyorum.”</p>

  <p class="block16">“Sayın bayım,” dedi müfettiş, “kimsenin onu intiharla suçladığı yok, şu nedenle ki intihar bir suç değildir. İntihar adaleti ilgilendiren bir iş değildir. Bu bizim işimiz değildir.”</p>

  <p class="block16">“Evet,” dedi Bertlef, “sizin gözünüzde intihar bir suç değildir, çünkü sizin gözünüzde yaşamın bir değeri yoktur. Ama ben, bay müfettiş, bundan büyük bir günah tanımıyorum. İntihar cinayetten beterdir: öç almak için ya da bir şeye tamah ederek adam öldürülebilir, ama tamah bile sapkın bir yaşam sevgisinin belirtisidir. İntihar etmekse, kendi yaşamını alaya alınacak gülünç bir şey gibi Tanrı'nın ayakları dibine atmaktır. İntihar etmek, Yaradan'ın yüzüne tükürmektir. Bu genç kadının suçsuz olduğunu kanıtlamak için her şeyi yapacağımı size söylüyorum. Yaşamına son verdiğini iddia ettiğinize göre, bana nedenini açıklayın. Hangi nedeni buldunuz?”</p>

  <p class="block16">“İntihar nedenleri her zaman gizemlidir,” dedi müfettiş. “Üstelik bu nedenlerin araştırılması benim görevimin kapsamına girmiyor. Kendimi görevimle sınırladığım için bana kırılmayın. Yeterince işim var ve bu işi görecek zamanı ancak buluyorum. Dosya tabii rafa kaldırılmadı, ama size şimdiden söyleyebilirim ki cinayet varsayımını düşünmüyorum.”</p>

  <p class="block16">“Hayranım,” dedi Bertlef çok acı bir sesle, “hayranım bir insanın yaşam, üzerine çizgi çekmeye hazırlanırken gösterdiğiniz çabukluğa.”</p>

  <p class="block16">Olga, müfettişin yanaklarının kıpkırmızı kesildiğini fark etti. Ama müfettiş kendine hakim oldu ve kısa bir sessizliğin ardından, hiç de sevimli olmayan bir sesle şöyle dedi: “Çok iyi. Bu durumda sizin varsayımınızı kabul ediyorum, yani bir cinayetin işlenmiş olduğunu. Bu cinayetin hangi yoldan gerçekleştirildiğini düşünelim. Kurbanın çantasında bir tüp yatıştırıcı hap bulduk. Hastabakıcının sinirlerini yatıştırmak için bir hap almak istediği, ama daha önce başka birinin tüpüne, aynı görünüşte olan ve içinde zehir bulunan bir hap attığı düşünülebilir.”</p>

  <p class="block16">“Ruzena'nın zehiri ilaç tüpünden aldığını mı düşünüyorsunuz?” diye sordu Doktor Skreta.</p>

  <p class="block16">“Tabii, Ruzena tüp dışında çantasındaki özel bir yere koyduğu bir zehir de almış olabilir. Bir intihar durumunda olabilecek budur. Ama cinayet varsayımını kabul edersek, birinin ilaç dolu olan tüpe Ruzena'nın aldığı haplara tıpatıp benzeyen bir zehir koyduğunu kabul etmek gerekir. Bu tek olasılıktır.”</p>

  <p class="block16">“Size karşı çıktığım için beni bağışlayın,” dedi Doktor Skreta, “ama bir alkaloidle normal görünüşlü bir hap yapmak kolay bir iş değildir. Bunun için bir laboratuvara girip çıkabilmek gerekir, bunu da kentimizde kimse yapamaz.”</p>

  <p class="block16">“Böylesine zehirli bir hap yapmanın olanaksızlığını mı belirtmek istiyorsunuz?”</p>

  <p class="block16">“Olanaksız değil, ama çok güç.”</p>

  <p class="block16">“Bunu yapma olanağı bulunduğunu bilmek bana yeter,” dedi müfettiş ve sözlerini sürdürdü: “Şimdi kimin bu kadını öldürmekte çıkarı bulunduğunu kendi kendimize sormamız gerekiyor. Zengin değildi, dolayısıyla parasal nedeni eleyebiliriz. Siyasal nedenleri ya da casusluk gibi şeyleri de eleyebiliriz. Geriye kalıyor bir tek kişisel nedenler. Kuşkulanılan kişiler kim? Önce, genç kadınla ölümünden hemen önce zorlu bir tartışma yapan sevgilisi. Ruzena'ya zehiri verenin o olduğuna inanıyor musunuz?”</p>

  <p class="block16">Kimse müfettişin sorusuna karşılık vermiyordu, o da konuşmasını sürdürdü:</p>

  <p class="block16">“Sanmıyorum. Bu genç adam Ruzena'ya bağlıydı. Onunla evlenmek istiyordu. Ruzena ondan gebe kalmıştı, çocuk bir başkasından olsa bile işin en önemli yanı, bu delikanlının Ruzena'nın kendisinden gebe kaldığına kesinlikle inanması. Ruzena'nın çocuğu aldırmak istediğini öğrenince, umutsuzluğa kapıldı. Ama burası çok önemli, Ruzena'nın kürtajdan değil de çocuk aldırma konusunda karar veren kuruldan geldiğini iyice anlamak gerek. Bizim umutsuz delikanlı için, daha hiçbir şey yitirilmiş değildi. Dölüt hâlâ yasıyordu ve genç adam onu korumak için her şeyi yapmaya hazırdı. Genç kadınla yaşamaktan ve ondan bir çocuk sahibi olmaktan başka şey dilemediği halde, o anda Ruzena'ya zehir verebildiğini düşünmek saçma. Hem doktor da doğal görünüşlü bir hap edinmenin her önüne gelen kişinin başarabileceği bir iş olmadığını bize açıkladı. Bu toplumsal ilişkileri bulunmayan saf çocuk, hapı nereden edinmiş olabilir? Bunu bana açıklar mısınız?”</p>

  <p class="block16">Müfettişin hitap etmeyi sürdürdüğü Bertlef, omuz silkti.</p>

  <p class="block16">“Ama biz öbür kuşkulu kişilere geçelim. Başkentten gelen şu trompetçi var. Ölen genç kadınla burada tanışmış, ilişkilerinin nereye kadar gittiğini de hiçbir zaman öğrenemeyeceğiz. Ne olursa olsun, Ruzena onun çocuğun babası olarak görünmesini ve çocuğun alınıp alınmayacağına karar verecek kurulun önüne kendisiyle birlikte gelmesini ondan istemekten çekinmediğine göre, yeterince içli dışlı olmalılar. Ama neden buralı birinden değil de ondan istedi yardımı? Bunu da kestirmek güç değil. Olay dillenirse bu küçük kaplıca kentinde oturan her evli adam karısıyla başının derde girmesinden çekinirdi. Ancak buralı olmayan biri Ruzena'ya böyle bir yardımda bulunabilirdi. Üstelik ünlü bir sanatçıdan çocuk beklediği söylentisi hastabakıcının ancak gururunu okşayabilir ve müzisyeni de küçük düşürmezdi. Dolayısıyla bay Klima'nın mutlak bir kaygısızlıkla ona bu yardımı yapmayı kabul etmiş olduğunu varsayabiliriz. Zavallı hastabakıcıyı öldürmek için bir neden miydi bu? Klima'nın çocuğun gerçek babası olması, doktorun da bize anlattığı gibi, çok uzak bir olasılık. Ama bu olasılığı da kabul edelim. Diyelim ki Klima çocuğun babasıdır ve bu onun hiç hoşuna gitmemektedir. Ruzena çocuğu aldırmayı kabul ettiğine ve bu işleme resmen izin verildiğine göre, hastabakıcıyı neden öldürmüş olabileceğini bana açıklayabilir misiniz? Ya da, Bertlef, aradığımız katilin Klima olduğunu mu kabul etmemiz gerekir?”</p>

  <p class="block16">“Beni anlamıyorsunuz,” dedi Bertlef sakin sakin. “Kimseyi elektrik sandalyesine yollamak istediğim yok. Ben yalnızca Ruzena'nın suçsuzluğunu göstermek istiyorum. Çünkü intihar günahların en büyüğüdür. Acılarla geçen bir yaşamın bile gizli bir değeri vardır. Ölümün eşiğindeki bir yaşam bile eşsiz bir şeydir. Ölümle hiç yüz yüze bakışmamış olan bunu bilmez, ama ben, bay müfettiş, biliyorum ve bunun için de bu genç kadının suçsuz olduğunu kanıtlamak için her şeyi yapacağımı size söylüyorum.”</p>

  <p class="block16">“Ama ben de denemek isterim,” dedi müfettiş. “Gerçekten de, üçüncü bir kuşkulu kişi var. Bay Bertlef, Amerikalı iş adamı. Ölen genç kadının yaşamının son gecesini kendisiyle birlikte geçirdiğini itiraf etti. Katil olsaydı kuşkusuz bu kendiliğinden bize itiraf edeceği bir şey olmazdı, görüşüyle karşı çıkılabilir. Ama bu karşı çıkış, incelemelere fazla dayanmıyor. Dün akşamki konser sırasında, tüm salon bay Bertlef'in Ruzena'nın yanında oturduğunu ve konser bitmeden onunla birlikte çıktığını gördü. Bay Bertlef çok iyi bilir ki, bu koşullarda bir an önce itiraf etmek başkaları tarafından foyasının ortaya çıkarılmasından daha iyidir. Bay Bertlef Hastabakıcı Ruzena'nın geceden çok hoşnut olduğunu söylüyor. Bu bizi şaşırtacak bir şey değil! Bay Bertlef çekici bir adam olması dışında, özellikle dolarları ve tüm dünyada yolculuk etmek olanağı sağlayan bir pasaportu bulunan Amerikalı bir iş adamıdır. Ruzena bu deliğe tıkılmış yaşamakta ve boşu boşuna deliğinden kurtulmanın yolunu aramaktadır. Kendisiyle evlenmekten başka bir şey istemeyen bir sevgilisi vardır, ama o genç de buralı bir makinistten başka bir şey değildir. Ruzena onunla evlenirse, kaderi dönüşü olmayan bir biçimde mühürlenecek ve buradan hiç kurtulamayacaktır. Burada başka kimsesi yoktur, dolayısıyla da onunla ilişkisini kesmez. Ama aynı zamanda ona kesinlikle bağlanmaktan da kaçar, çünkü umutlarından vazgeçmek istememektedir. Ve birden ince davranışları olan egzotik bir adam belirir, Ruzena’nın başını döndürür. Hemen bu adamın kendisiyle evlenebileceğine ve yeryüzünün bu yitik köşesinden bir daha dönmemek üzere ayrılacağına inanır. Başlangıçta ağzı sıkı bir metres gibi davranmayı bilir, ama sonra gitgide rahatsız edici olur. Kendisinden vazgeçmeyeceğini ona anlatır ve şantaj yapmaya başlar. Ama Bertlef evlidir ve karısı, yanılmıyorsam kocası tarafından sevilen bir kadındır, bir yaşında bir çocuk anasıdır ve yarın Amerika'dan gelmesi beklenmektedir. Bertlef, ne pahasına olursa olsun rezaletten kaçmak ister. Ruzena'nın üzerinde hep bir tüp dolusu sinir ilacı taşıdığını bilir ve tüpün içindeki hapların neye benzediğinden de haberlidir. Yabancı ülkelerde çok ilişkisi vardır ve çok parası. Onun için, Ruzena'nın ilacına benzer görünüşte bir zehirli hap yaptırmak çocuk oyuncağıdır. O eşsiz gece sırasında, metresi uyurken, zehiri tüpün içine koyar. Sanırım, bay Bertlef,” dedi müfettiş sesini görkemli bir biçimde yükselterek, “siz hastabakıcıyı öldürmek için bir nedeni bulunan ve bunu gerçekleştirebilecek durumda olan tek kişisiniz. Sizi suçunuzu itiraf etmeye çağırıyorum.”</p>

  <p class="block16">Odaya sessizlik çöktü. Müfettiş uzun uzun Bertlef’in gözlerine bakıyor ve Bertlef onunki kadar sabırlı ve sessiz bir bakışla müfettişe karşılık veriyordu. Yüzünde ne şaşkınlık, ne de öfke vardı. Sonunda şöyle dedi: “Varmış olduğunuz sonuçlara şaşmadım. Katili bulabilme yeteneğinden yoksun olduğunuz için onun sucunu sırtına yüklenecek başka birini bulmanız gerek Suçsuzların suçluların yerine hesap vermek zorunda olmaları yaşamın garip gizlerinden biridir Size yalvarırım, beni tutuklayın.”</p>

  <p class="block17">&nbsp;</p>

  <h2 id="sigil_toc_id_75">22</h2>

  <p class="block17">&nbsp;</p>

  <p class="block16">Kırlar gevşek bir alacakaranlıkla kaplıydı. Jakub arabayı sınırın ancak birkaç kilometre berisindeki bir köyde durdurdu. Ülkesinde geçirdiği son anları biraz daha uzatmak istiyordu. Arabadan indi ve köy yolunda birkaç adım attı.</p>

  <p class="block16">Bu yol güzel değildi. Alçak evler boyunca paslanmış demir tel desteleri bırakılmış bir traktör tekerleği, eski maden parçaları görülüyordu.</p>

  <p class="block16">Özensiz ve çirkin bir köydü bu. Jakub, bu paslanmış demir tel kaplı çöplüğün, anayurdunun selam niyetine kendisine yönelttiği edepsiz bir söz olduğunu düşündü. Küçük bir gölle bir alanın bulunduğu yolun sonuna kadar yürüdü. Göl de bakımsızdı, su mercimekleriyle kaplanmıştı. Kıyısında, bir genç çocuğun bir sopayla itmeye çalıştığı birkaç kaz yüzüyordu.</p>

  <p class="block16">Jakub arabasına binmek üzere geri döndü. Bir binanın camı ardında ayakta duran küçük bir çocuk gördü. Ancak beş yaşlarında görünen çocuk, camın ardından göle doğru bakıyordu. Belki kazları, belki de sopasının ucuyla kazları kırbaçlayan genç çocuğu gözetlemekteydi. Camın ardındaydı ve Jakub bakışını ondan ayıramıyordu. Çocuksu bir yüzdü bu, ama Jakub'u büyüleyen gözlükleriydi. Çocuk, camlarının kalınlığı uzaktan kestirilebilen koca gözlükler takmıştı. Baş küçüktü ve gözlükler bu nedenle daha da büyük gözüküyordu. Çocuk gözlüklerini bir yük gibi taşıyordu. Bunları alınyazısı gibi taşıyordu. Evet, gözlüklerinin halkalarından, yaşamı boyunca peşinden sürüklemek zorunda olduğu bir parmaklığın ardından bakar gibi bakıyordu. Ve Jakub çocuğun gözlerine, gözlüklerine, parmaklıkları ardından bakıyor, birden içinin büyük bir hüzünle dolduğunu duyuyordu.</p>

  <p class="block16">Kıyıları yıkılan ve suyu kırlara yayılan bir ırmak gibi oluverdi birden her şey. Jakub üzüntü duymayalı çok oluyordu. Yıllar. Sertliği, acılığı biliyordu bir tek, ama üzüntüyü hayır. Ve işte üzüntünün saldırısına uğramıştı, yerinden kımıldanamıyordu.</p>

  <p class="block16">Karşısında parmaklığı giymiş çocuğu görüyor, bu çocuğa, tüm ülkesine acıyordu ve bu ülkeyi az sevdiğini, kötü sevdiğini düşünüyordu ve bu kötü, başarısız aşktan ötürü üzgündü!</p>

  <p class="block16">Birden bu ülkeyi sevmesini engelleyenin gurur olduğu geldi aklına, soyluluğun, ruh yüceliğinin, duyarlılığın gururu, insanları sevmemesine ve onlarda birer katil gördüğü için hepsinden nefret etmesine yol açan delice bir gurur. Ve tanımadığı bir kadının ilaç tüpüne zehir koyduğunu, kendisinin de bir katil olduğunu anımsadı. Bir katildi ve gururu un ufak olmuştu. Onlardan biri haline gelmişti. Bu somurtuk katillerin kardeşiydi.</p>

  <p class="block16">Kalın gözlüklü yumurcak, donup kalmış gibi, göle dikili camın ardında duruyordu. Ve Jakub bu çocuğun elinden bir şey gelmeyeceğini, hiçbir şeyden sorumlu olmadığını, yaşamı boyunca yükünü taşıyacağı az gören gözlerle doğduğunu bildi. Ve yine başkalarına kızmasının nedeninin, verilmiş, birlikte dünyaya geldikleri ve ağır bir parmaklık gibi taşıdıkları bir şey olduğunu düşündü. Kendisinin de ruh yüceliğine hiçbir ayrıcalıklı hakkı bulunmadığını, en büyük soyluluğun katil de olsalar insanları sevmek olduğunu düşündü.</p>

  <p class="block16">Bir kez daha soluk mavi hap gözünün önüne geldi, kendi kendine, bir bahane gibi hapı, sevimsiz hastabakıcının tüpüne koyduğunu düşündü, onların saflarına kabul edilme isteği gibi, onlardan biri sayılmayı hep reddettiği halde kendisini aralarına kabul etmeleri için yalvaran bir yakarı gibi.</p>

  <p class="block16">Hızlı adımlarla arabaya doğru yürüdü, kapısını açtı, direksiyona geçti ve sınır yönünde hareket etti yeniden. Daha önceki gün, bunun bir rahatlama anı olacağını buradan sevinçle ayrılacağını düşünüyordu. Yanlışlıkla dünyaya geldiği ve gerçek yerini bulamadığı bir yerden ayrılacağını düşünüyordu. Ama o anda, biricik yurdundan ayrıldığını ve başka bir yurdunun da olamayacağını biliyordu.</p>

  <p class="block17">&nbsp;</p>

  <h2 id="sigil_toc_id_76">23</h2>

  <p class="block17">&nbsp;</p>

  <p class="block16">“Sevinmeyin,” dedi müfettiş. “Cezaevi, Golgotha tepesine çıkan Hazreti İsa gibi geçmeniz için açmayacak zafer dolu kapılarını size. O genç kadını Öldürmüş olabileceğiniz fikri hiçbir zaman aklımın köşesinden geçmedi. Sizi suçladıysam, yalnızca öldürüldüğünü iddia etmekte diretmeniz içindir.”</p>

  <p class="block16">“Kendi suçlamalarınızı ciddiye almadığınız için mutluyum,” dedi Bertlef uzlaşıcı bir sesle. “Ve haklısınız da, sizden Ruzena için adalet istemek akıllıca bir iş değildi.”</p>

  <p class="block16">“Barışmış olduğunuzu zevkle görüyorum,” dedi Doktor Skreta. “Hiç değilse bizi rahatlatabilecek bir şey var. Ruzena nasıl ölmüş olursa olsun, son gecesi güzel bir gece oldu.”</p>

  <p class="block16">“Aya bakın,” dedi Bertlef. “Tıpkı dünkü gibi ve bu odayı bahçeye dönüştürüyor. Topu topu yirmi dört saat kadar önce, Ruzena bu bahçenin pensiydi.”</p>

  <p class="block16">“Ve adaletin bizi bu kadar ilgilendirecek fazla bir şeyi yok,” dedi Doktor Skreta. “Adalet insanca bir şey değildir. Kör ve acımasız yasaların adaletidir ve belki başka bir adalet daha vardır, üstün bir adalet, ama o benim için anlaşılmaz bir şey. Yeryüzünde hep <i class="calibre1">adaletin dışında</i> yaşadığım izlenimini duyuyorum.”</p>

  <p class="block16">“Nasıl?” diye sordu Olga şaşkınlıkla.</p>

  <p class="block16">“Adalet beni ilgilendirmiyor,” dedi Doktor Skreta. “Bu benim dışımda ve üzerimde bulunan bir şey. Ne olursa olsun, bu insanlık dışı bir şey. Bu iğrenç güçle hiçbir zaman işbirliği yapmayacağım.”</p>

  <p class="block16">“Bununla hiçbir evrensel değeri kabul etmediğinizi mi söylemek istiyorsunuz?” diye sordu Olga.</p>

  <p class="block16">“Kabul ettiğim değerlerin adaletle hiçbir ortak yanı yok.”</p>

  <p class="block16">“Örneğin?” diye sordu Olga.</p>

  <p class="block16">“Örneğin, dostluk,” karşılığını verdi doktor, tatlılıkla.</p>

  <p class="block16">Herkes sustu ve komiser ayrılmak üzere ayağa kalktı.</p>

  <p class="block16">Tam o sıra, Olga'nın aklına bir şey geldi: “Ruzena'nın aldığı haplar ne renkti?”</p>

  <p class="block16">“Soluk mavi,” dedi müfettiş ve yeniden canlanan bir ilgiyle ekledi: “Peki ama neden bu soruyu sordunuz?”</p>

  <p class="block16">Olga, müfettişin, düşüncelerini okumasından korkuyordu ve hemen gerilemeye çalıştı: “Onu bir ilaç tüpüyle gördüm. Gördüğüm tüp olup olmadığını düşünüyordum...”</p>

  <p class="block16">Müfettiş düşüncelerini okumuyordu, yorgundu ve herkese iyi geceler diledi.</p>

  <p class="block16">Dışarı çıktığında Bertlef, doktora şöyle dedi: “Karılarımız her an gelebilirler. Onları karşılamaya gitmemizi ister misiniz?”</p>

  <p class="block16">“Tabii. Bugün her günkü dozun iki katı ilaç alacaksınız,” dedi doktor özenle ve Bertlef yandaki küçük odaya çekildi.</p>

  <p class="block16">“Eskiden Jakub'a bir zehir vermiştiniz,” dedi Olga, “Soluk mavi bir haptı bu. Ve Jakub zehiri hep üzerinde taşıyordu. Bunu biliyorum.”</p>

  <p class="block16">“Saçma sapan şeyler uydurmayın. Ona hiç böyle bir şey vermedim,” dedi doktor hızla.</p>

  <p class="block16">Sonra Bertlef, yeni bir boyunbağı takmış olarak, yandaki küçük odadan çıktı ve iki adama veda etti.</p>

  <p class="block17">&nbsp;</p>

  <h2 id="sigil_toc_id_77">24</h2>

  <p class="block17">&nbsp;</p>

  <p class="block16">Bertlef ve doktor Skreta, çınarlı yoldan geçerek gara gidiyorlardı.</p>

  <p class="block16">“Şu aya bakın,” diyordu Bertlef. “İnanın bana doktor, dün akşam ve gece bir mucizeydi sanki.”</p>

  <p class="block16">“Size inanıyorum, ama kendinizi kollamalısınız. Böylesine güzel bir geceyi kaçınılmaz bir biçimde izleyen davranışlar, gerçekten sizi büyük bir tehlikeyle karşı karşıya bırakır.”</p>

  <p class="block16">Bertlef karşılık vermiyordu ve yüzü mutlu bir kıvançla ışıl ışıldı.</p>

  <p class="block16">“Çok keyifli görünüyorsunuz,” dedi doktor Skreta.</p>

  <p class="block16">“Yanılmıyorsunuz. Benim sayemde yaşamının son gecesi güzel bir gece olduysa, mutluyum.”</p>

  <p class="block16">“Biliyorsunuz,” dedi birden Doktor Skreta, “size sormak istediğim garip bir şey var, ama buna hiç cesaret edemedim. Oysa, bugün öylesine olağanüstü bir gün yaşıyoruz ki sanırım gözü peklik gösterip sizden...”</p>

  <p class="block16">“Konuşun doktor!”</p>

  <p class="block16">“Beni evlat edinmenizi isterdim.”</p>

  <p class="block16">Bertlef, şaşkınlıkla durdu ve Doktor Skreta isteğinin nedenlerini ona anlattı.</p>

  <p class="block16">“Sizin için yapamayacağım şey yoktur, doktor!” dedi Bertlef. “Yalnızca karımın bunu garip bulmasından çekmiyorum. Kendisi, oğlundan on beş yaş küçük olacak. Yasal açıdan olabilir mi bu?”</p>

  <p class="block16">“Evlat edinilen kişinin annesiyle babasından daha genç olması gerektiği hiçbir yerde yazılı değil. Bu anne ve babasıyla kan bağı bulunan bir çocuk değil, ama özellikle evlat edinilen biri.”</p>

  <p class="block16">“Bundan emin misiniz?”</p>

  <p class="block16">“Uzun süre önce hukukçulara danıştım,” dedi Doktor Skreta, dingin bir utangaçlıkla.</p>

  <p class="block16">“Biliyor musunuz, bu garip bir düşünce. Biraz şaşırdım,” dedi Bertlef, “ama bugün öylesine bir coşku içindeyim ki, bir tek şey istiyorum: tüm dünyaya mutluluk vermek. Bu size mutluluk verecekse... Oğlum...”</p>

  <p class="block16">Ve iki adam sokak ortasında kucaklaştılar.</p>

  <p class="block17">&nbsp;</p>

  <h2 id="sigil_toc_id_78">25</h2>

  <p class="block17">&nbsp;</p>

  <p class="block16">Olga yatağına uzanmıştı (yan odadaki radyonun sesi çıkmıyordu) ve onun gözünde Jakub'un Ruzena'yı öldürdüğü, bunu da kendisiyle Doktor Skreta'dan başka kimsenin bilmediği açıktı. Bunu niçin yaptığını, kuşkusuz hiçbir zaman öğrenemeyecekti. Bir dehşet ürpertisi teninde dolaşıyordu, ama sonra (bildiğimiz gibi, gözlemlemeyi iyi biliyordu) şaşkınlıkla bunun hoş bir ürperti olduğunu ve bu dehşetin aynı zamanda kıvançla dolu olduğunu anladı.</p>

  <p class="block16">Önceki gün, en korkunç düşüncelerin pençesinde olması gereken bir anda Jakub'la sevişmişti ve onu tümüyle bu sevişme eyleminin içine çekmişti, korkunç düşünceleriyle birlikte.</p>

  <p class="block16">“Nasıl oluyor da bu bende tiksinti bile uyandırmıyor,” diye düşünmekteydi. “Nasıl oluyor da gidip (hiçbir zaman da gitmeyeceğim) onu ele vermiyorum? Ben de mi adaletin dışında yaşıyorum?”</p>

  <p class="block16">Ama kendi kendine bu soruları sordukça, içindeki o garip ve mutlu kıvancın daha da büyüdüğünü duyuyordu. Irzına geçilen ve birden baş döndürücü -ne kadar güçlü itilirse o kadar zorlu- bir zevke kendini kaptıran bir genç kız gibiydi...</p>

  <p class="block17">&nbsp;</p>

  <h2 id="sigil_toc_id_79">26</h2>

  <p class="block17">&nbsp;</p>

  <p class="block16">Tren gara girdi ve iki kadın indi.</p>

  <p class="block16">Biri otuz beş yaşlarındaydı ve Doktor Skreta tarafından öpüldü, öbürü daha gençti, özenle giyinmişti, kollarında bir bebek tutuyordu ve onu öpen Bertlef oldu.</p>

  <p class="block16">“Küçük oğlunuzu bize gösterin, sevgili bayan,” dedi doktor. “Onu daha önce hiç görmedim.”</p>

  <p class="block16">“Seni bu kadar iyi tanımamış olsaydım, kuşkularım olurdu,” dedi bayan Skreta, alaycı bir sesle. “Bak, üst dudağında bir ben var, tam sendeki ben'in yerinde!”</p>

  <p class="block16">Bayan Bertlef, Skreta'nın yüzünü inceledi ve neredeyse bağırarak: “Doğru!” dedi. “Burada kür yaparken sizdeki beni hiç fark etmemiştim!”</p>

  <p class="block16">Bertlef konuştu: “Öyle şaşırtıcı bir rastlantı ki, buna mucizeler arasında yer veriyorum. Kadınları sağlığa kavuşturan Doktor Skreta melekler sınıfındandır ve melekler gibi de, dünyaya gelmelerine yardım ettiği çocukları kendi işaretiyle damgalar. Bu bir ben değil, bir meleğin işaretidir.”</p>

  <p class="block16">Orada bulunan herkes, Bertlef’in açıklamalarını hayranlıkla dinlemişti, keyifle güldüler.</p>

  <p class="block16">“Ayrıca,” dedi Bertlef, sevimli karısına dönerek, “birkaç dakikadan beri doktorun, küçük John'umuzun ağabeyi olduğunu sana açıklıyorum. Dolayısıyla, kardeş olduklarına göre ikisinde de aynı işaretin bulunması doğaldır.”</p>

  <p class="block16">“Neyse! Sonunda kararını verdin...” dedi bayan Skreta, mutlu bir iç çekişle.</p>

  <p class="block16">“Hiçbir şey anlamıyorum, hiçbir şey anlamıyorum!” diyordu bayan Bertlef, açıklama isteyerek.</p>

  <p class="block16">“Sana her şeyi açıklayacağım. Bugün birbirimize söyleyecek çok şeyimiz, kutlayacak çok şeyimiz var. Önümüzde eşsiz bir hafta sonu bulunuyor,” dedi Bertlef karısının koluna girerek.</p>

  <p class="block16">Sonra dördü birden peronun ışıkları altından geçip istasyondan çıktılar.</p>

  <p class="block23">SON</p>

  <p class="block17">&nbsp;</p>
</body>
</html>
