<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title></title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc2" style="page-break-before:always">1</h2>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Sen-Jan şövalyelerinden Notüs Gladyüs, sayvana çıkan merdivenin kapısında, hancı güzeli yerine, karayağız oğlanı görünce somurttu. "Oynaşını yolladı kancık! Gömleğin temizliğinden belli bununla yattığı..." Karının gelmemesine değil, oğlanın çok yakışıklı, çok da çalımlı olmasına kızmıştı. "Silahşörden ürker uşak takımı... Hanımının koynuna girdiğinden mi palikaryalık taslıyor, bu köpek?.."</p>

  <p class="Standard" dir="ltr" style="margin-left:0;margin-right:0;text-indent:18.859844px">Delikanlı, pazı güçlerine güvenen yeniyetmelerin kasıntısıyla yaklaşıp elini göğsüne koyarak eğildi. Belindeki kırmızı kuşak, omuzlarını daha geniş gösteriyor, sıkı pantolonu, kısa konçlu yumuşak çizmeleri, biçimli kesimine, cambaz çevikliği veriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs kaşlarını çattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ablam "Bakıver," dedi. Buyrun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Özbeöz ablan mı? -Dirseği üstünde gövdesini ileri sürerek parmağını salladı-: Yalan çıkarsa keserim kulaklarını...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ses kışkırtıcıydı, cıvıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Delikanlının iyimser gülümsemesi hemen silindi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ablamdır. Emriniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağır mı ablan? -Biraz bekledi-: Adını sorduk, duymazdan geldi. "Görünür mü burdan Ertuğrul’un sınırı?" dedim, karşılık vermeden savuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kusuruna bakmayın! Konuşmayı pek sevmez. Adı, Liya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demektir o?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zambak...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zambak... -Dişlerini göstererek sırtardı-, İyi koyulmamış... İyi koymalı... Neden, "Kaymak" dememiş baban?</p>

  <p class="Standard" dir="ltr" style="margin-left:0;margin-right:0;text-indent:18.859844px">Delikanlı, şaşkın, ürkek baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye kısa boylu, şişmandı ama tıkızdı. Bir eliyle kılıcını, ötekiyle hançerini tutuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Davranışlarında ölümle içli dışlı yaşayanların kuşkulu tetikliği vardı. Omuzlarına kadar inen gür saçları, yırtıcı hayvanların kabarmış yelesine benziyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kestirmemiş mi kaymak olacağını? Anası da böyleyse neden kestirememiş? Kaymak, daha yaraşıklı... Tadına doyulmaz. -Göz kırptı-: Denemişe benzersin, bilirim! -Nedense içini çekti-: Demek ablan? Anlarız ilerde... Ya senin adın, Sarmaşık mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayır, Mavro...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söyle bakalım Mavro, görünür mü Ertuğrul’un sınırı, buradan?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro biraz düşündü. Issızhan'a gelen yolcuların hemen hepsi, sayvana çıkar çıkmaz, nedense korkuluğa gider, uçuruma bakıp sinir düzenlerinin özelliğine göre, taş kesilmekten düşüp bayılmaya kadar, korku çeşitleri gösterirdi. Bu da, karnından vurulmuş gibi "Hıhhh" diyerek irkilmiş, iki büklüm gerilemişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Niye daldın? Görünür mü sınır?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, görünür, şuraya çıkılırsa...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, böyle diyerek sayvanın korkuluk taşlarına çıkıverince, Şövalye Notüs Gladyüs, elleri havada, gözleri yuvalarından fırlak, bir an dondu. Birkaç kez ağzını açıp kapadı, neden sonra gırtlağını paralayarak bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İn, in Allah belanı versin! Delirdin mi namussuz, in aşağı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro hiç oralı olmadı. Omuzlarına dokunacak kadar yakın uçan güvercinlerin arasında, ileri geri sallanıyor, "Al sana kaymak... Bakalım, kestirmiş mi babam, kestirmemiş mi?" diyerek ölüme meydan okurcasına gülümsüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çocukluğundan beri yükseklik korkusu çeken, uçurumlu düşler görünce, boğazı kesilmiş hayvan hırıltılarıyla uyanıp günlerce kendini toparlayamayan Şövalye Notüs Gladyüs, Mavro'nun bu işe çok alışık olduğunu, dengesini hep sayvandan yana tutmak için sallandığını fark edemeyecek kadar dehşete kapılmıştı. Debelenerek kalkmaya çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İn, in dedim köpek, iiiin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, cıvık herifi yeteri kadar bunalttıktan sonra, yay gibi, sayvana atladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Seçemedim. Tütüyor bataklık bugün...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya kopsaydı taşın biri... -Şövalye, seğiren yanağını eliyle bastırarak uğunuyordu-: Ya taşın biri kopsaydı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kopmaz. Ermeni ustalar yontmuş bunları... "Taşın damarını bilir, Ermeni ustalar" derdi, yeri cennet olası babam...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hey akılsız Rum!.. Nah kopmuş ya!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kopanı da olur. Allah yapısı değil, kul yapısı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu aptal umursamazlık, şövalyenin duyduğu dehşeti, önce şaşkınlığa, sonra şüpheye çevirdi. "Sayvan, uçuruma balkon gibi uzanmış değil miydi yoksa! Arada basılacak yer mi vardı?" Bunu aklından geçirir geçirmez, birden kudurdu, derisine ateş değmiş gibi hopladı. Arada basacak yer varsa, oğlanı delik deşik etmek kararıyla korkuluğa koştu, bakmasıyla katılıp kalması bir oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sayvan balkon gibiydi. Yükseklikleri yüzlerce metreyi bulan dümdüz kayalar, aşağıda, geniş ağızlı bir kuyu meydana getiriyor, suyun yüzüne vuran bulutlar, uçurumun dibini, cehennemin göklerine açılmış bir deprem yarığına benzetiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, eli ağzında, boğuk boğuk sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne kadardır burdan aşağısı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üç yüz on altı kulaç...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim ölçtü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babam... Tebriz kervanının bezirgânıyla, bir gün iddialaşmış, urganları salmış ulayaraktan, kulaçlaya kulaçlaya çekmiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye dinlemiyordu. Bakışlarını uçurumun dehşetinden zorla kurtarıp uzaklara dikmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ova, göz alabildiğine sazlıktı. Nisan yeliyle sanki, sazlar değil, varoluşun bir döneminde, henüz katılaşmamış toprak dalgalanıyordu. Dünyanın bu parçasında, canlıların yaşamaya başlamasından önceki boşluk, anlamsızlık, kesin umutsuzluk vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, uçurumun tersine, ovada gördüklerinden memnun olmalı ki, kaşlarını kasıntıyla çatıp dişlerini göstererek sırtarıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gemlik limanında gemiden inip Anadolu toprağına ayak basalı on beş gün olmuş, Ertuğrul’un sınırındaki mağaralardan birinde yasayan Cenevizli Keşiş Benito'yu bulmak için, buraya, İznik, Bursa, İnegöl, Kütahya, Karacahisar'dan dolaşarak gelmişti. Gerek bu yolculukta gördükleri, gerekse Keşiş Benito'nun anlattıkları burasının bir "Alıklar ülkesi" olduğunda hiç şüphe bırakmıyordu. Evet burada, Türkmenlerle Bizanslılar yüzyıllardır aptallık yarışındaydılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir eli kılıcının tutamağında, bir eli bıyığında, ayaklarının ucuna basarak kısa tıkız gövdesini yükseltti: "Bu alıklar ülkesini, altı aya varmadan elime geçirmezsem yuf olsun, taşıdığım kutsal Sen-Jan kılıcına! Yuf olsun, damarlarında dolaşan kral kanına!" diye homurdandı. Aşevinden gelen kebap kokusunu derin derin koklayarak yırtıcı bir iştahla yalandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bitinya ucuna, Rumların kaltabanlığından yararlanıp yerleşmiş Ertuğrul'un, güvenilir hiçbir dayanağı olmadığını anlamıştı, Doksan yaşındaki yatalak Türkmen'i, bazı tekfurların yardımıyla ortadan kaldırmak nasıl işten değilse, ondan boşalacak yere, kendisinin yerleşmesi de o kadar kolay olacaktı. İlk basamak Gladyüs Unikus<span class="DipnotBavurusu1"><span class="Footnoteanchor"><a href="#ftn1" id="bodyftn1">1</a></span></span> Dükalığı, ikincisi Bitinya Prensliği'ydi. Tekfurları hangi yollardan vassallığa razı edeceğini çoktan planlamıştı. Bunu sağlamak için, birkaç yüz Katalan, bir o kadar da Türkopol savaşçısı toplamak yetişecekti. "Prenslikten sonrası da, göklerdeki Rab İsa Efendimizin desteğiyle, Bizans İmparatorluğu'nun sahip bekleyen bahtsız tacı!"</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sınır neyle işaretlenir bu sazlıkta? Neyi görecektin bataklık tütmeseydi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İnönü Hisarı'nı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ertuğrul'un mudur?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Hisar kullanmaz Ertuğrul Bey... "Bizim hisarımız at sırtıyla yalın kılıç" diye gülüşür bu Türkmenler... Konya Sultanı'nın voyvoda tahtıdır, İnönü Hisarı, Eskişehir Sancakbeyi'ne bağlıdır.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, bataklığa abanan kurşun renkli kalın bulutların neler gizlediğini seçmeye çalışarak, meydan savaşı yöneten bunalmış bir başkomutan gibi, hırslı, dalgın homurdandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hisar kullanmazmış... Aptal göçebe!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok, göçebe değildir, Ertuğrul Bey... Eskiden göçebeyse de, boşlamış olmalı çoktan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaylaya çıkmaz mı, her yıl bu herif?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yaylaya çıkması... Yazın barınılmaz ovada sinekten... Biz bildik bileli oturaktır buralar... "Konya sultanına memurluk etmiş, Ertuğrul Bey'in babası" derdi rahmetli babam! Kendisinin de memurluğu varmış az biraz... Memur dedimse, kılıçlı memur, subaşı filan... Bakmış ülkenin işleri bozuk, vergiler gelmemekte eskisi gibi, tıkır tıkır... İstemiş buranın uçbeyliğini... Babam rahmetli...</p>

  <p class="Standard" dir="ltr" style="margin-left:0;margin-right:0;text-indent:18.859844px">"Mavro!" sesiyle, Şövalye Notüs Gladyüs, elini kılıcına atarak hızla döndü, gözleri ürkek, ağzı yırtıcı, atılacak gibi iki büklüm, sayvan kapısına bir zaman baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendini toparlayınca dişlerini gıcırdatarak sövdü, yarısına kadar çektiği kılıcı hışımla kınına soktu. Masaya gidip çöker gibi oturarak şarap tasını aldı, her yudumda, korkuluğun taşları düşmüş parçasıyla kapının karanlığını gözetleyerek içti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kıbrıs manastırında, Sen-Jan papazı olmaktan vazgeçip, tarikatın şövalye adaylarına katılarak, kılıç kuşandığı gün, falına baktırmış, Çingene karısı, arkadan vurulmazsa yüz yıl yaşayacağını, çok şanslı işler yapıp başına çok büyük bir taç giyeceğini söylemişti. O zamandan beri, sırtını güvene almadan oturmuyor, insanlara, kapılara, köşebaşlarına arkasını dönmemeye dikkat ediyordu. Dövüşlerde, kimi zaman aşırı korkak, kimi zaman kudurmuş gibi cesur davranması bundandı. Saçma sebeplerle dalgınlığa kapılıp sırtını tehlikede bıraktığı zamanlar kendine kızıyordu. Tırnaklarını kemirip dururken aptal oğlanın cambazlığı gözünün önüne geldi. Evet, ihtiyatsızlık etmesine, bu kez oğlan sebep olmuştu. "Çağırsam itoğlu iti... 'Al sana bir altın' desem, çıkarsam şuraya... Vursam ensesine topuzu..." Nerde olursa olsun, topuzunu yanına dayardı. El atıp bulamayınca, şaşkın şaşkın bakındı. Topuz, kısa baltası, okluğu, yay torbası, kalkanı, kargısıyla duvarın dibinde duruyordu. Bu dalgınlığın suçu da Mavro'nunmuş gibi, çocuğu öldürmeye kesinlikle karar verdi: "Bayılır mı topuzu yer yemez?.. Yok öyle şey!.. Bayılmamalı... Neye uğradığını anlamalı da, insanlara sırtını dönmenin eşeklik olduğunu öğrenmeli." Gözleri topuzdaydı. "Dertop mu uçar, darmadağın mı? Kaç sayana kadar bulur dereyi?" Arkasından bakıp öldürmenin tadını çıkaramayacağına gerçekten üzülerek içini çekti. Düşünüp dururken bakışlarındaki kıyıcı parıltı silinmiş, gözleri yavaş yavaş kısılıp dalgınlaşmıştı. "Karı yalnız kalıyor. Gider başına dikilirim çekip hançeri... 'Yat kahpe' derim, 'Nasılmış oynaşını yollamak cilvesi' derim!" Yumruğunu burnuna sürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslında karaoğlanı öldürmek istemesi hancı karıyla yalnız kalabilmek içindi. Bunu elinde olmadan yapacakmış da önlemeye çalışıyormuş gibi, sarı sakalını sımsıkı tuttu. Sert sert soluyor, bacaklarını var kuvvetiyle sıkarak kıvranıyordu. Ensesinde başlayıp bel kemiğine inen ılık ürpertiyle gözlerini yummuştu. Sinirleri bozulursa, kan dökme hırsını, cinsel isteklerini gemleyemiyordu. Bütün denetlerini kaybetmiş, inmeli hareketlerle sarsılarak gövdesini geri aldı. Kötülük etmek için birisi gözetliyormuş duygusuyla sayvan kapısına kuşkulu kuşkulu baktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Güvercinler, kabararak, gurulduyarak dolaşıyorlar, korkunç uçurumun üstünde, keyifle takla atıyorlardı. Bir erkek güvercin, dişisini kovaladı, götürüp korkuluğun dibine sıkıştırdı. Kanatlarını yere sürüp şişinerek çevresinde biraz dolandı, bindi, çiğnedi. "Oh oh! Böyle... İşte böyle olmalı! Canı çektiği yerde, canı çektiği karıyı ıhtırıp paralamalı, insanoğlu!.. Pazar yerinde, yolda, kilisede..." Birden ürktü. Acele istavroz çıkardı. Kendisine karşı duyduğu umutsuz acıma, suratını ağlamalı bir güçsüzlükle buruşturmuştu. "Bağışla bu güçsüz kulunu göklerdeki Rab İsa Efendimiz!" El yordamıyla tası bulup sonuna kadar içti. Çok yorulmuş gibi, dirseklerine dayanıp elleriyle yüzünü kapattı. "Sırası mı namussuz, sırası mı piç kurusu!" Tasarladığı büyük işler için, gözünü budaktan sakınmaz, aklı yok, pazı gücü çok yardımcılar toplaması gerekti. Uçurumlara metelik vermeyen alık oğlanı yanına alıp sırtını sıvazlayarak ölümlere salacağına, öldürmeye kalkıyordu. "Neden? Bir hancı karı uğruna... Şeytan çarpsın, pis pezevenk! Bu kadar mı çektin anan olacak küçük orospuya?" İnce bir altın zincirle boynuna asılı Sen-Jan tarikatının haç biçimi şövalye nişanını hınçla tuttu bir zaman, canını yakmak istediği bir kadının memesiymiş gibi dişlerini gıcırdatarak mıncıkladı. Merdivende ayak sesleri duyunca, birden irkildi, elindeki nişanı, hançermiş de gelene atacakmış gibi birkaç kere hoplatıp terazileyerek tetikte bekledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, gözleri yerde, bakır kabı getirip masaya koymuş, kapağı açınca sayvanı kebap kokusu kaplamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, hançeri çekip ete şüpheyle bakarak sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçekten karaca mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karacadır, evet!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şimdi anlarız!</p>

  <p class="Standard" dir="ltr" style="margin-left:0;margin-right:0;text-indent:18.859844px">Biraz kesip ağzına attı, uzaktan uzağa duyulan bir şarkıyı biliş çıkarmak istiyormuş gibi, dura dura çiğnedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçek... Bildiğimiz karaca... Kim avladı bunu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ben!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Seninkine "avlamak" demezler, "tutmak" derler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Okla vurmuyorsun, tuzakla yakalıyorsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Okla avlanır karaca... Tuzak kuşlara kurulur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye ucunda et lokması bulunan hançerini, ağzına götürürken durup merakla baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçek mi? Karaca vurabilir misin okla?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vururum! Uçara atıp düşürdüğüm çoktur. Çabuk da atarım gerekirse... Yağdırırım!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bak sen!.. Şövalye gittikçe ilgilenerek Mavro'yu süzdü. Bu hüner, kendi başına öğrenilmez. Ustan kim?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Babam rahmetli... Yaman avcıydı benim babam, uçanla kaçan kurtulamazdı yayı eline aldı mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bu kadar silahşörmüş de neden hancı olmuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kör Yahudi yüzünden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlamadım.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir garip Yahudi varmış Karacahisar'da... Nerden gelmişse gelmiş... İki gözü kör... Düğünlerde, bayramlarda çalgı çalarmış, bahşişle geçinirmiş... Bir gün Kara Taun basmış buraları... Her evden birkaç ölü çıkmaya başlamış sabah akşam... Şimdiki Benito keşiş babamızın mağarasında, o zamanlar bir başka Frenk keşişi otururmuş... Sakalı göbeğinde bir domuz... Birkaç akılsız gitmiş Frenk keşişinden Kara Taun'un dermanını sora... Ne dese iyi, kara namussuz? "Ben yerinden haber aldım, taun maun yoktur. Yahudiler çeşmeleri, kuyuları ağılamaktadır. Yahudi'sini kesen kurtuluyor. Kurtulayım, derseniz, paralayın kör çıfıtı" demiş... Bunlar gelip Karacahisarlıları ayaklandırmışlar. Kudurmuş; Rab İsa beterinden esirgesin, bizim avanak Karacahisarlımız... Fukara kör Yahudi'yi döverek, söverek, Karacahisar'ın pazar yerine getirmişler. Rahmetli babam anlatırdı. Ölü gömmekten dönerken rezilliğin üstüne varmışlar. "Milletin kudurması nedir, ben o gün orada gördüm" derdi rahmetli babam... Paralamışlar garip herifi... "Çıfıt zehrine panzehirdir" diye ayağından, etinden alan sütü bozuklar da olmuş... Babam rahmetli, "Üç gün karnım ekmek almadı. İçtiğim suyu kustum iki katıyla" derdi. Bizim buraya göçmemiz, işte bu kör Yahudi olayındandır. O sıralar, ovadaki kervan yolunu batak yeniden yeniye kesmekteymiş... Katırcılar Kanlı Boğaz'dan yeni işlemeye başlamışlarmış tek tük... Burası yapılışında han değildir. Çok eskiden, Selçuklu'ya karşı, palangalar sıralamış imparatorumuz dağların başına... Bura, binbaşı hisarıymış... Selçuklu sürüp gelip İznik'imizi aldığında, binbaşı da kalmamış yüzbaşı da... Babam rahmetli, kör Yahudi işinde Karacahisarlıya kahredince, anamızı alıp gelmiş... Bakmış "Kanlı Boğaz Hanı" denecek, "Issız handır buranın adı" demiş... Çok yalvarmışlar yolunu kesmeye... Tekfurumuzun kâhyası "Etme Kara Vasil, seni kurt kuş yer dağbaşında... Sana acımam körpe karınla karnındaki doğacağa acırım" demişse de dinletememiş... "Sizden ırak olan, İsa Efendimize yakın olur" demiş rahmetli, "Kötü adam görmenin, dine zararı vardır" demiş, "Dağa taşa bakarsın, Allah'ın gücünü unutmazsın, ormanların yeşili, yaylaların esintisi yüreğini temizler, ıssızda, canın çekse de kötülük edemezsin. Nerede bulur Rab İsa'yı arayan, ıssızda bulur, kâhya" demiş rahmetli babam...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aferin... Filozofmuş desene... Var mıydı okuması yazması?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İncil okurdu arada, türkü ağzıyla, Kanlı Boğaz'ı gümbürdetirdi. Yazdığını hiç görmedim.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neciydi Karacahisar'da? Oktan yaydan anladığına göre, silahşor filan mıydı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çok istemiş tekfurumuz yanına silahşor almayı ama, razı olmamış rahmetli... -Mavro içini çekti-: "Adam öldürmeyi zanaat edinmekte adamlık yok!" derdi, "Akıllı adam ömrü boyu kılıç taşımaz" derdi, "Hamallıktır" diye gülüverirdi. "Kılıç hamallarının çoğu kancık olur, oğlum Mavro, zartına zurtuna bakma sen," derdi. "Kılıç kılıcı çeker üstüne... 'Ölmeyeyim' dersen, atik davranıp karşısındaki öldüreceksin... Atik davranıp öldürmeninse çizgisi çok bulanıktır... Yiğitlik nerde biter, kahpelik nerde başlar, bilinmez!" derdi. "Silahşörlükte kahpelikle adam vurmaya da bir kez başlayan, hiç iflah olmaz!" derdi rahmetli...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Halt etmiş ki rahmetli, büsbütün... Dedikleri, evet, doğru ama, Müslüman kâfirleri için...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hıristiyan, Müslüman ayırt etmezdi babam...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst!,. Dinsizliktir bu... Bana dedin, başkasına deme...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro gerçekten ürktü, hemen bir Ortodoks istavrozu çıkarıp kekeledi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dini sağlam adamdı, rahmetli... Papazımız derdi ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst... Hıristiyan savaşçılar, İsa Efendimizin askerleridir. Biz kahpelik bilmeyiz. Çünkü ödevimiz dünyadan küfrü kaldırmaktır. Haklı güçsüzleri, haksız güçsüzlere karşı savunuruz!.. -Şarap tasını aldı, boşalmış olduğunu görünce uzattı.-Doldur şunu bakalım!.. Anlamadığın lafları da hiç taşıma bundan böyle, unut!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro telaşla koşup kocaman şarap testisini kaptı geldi, ikindi güneşi, bulutları aralayıp bir an görünmüş, akan şarabı taze kan gibi parlatmıştı. Şövalye başını kaldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol arslan Mavro! Geç şöyle! Geç otur!</p>

  <p class="Standard" dir="ltr" style="margin-left:0;margin-right:0;text-indent:18.859844px">Koca bir Frenk şövalyesinin "Otur" demesine Mavro birden sevindi ama bu sevinç çok sürmedi. Sesin apansız yumuşamasından işkillenmiş, babasının bir öğüdünü hatırlamıştı: "Anası bacısı güzelse, akıllı delikanlı, akranı olmayan heriflerin övgülerine inanmayacak, hediyelerini hele hiç almayacak..."</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağolun!.. Severim ayakta durmayı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Otur dedim. Büyüklerin sözünü dinleyeceksin ki, adam olasın! Otur hadi!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ablam çekişir. Müşterilerle oturmak yoktur bizde...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzattın ki, tadını kaçırdın. Gelirse kalkarsın. Soracaklarım var! Geç otur!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro kuşkuyla kapıya baktı, sıranın ucuna ilişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne kazanırsınız burda siz? Yıllığınız neye gelir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yıllığımız mı? Hiç belli olmaz. Vaktiyle, boğaz yolu işlerken, kazanırdık epey!.. Şimdilerde, İsa Efendimize şükür, geçinmekteyiz... Tepenin ardında tarlamız var, ekeriz. Odun parasız... İneğimiz var, sağarız. Koyunumuz, ak keçimiz var, yününden öteberi örer ablam... Odun sarar götürürüm Karacahisar'a... Tuz, kil, mum öteberi alır gelirim. Yoğurtla peynirle kap kaçak trampa ederiz. Av eti eksik olmaz. Yaban tavuğu, sülün, keklik çoktur burada... -Çenesiyle ayakları dibinde dolaşan güvercinleri gösterdi-: Bunlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ata binmeyi sever misin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sevilmez mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bakmayı?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Atımız var. At beslerdi babam hep...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Seni yanıma alsam... Bir altın versem yıllık... Üst baş, yeme içme benden...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'nun suratı asıldı. Rahmetli babası, "Gâvur-Müslüman, tarikat takımında oğlancılık vardır, aman haaa!" derdi. Kendini zorlayarak gülümsedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bana kalsa ne güzel, ama hiç olmaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Biz imparatorumuzun hür köylü defterine yazılıyız.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizin imparator, sarayında olanlardan habersiz! Ne bilecek Karacahisar'daki Mavro'yu?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmese de töre değildir. "Yılda beş altın verseler, uşak olacağına, kaldır kendini şuradan Kanlı Boğaz'a at" demiştir babam rahmetli...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs şarap içti, kebaptan aldı. Bunları yaparken Mavro'yu gözden geçiriyor, iyice ölçüp biçiyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya savaşçı alsam yanıma? -Mavro'nun aldırmadığını görünce, dünyayı bağışlar gibi kasılarak ekledi-: Savaşçı değil... Şövalye adayı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şövalye adayı mı? Gerçek mi, aman soylu efendim!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'nun birden soluğu kesilmiş, yanakları kıpkırmızı olmuştu. Yutkundu, sevincini bastırmaya çabalayarak, "Bizimle gönül mü eğlendirmekte yabanın Frenk'i?" diye kuşkulu kuşkulu araştırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye delikanlıdaki değişmeleri dikkatle izliyordu. Batıda köylü delikanlıların savaşçılığa karşı duydukları umutsuz imrenmeyi çok görmüştü. Buradakiler, zaten silahlı olduklarından, ancak köylülükten büsbütün kurtarmak yoluyla kandırılabilirdi. Mavro'nun da böyle bir kurtuluşa can attığını, han kapısında, kendisini karşıladığı zaman atına, silahlarına bakışından anlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kasılmayla tekrarladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şövalye adayı.. At benden... Silahlar benden... Toplayacağımız birliğin çavuşu olur, bayrağımı taşırsın, kısa bir süre... Yürekliysen, silahlara güç yetirirsen, bizim tarikatın okunmuş kılıcını bağlarını beline... Seni şövalye adaylarının defterine yazarım.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman şövalyem!... Aman Rab İsa Efendimiz! Aman, rüyasını gördüm ben bunun...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl rüya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geçen hafta... Asker geçiyormuş buradan... Arap kâfîrler'e savaş açmış imparatorumuz... Sınava çekti beni okçulukta. Koruyucu bölüğüne çavuş aldı. Uyandım ki tere batmışım... Soluğum ağzıma sığmazlanmış sevinçten... İnanayım değil mi Şövalyem? Gönül eğlendirmekte değilsin öyle ya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Şövalye adayı" dedim! Şövalyelikte şaka olmaz!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro n'apacağını şaşırmış, ellerini birbirine kitleyip göğsüne bastırmıştı. Böylece, şövalyenin ayaklarına atılmamak için kendini tutmaya çalıştığı belliydi. Aşevinde, yere düşürülen bir bakır sesiyle irkildi, kapıya şaşkın şaşkın baktı. Gözlerindeki mutlu ışık yavaş yavaşkarardı; yüzünü, dünyanın en acıklı kederi kapladı. Yutkundu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şaka değilse de... Hayır, olabilemez şövalyem, biz şövalye adaylığına geçebilemeyiz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? Şövalye gerçekten şaşmıştı. Delirdin mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç olmaz! Ablam razı gelmedikçe hepsi boş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alık herif, karı kısmı ne karışırmış böyle işe?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karışır. Bu dünyada bizim birbirimizden başkamız yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs'ün canı sıkıldı. "Olup bitti" saydığı işlerin bozulmasına çok kızardı eskiden beri... Tası aldı, biraz dargın, iyice de ayıplamış gibi sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evlenmeye niyetli değil mi ablan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Niyetli.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaç yaşında?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yirmi dört...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evde kalacak desene bu gidişle... Bulamadı mı bir uygununu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bulamaz olur mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim? Ne iş yapar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ertuğrul Bey’in savaş atı eğitimcisidir, sözlüsü...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah, Ertuğrul, nasıl güveniyor savaş atlarının eğitimini bir Hıristiyan'a...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hıristiyan değil...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Türkopol mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Müslüman Türk...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye hem şaştı, hem yadırgadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl veriyorsun ablanı Müslüman kâfirine?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro bu soruyu, hiç duraklamadan karşıladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyidir Demircan eniştem... Buraların ünlü silahşörüdür fazladan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, meseleyi, Hıristiyan-Müslüman açmazına soktuğu için kendisine kızdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden evlenmiyorlar peki?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Onlara kalsa çoktan evlenecekler ya, Demircan eniştemin anası razılık vermemekte!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Niçin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Gâvur kâfir" demekte bize, hâşâ huzurdan, Demircan eniştemin anası... "İlle Müslüman olsun gelinim" diye direnmekte... İçini çekti. Ablam inattır, eniştemin anası dersen... "Bacıbey inadı" nam salmıştır, Konya'dan İstanbul'a... Az biraz sağalsa Ertuğrul Bey, hastalığı savuştursa biraz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Açacak meseleyi Demircan eniştem... Anasına söz geçirse, bu dünyada, bir Ertuğrul Bey geçirir...</p>

  <p class="Standard" dir="ltr" style="margin-left:0;margin-right:0;text-indent:18.859844px">— İster mi bakalım, yakın adamının, bir Hıristiyan karıyla evlenmesini, Ertuğrul ?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karışmaz Ertuğrul Bey kimsenin dinine imanına... Savaşçı derviş mi bu, gazi savaşçısı mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye sakalını kaşıyarak daldı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Başka isteyen var mı ablanı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İsteyen mi? N'olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anasından korkan yüreksiz enişteni biraz dürtüşleyeceğiz arslan Mavro... Anladın mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hey avanak! Sözlünü biri isterse, ne yaparsın ? Elini çabuk tutmaz mısın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buralarda kimse Demircan eniştemin sözlüsünü isteyebilemez ve de benim ablam, kendini kimseye istetmez.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Keyfine bırakırsak... Sen bu işi oldu bitti say oğlum Mavro, on beş gün sonra hazır ol şövalye adaylığına...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro bir an umutla donakaldı, sonra ellerini dizlerine vurarak çırpındı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman şövalyem, inanayım mı? Aman soylu efendim?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Amanı yok... Bulacağız bir zıpır, vereceğiz biraz para, gelip isteyecek ablanı... Bak bakalım, kaltaban enişten nasıl razı edecek anasını...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro gözlerini kırpıştırarak anlamaya çalıştı, anlayınca, şövalyenin elini öpmek için atıldı. Herif vermeyince gömleğinin eteğini minnetle ağzına götürdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağolun şövalyem!.. -Üst üste Ortodoks istavrozu çıkarıyordu-: Yattı aklım... Aman göklerdeki Rab İsa Efendimiz...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, diz çökmüş delikanlıya kasılarak emretti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak şu Ortodoks istavrozlarını da, şarap ver!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro sıçradı, şarabı koydu, ellerini göbeğine kavuşturup ayakta kaldı. Artık şövalyeye babasıymış gibi, saygıyla, minnetle, beğeniyle bakıyordu. Hanın kapısında, yağız atına, ak tüylü tolgasına, çeşitli silahlarına ağzı sulanmıştı. Hizmet ederken biraz kasıntılı davranması, kıskançlığındandı. Şimdi baktıkça, kanı kaynıyor, herifin, örtbas edilmez çirkinliği bile, güzelliğe dönüyordu. Bir an "Ablam, Demircan eniştemi boşlasa da bunu alsa" diye geçirdi aklından, sonra, Demircan'ın yiğitliğine, aşırı yakışıklılığına karşı suç işlemiş gibi, gözlerini utançla kırpıştırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, bu işi oturduğu yerde, akılla bitirdiği için kendinden memnundu. Üst üste içti, kebap yedi, kemerinden bir delik gevşetti. Örme zırhının üstünde, sol göğsüne Sen-Jan haçı işlenmiş bir yün gömlek vardı. Örme zırhtan pantolonu kalın bacaklarını sıkıca sarmış, gövdesinin kolay yıkılmaz tıkızlığını artırmıştı. Kılıcıyla hançerinin haç biçimi kabzaları bir örnekti, epeyce pahalı oldukları oymalarından belliydi. Sırma işlemeli kısa harmaniyesi, deriden kumanya torbası, çakmak kesesi, gümüş çemberli şarap matarası, şövalyenin şıklığa meraklı olduğunu gösteriyordu. Yüz siperliğinin bir canavar başına benzettiği çelik tolgası, kim bilir kaç altındı. Tolga da, sanki bunu biliyor, kaim meşe tahtalarından yapılmış masanın üstünde, kabarık tüyleriyle yırtıcı bir kasıntı yığını gibi duruyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Frenk şövalyesi, apansız, anlamadığı bir dilden garip türkü tutturunca, Mavro, şarap testisini kanatlanmış da uçuyormuş gibi şaşırmış, bir an "İncil mi ola?" diyerek kulak vermişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Hey hey şövalyeler! Gördüm dört imparator öldü bir buçuk yılda." -Şövalye karşı kayaları gümbürdeten müthiş bir kahkaha patlattı-: Anladın mı kopuk? Ne diyor bu türkü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Türkü mü? Yok... Rumca değil...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Değil elbet... Halis Latince...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, yüz yıl önce, bir gezgin şövalyenin yaktığı şarkının sözlerini Rumcaya çevirdi: <span style="font-style:italic">"Olağanüstü işler gördüm. Bunun için hiç kimse gördükleriyle şaşırtamaz beni... Dört imparator öldürüldü önümde... Birincisini uykuda boğdular gözdeleri... Kesildi bir meydanda ikincisinin başı... Uçuruma attılar üçüncüyü bir sabah... Dördüncüsü vuruldu kazanmışken savaşı..."</span></p>

  <p class="Standard" dir="ltr" style="margin-left:0;margin-right:0;text-indent:18.859844px">— İmparator gördün mü sen hiç?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayır... Görmedim. Geçmedi burdan imparatorumuz, ben beni bileli!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kral gördün mü?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kral yoktur bizim buralarda. Biz "imparator" deriz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok mu? Halt ettin şimdi!.. -Delikanlıyı bir zaman süzdü. Bir sır verecek gibi kapıya bakarak fısıldadı-: Görmek ister misin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neyi şövalyem?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kral!.. -Kasılarak arkasına dayandı-: Kimseye söylemek yok ama... Aç gözünü Mavro, karşındaki özbeöz kraldır senin...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman yaa... Napoli kralı olan teresin piçiyim ben... Yumruğunu uzattı. Bu damarlarda kral kanı var, uyuma, kral kanı olmasa, yapabilir miyiz seni şövalye adayı?.. Şövalyeliği krallar verir ancak!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman soylu efendim...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst, sorulmadan konuşmayacak şövalye adayı... Birine açtın mı bitiririm! Esir düşersek artırırlar kurtulmalığı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Uçurumun üstünde takla atan paçalı güvercini bir zaman izledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir o? Nedir ilerde parlayan?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro parmaklarının ucunda yükseldi, bilgi vermek, işe yaramak için çırpındığı telaşından belliydi. Çok uzaklarda, akşam güneşi bir yere vurmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— O mu efendim... Bursa’nın Keşiş Dağı... Doruğunun karı erimez ebedi... Parlar güneş vurdukça böyle... Yazın imparatorluğumuzun sarayına kar bu Keşiş'ten gidermiş!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne kadardır burdan Bursa?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Rahmetli babam, "Altmış fersah" derdi. Bilmem artık, fersah ne kadarsa...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Altmış fersah... Bir adamlık yol... Ya şu dağlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İlerdeki Koca Dağ, berisi Yeşil Dağ... Daha berikine, "Yellice" deriz. Domaniç Yaylası vardır oralarda, Ertuğrul Bey'in... Suları buz gibidir. Ormanlarında meşeler, çamlar, ardıçlar durur ki, dört kişi el ele tutsa gövdeleri kucaklayamaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Germiyan sınırında mı Domaniç?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İyi bildin... Germiyan...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Demek güneyi Germiyanlı... Doğusuyla kuzeyi Karacahisarla Selçuklu... Batısı Bizans, bu Ertuğrul'un...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aslında üç yanı bataktır efendim... Salt Bursa-İznik yönü sağlam topraktır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üç yanı batak!.. Batak olduğu iyi... Allah işini bilmez mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilir kurban olduğum... Eskilerde batak matak yokmuş, imparatorumuz güçlüyken... Konya Sultanı’nın gücü yettiğinde de, Porsuk, Sakarya böyle akamazmış başıboş... Bakımsızlıktan kudurmuş sular... Tarlaları, otlakları basmış... Babam rahmetli derdi ki, "Üç kez yatak değiştirdi Sakarya Irmağı" derdi, "Üç kez, hisarları kuruda koyup savunusuz bıraktı. Türk'ün, Moğol'un sürüp gelmesi bundan" derdi rahmetli... Yolları yutmuş batak... Kervan işlemez olmuş. Babam rahmetli, "Buraların yoksulluğu bundan" derdi, "yoksulluk, yıkılsın gitsin, dersen kayzerimizin, ya da Konya Sultanı’nın, güçlü olmasına dua edeceksin" derdi. Bu batağın bir ucu Simav Gölü'ne, Koca Su'yun kaynağına dayanır şövalyem, bir ucu, Sakarya Irmağı'yla gider, Karadeniz'e kavuşur. Eskilerde, sular, hiç dengesizlik edemezmiş, çünkü dizgin vururlarmış ağızlarına kayzerler, sultanlar, sert başlı hayvanlar gibi... -İçini çekti-: Aklı erenlere bakarsan, Frenklerle Moğolların başı altından çıkmış bugünlerin rezilliği... Ülkeyi batıdan Frenkler basmış, doğudan Moğollar... Vergi, haraç alamaz olmuş kayzerimizle Konya Sultanı... Vergisiz, haraçsız nasıl dizginlersin bunca azgın suyu? Sular kudurgan olursa ekin olmaz, ekin olmazsa köylü olmaz, köylü olmazsa ekmek olmaz, ekmek olmazsa dünya batar. Eskiden kervanlar geçermiş ki bizim ovamızdan, başı Eskişehir'de yükünü çözerken, kuyruğu Bilecik'te denk bağlamakta olurmuş...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, şövalyenin dinlemediğini anlayınca somurtarak sustu. Herif, dünyayı unutmuş, şarap içiyordu lıkır lıkır... Tası tüketince hıçkırıp geyirdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Söyle bakalım bayraktar Mavro, ne kadar savaşçı çıkarır bu senin uç beyin, kötü Türkmen Ertuğrul, sıkışıp bunalırsa?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sıkışıp bunalırsa mı? Hiç belli olmaz! Bunların sıkışıp bunalması kötüdür gayet şövalyem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sesin titremeye başladı yüreksiz Mavro... Kötüsü neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kötüsü... Bunlar gazi takımıdır. Törelerince, buranın gazisi bunaldı mı, dünyanın öbür ucundaki gaziler duymalarıyla gelip yetişirler, fırtına gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şu mesele!.. Germiyanlar da gazi değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gazidir evet...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ama araları yokmuş Ertuğrul'la... Neden bakalım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yoktur evet... Afyon yapar Germiyan toprağı... Savaşçı dervişler, ille de abdalları afyon tutkunudur. Ertuğrul Bey afyon sokturmaz uca... Bu yüzden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gördün mü? ötekiler gelip yetişene kadar, iş işten geçer! Sen elini çabuk tutamazsan, o başka!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Konya Sultanı'nın Eskişehir Sancakbeyi'ni ne yapalım?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Konya Sultanı kalmış mı ki sancakbeyi hesaba katılsın alık herif!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya gerideki domuz Moğol!?.. Moğol'a baçını yollar Ertuğrul Bey, gün sektirmez. İyidir arası gayet...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karıştırma Moğol'u... Ertuğrul, kaç savaşçı çıkarır kendi kabilesinden, onu söyle?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kabilesine geldi mi... Kayılardan çok adam yoktur yanında... Babam rahmetli anlatırdı. Konya sultanları, "N'olur n'olmaz" diye dağıtırmış Türkmen aşiretlerini ülkenin şurasına burasına... Yerini bulan, oturak olurmuş Ertuğrul Bey gibi, bulamayan, dolanır dururmuş... Bir Samsa Çavuş vardır, Kayılardan... Tamam!.. Bak, bu Samsa Çavuş, bildiğin, göçebedir! Geçimsiz bilinir, bizim buralarda, bu Samsa Çavuş... "Yurt tutamaması bundan" derdi rahmetli babam... Yazın sahipsiz yaylalarda yaylalar, kışın şuna buna baç vererekten Sakarya kıyılarında barınır. -Biraz düşündü-: Aslını ararsan, Ertuğrul Bey'in adamlarından bazısı, "Biz Kayılardanız" derse de bildiğinden değildir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzattın ki bayraktar... Kaç savaşçı çıkarır bu herif? Üç yüz... Dört yüz... Beş yüz?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eh... Artık değilse, noksan da sayılmaz!.. Ama sen bunları, adam gibi, adam bellemeyeceksin şövalyem... Biz bu Issızhan'da, çoğunu kondurup göçürdük. İl erlerinden, iş erlerinden, yaban erlerinden, dağ erlerinden, ağaç erlerinden, batak erlerinden, hisar erlerinden, ulu yörükten, atçeken yörükten, Türkmen'den, Karakeçili'den niceleri geldi geçti. İçlerinde ermişi var, dervişi var... Rum abdalları derler, Rum gazileri derler... Ertuğrul Bey'in savaşçısı, ev hesabına gelmez. Bekâr gazilerin beşi onu bir evde barınır çünkü. Savaşçı dervişlerin beşi onu bir zaviyede birikmiştir. Rum abdallarına geldi mi, dam, çadır tanımaz bunlar, ağaç gölgesinde, ot yığınında eğleşirler. Azrail'e el ense çekmiş, gözü kara yiğitlerdir her biri... Karıları bile dövüşkendir Ertuğrul Bey'in... Bunlara "Rum bacıları" derler, başkanları, Demircan eniştemin anası Bacıbey'dir. Bunların töreleri de, gaziler, savaşçı dervişler töresi gibi, din yayma üstünedir. Anladın mı neden razılık vermemekte Bacıbey, Demircan enişteme? Bunlar Hıristiyanları tenhada tuttular mı, kılıcı kafalarında çevirip "imana gel yaa kâfir, bitiyorsun" demeden, geçemezler. Aslında bunlar dur durak bilmeyecek, kitaplarının kavlince, hiç at sırtından inmeyecek, boyuna seğirtecek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hani ya, çoktandır bir halt ettikleri yokmuş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Durmaları Ertuğrul Bey'in dizginlemesinden... Demircan enişteme bakarsan, sıkı emri varmışErtuğrul Bey'in... -Biraz daldı, gözlerini kırpıştırdı-: Evet, uç milletini bunaltmak iyilik getirmez şövalyem... "Hele Bacıbey 'Haydin' dedi karılar atlanıp kılıcı sıyırdı mı, iş işten geçmiştir" derdi rahmetli babam... Artık güç yetesi kalmazmış Ertuğrul takımına... Çünkü karıları atlanınca, bunlar ölüm şerbetini peşin içermiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bundan mı yıldınız da, buralarda bu kâfirlere yurt bağışladınız yüreksizler?.. Bundan mı, dört yandan yürüyüp dört beş yüz kâfiri tüketemediniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro gerçekten korktu. Hemen yapılacak bir kötülüğü önlemek istermiş gibi, elini kaldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz şövalyem... Olmaz öyle şey... Uçtur buraları... Uçlarda düzen bozmak hiç olmaz! Türkmen'e bulaştın mı öldürmekle yakanı kurtarabilemezsin! Aslında büsbütün kurtulayım dersen, ölüp kurtulacaksın!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Halt ettin şimdi! Nasıl kurtulmak o?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kestirmeden... Çünkü uçlarda kan battal olmaz. Herkes kanlısını izler, kova kova, bir gün kıstırır, alır öcünü... Bu yüzden, yasa tanımaz Moğol'un bile, gözü kesmez buraları... Vergiden, haraçtan geçtim, üste verdiği olur. İmparatorumuz da vaktiyle vergi mergi ummazmış kendi uç tekfurlarından... Sırasında bahşiş yollarmış. "Talanla geçinir bunlar" diye duyduktu biz... Yalan mı? Uçlarda talan olur ama, töresiyledir, büsbütün azıtmak yoktur. Ufaktan çapul yapar uç savaşçısı, dost düşman ayırmaz pek... Kendi köylüsünden çarptıysa, bekçilik hakkına tutar köylü... Babam rahmetli, koyunlardan, keçilerden bir ikisi yiter de derisi, boynuzu bulunmazsa, gülerdi anamın beddualarına... "Hey akılsız karı, bura nere?" derdi, "Buraları, anasına küsmüş, babasından bezmiş, ipini koparıp sürüyerek gelmiş birikmiş ademoğlu döküntüsü harmanı değil mi?" derdi, "Neden Sivas'ta, Kayseri'de tımar reâyâsı olup oturmamış bunlar? Çünkü sürekli çalışmanın bezginidirler... Bunlara ekip biçmek, demir dövmek, deri tepmek zor gelmiştir de, canıyla oynamak kolay gelmiştir. Canını bedavaya veren, başkasının malına para verir mi?" diye takılırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anladım. Yıldırmış sizi bu yatalak Türkmen, güzelce...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yılma yok... Bizim buralarda herkes aklına geleni işleyemez şövalyem! Düzenin bozulmadığı sıralar, çapul, bir doyum kavurma kadardır. Ölçüyü aştın mı, gök çöker başına... Önce götürecek pazar, satacak müşteri bulamazsın! Düzeni bozdun mu, orman yangınına düştün say... Dört yanın ateş... Bilmeyen, "Uçlarda geçim kolay, soyguncunun işi kıyak" der. Yanılır ki ne kadar... Çetindir, düzenin temeli bozulmadan, burada soyguncuların durumu... Sıtmalı bataklıkların derinlerinde, gün görmez sazlıklarda gizlenip bir zaman, yeri göğü dinleyeceksin! İzini sürerler. Çamurda yüzerekten yer değiştireceksin. Gündüz ateş yakamazsın, dumanı görünür, gece yakamazsın, alazası seni ele verir. Gizlendin, ardındakileri usandırdın, işi külledin, bu kez malı değerine satamazsın, yüz altının, bir altına gider. Buraların ünlü soyguncusu Çudaroğlu'dur. Moğol'un Çudar kabilesindendir. Germiyanoğlu arkalar, Moğol genel komutanı, Moğolluk gayretiyle korur. Öyleyken çakala dönmüştür Çudaroğlu, say ki adamlıktan çıkmıştır.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Desene kimse kimseye değemediğinden yaşamak burada kolay!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim demiş kolay! Benim bu dediğim, düzen bozulmazsa... Buralarda, düzen apansız bozulur şövalyem! Diyelim bozuldu, sen sezemedin öncesinden, yandın! Bunun için tek gözüyle uyuyor uçların adamı... Sopayı, pala bıçağını, oku yayı başucundan eksik edebilemez! Barışa aldanıp tetikliği gevşettin mi, bittiğin gündür. Burada, adam gibi yatıp esir uyanmak var. Tatlı canı verip kurtulmak bile, her zaman ele girmez! Kolları bağlı İran'a, Turan'a, Kara Habeş içine esir gitmeler olur ki, gör nasıl olur! Yırtıcıdır bizim uçlarımızın yasaları... Rahmetli babam derdi ki, "Oğlum" derdi, "uçlarda postu kurtarayım dersen, önce oku atacaksın, sonra kimi vurduğuna bakacaksın" derdi. "Aslında pusu yeridir buralar" derdi rahmetli. "Ya pusudasın, ya pusuya bilmeden uğramaktasın."</p>

  <p class="Standard" dir="ltr" style="margin-left:0;margin-right:0;text-indent:18.859844px">— Öyleymiş de neden öcünü alamamış sizin Karacahisar Tekfuru'nuz, kendisini çevirip vireye zorlayan Ertuğrul 'dan.</p>

  <p class="Standard" dir="ltr" style="margin-left:0;margin-right:0;text-indent:18.859844px">— "O meselede Ertuğrul Bey'in suçu yok" derdi benim babam... Konya Sultanı askeri çekmiş gelmiş, çevirmiş bizim Karacahisar'ı Ertuğrul Bey'i istemiş yanına... Uçbeyidir, emir kulu, gelmemek olmaz. Çevirinin bir zamanı, Moğol basmış yukardan Selçuk ülkesini... Sultan giderken, "Karacahisar'ı senden isterim" demiş Ertuğrul Bey'e... Demesi sultan oyunu...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çünkü, mancınıklar, mancınık askerleri Sultan'ın, Ayrıca Eskişehir Sancakbeyi de başlarında...</p>

  <p class="Standard" dir="ltr" style="margin-left:0;margin-right:0;text-indent:18.859844px">Ertuğrul'a bırakıyor ki, bizim tekfuru, gerisin geri tekfur dikecek... N'olur n'olmaz, uçbeyiyle Karacahisar Tekfuru'nun arasında bir vazgeçti bulunsun... Tekfurumuzun bu öcü aramamasına, bir başka sebep, İznik-İstanbul yolu Ertuğrul Bey'in toprağından geçer. Bozuşmak hiç olmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ya Karacahisar pazarınızı kapması?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aslına bakarsan pazarcıların Söğüt'e yönelmesi de Ertuğrul Bey'in suçu değil! Pazar baçını artırmaya kalktı, Frenk zagonuna imrenip bizim tekfurumuzun kardeşi... -Zorla sırtardı-: Soylu Filatyos senyörümüz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst! Bundan böyle aklına yaz, hiç unutma! Şövalye adayısın! Dahası benim bayraktarımsın! Soylu Hıristiyan hiç suçlu olmaz. Çünkü soylunun soyluluğu gibi, yaptığı da hep Allah'tandır. Pazar baçını artırmaya geldi mi, senyörün keyfinedir. Kimse karışamaz. Kendi toprağında dilediğini yapar. Çünkü toprağı da soylular için yaratmıştır, Allah! Salt toprağı değil, üstündeki köylüyü de bağışlamıştır mal diye, canı çekerse, asar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Asar mı? Asar da, nasıl öder kanını?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kanı sorulmaz köylü takımının soylulardan...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro bir şeyler hatırlamaya çalışarak daldı, sonra çekinerek sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Böyle midir gerçekten sizin oraların zagonu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Elbet...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizin soylunuz, neden asar köylüyü? Durduğu yerde mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Gölünde, deresinde, izinsiz balık tutanı asar, ormanında avlayanı, çalı keseni... Angaryasından kaçanı, harmanda, bahçede soylu payına hile katanı... Sıkı çalışmayan kunduracıyı, demirciyi de canı çekerse asar, acır da bağışlarsa, demire vurur ölene kadar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ahiler ne der bu işe aman şövalyem, çarşıyı dar etmez mi soyluların başına?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ahi de neymiş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizim buraların çarşısı pazarı ahilerden sorulur. Subaşı da karışabilemez, tekfur da... Kadı karışır az biraz, kitabın yazdığı kadarcık...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunlar hep kâfirliktir, Allah'ın emrine karşı gelmektir. Boşuna mı, Müslüman ayağı altında kalmanız...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro iyice ürkmüştü. Duraklaya duraklaya konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki, n'apar sizin oraların soylusu şimdilerde köylüsüz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Köylüsüz ne demek? Köylü kıyamet gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden gelip birikmiş bu kadar avanak köylü sizin oralara?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Avanaklıktan değil, alık Mavro, bizim oralarda, soylular olmazsa, barınamazsın, kurt kuş</p>

  <p class="Standard" dir="ltr" style="margin-left:0;margin-right:0;text-indent:18.859844px">paralar seni...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? Giderim baş yukarı, töresi düzgün bir yere...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yağma yok! Kaçanı yakalar sınır komşuları, getirir verir döverekten soylusuna..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Düşmanına kaçarsa?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaçan köylü meselesinde düşmanlık gütmez soylular... "Bugün banaysa, yarın sana" hesabı!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne bilecek kimin köylüsü olduğumu? Direnirim, söylemem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boynundaki demir tasmayı n'apalım? Üstüne sahibinin arması kazılmış, senin adın, sanın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, dehşete yakın bir korkuyla gözlerini kısıp elini boynuna attı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bildiğimiz it tasması gibi mi, aman şövalyem?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Bildiğin it tasması... Bizde köylü on yaşını buldu mu, soylusunun demircisi, bir uygun tasma döver, oğlanın boynuna geçirip perçinler sıkıca...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro birden atlayıp yakalayacaklar da, boğazına demir tasmayı geçirip perçinleyeceklermiş gibi gövdesini geri aldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gider başka demirciye söktürürüm. Vicdanlı demirci hiç mi yoktur sizin oralarda?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vicdanlı demirci... -Şövalye keyifle güldü-: Vicdanlı demirci, bizim oralarda pek çoktur ama, köylünün boynundan tasma sökeni hiç yoktur. Çünkü demirini söktüren köylüyü, asarlar bizde, söken demirciye geldi mi, onu kazığa vururlar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'nun gözleri donuklaştı. Yavaş yavaş, çok ürkütücü bir şey hatırladığı dudağının titremesinden belliydi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Doğru demek, İnegöl'den göçüp Ertuğrul Bey'in toprağına Dönmez köyü kuranların dedikleri...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dönmez mi koymuşlar köyün adını?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dönmez...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dönerler mi, dönmezler mi görürsün yakında... Neyi doğruymuş dediklerinin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sazlıkta rastladım birine... Sordum neden göçtüklerini? -Duraksadı-: İnanamadım! Herifin yalancısıyım... Sizin oraların töresince, evlenecek kızın kızlığı da tekfurunmuş... Yalan değil mi şövalyem, olmaz böyle şey değil mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yalanı yok!.. Allah'ın emridir. "Köylünün canı soylunun" ne demek? Geriye kalır mı bir şey! Gerdek gecesi, diler kızlığını alır, diler kan pahasını...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vay başıma... Gerçek, he mi şövalyem?.. -Elini yanağından geçirdi-: Peki, Tanrı’nın emriymiş de neden, "Olmaz böyle rezillik" diye göçmüş köylüsünün önüne düşüp ak sakal Pop Markos?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dinsizliğinden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah'ın emrini, sarhoş Nikolas Tekfur mu bilir, sakalı göbeğinde köy papazı mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizin papazlar doğrusunu bilseler, Papa efendimize karşı gelirler miydi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, Mavro'nun iyice şaşırdığını, bocaladığını görünce kaşlarını çattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizi ilgilendirmez bunlar alık Mavro, biz hamdolsun, kızlık vereceklerden değiliz, canımız çekerse kızlık alanlardanız! Sen Mavro, şövalye olup hisarlardan birine yerleşince, dilersen, kızlık hakkını bağışlarsın köylüne... Güldün köpoğlusu. Köylülükten kurtulduğunu unuttun da korktundu öyle mi? "Allah'ın emridir, hakkımdan geçmem" diyerek bağırdığın zaman sorarım sana ben...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, yılıştığını fark edince kendini çok ayıplayarak somurttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sökmez bizim buralarda böyle işler şövalyem, hiç sökmez, sarhoş tekfur Nikolas boşuna zorlatmakta... Gelemez üstesinden... İmparatorumuzun sınırlarında Komanlardan, Peçeneklerden, Balgarlardan, Gagavuzlardan Türkopollar vardır, bunlar hiç yatmaz bu işe... Benim bildiğim bizim Rum'umuz da yatmaz. Müslüman kâfirleri geçtim, putperest Moğollarda bile görülmemiştir böyle rezillik! Sizin oralara bizim aklımız ermez. Buralara geldi mi, şarap şaşırtmış besbelli Nikolas tekfuru... "Azı şifadır bu şarabın, çoğu beladır" derdi rahmetli babam. Bizim buralarda, aklını yitiren, tatlı canını, uzun boylu gezdirmez gövdesinin içinde, şövalyem, bu bir... İkincisi, çok bunaldı mı bizim köyümüz, bakmışsın, "Allah'tan başka Allah yoktur. Muhammet onun elçisidir" deyip Müslümanlığa geçivermiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Peki, din değiştiren yakalanırsa n'olur?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yakalanmaz ki... Vermez çünkü Ertuğrul Bey... Hıristiyanı vermeyen, Müslüman olanı verir mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye eli şarap tasında, donuk gözlerle bakıyor, gülümsüyordu. Bu gülümseme, kasıntılı somurtkanlığından daha ürkütücüydü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geçim nasıl Ertuğrul’un topraklarında?..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geçim... Bu sıralar daraldı biraz şövalyem... Günden güne biraz çetinleşti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden? Çok verimliymiş duyduğuma göre Bitinya ucu... Kesmekle bitmez ormanları varmışbunların... Otlaklarını atlar sökemezmiş... Bağlar, bahçeler... İpek yaparmış ki şu kadar denk...Buğdayı, arpası ona göreymiş!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro merakla sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kim dedi size? Bilmezin birine çatmışsınız, belli!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— İnegöl Tekfuru Senyör Aya Nikola söyledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Allah Allah! Aya Nikola Tekfur bilir ya gerçeği, neden kandırmaya kalkmış sizi, kestiremedim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yalan mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eskilerde, belki verimliymiştir şövalyem, şimdilerde kötüdür Ertuğrul ucunun durumu? Orman olmuş kaç para, odununu, kerestesini alacak bulamayınca... Biraz bağ, bahçe vardır evet ama, yetersizdir! Kapanın elinde kalmıştır. Yollarda güven olmayınca şu kadar denk ipliğin olsa, eşkıyalara bahşiş mi vereceksin yola koyup... -Biraz düşündü-: Vaktin birinde, bir kıtlık olmuş buralarda, şövalyem, bir avuç buğday, bir avuç altına gitmiş de, ele geçmemiş!.. Babam rahmetli anlatırdı. Kırk yıl önce uğramış, kıtlık belası buralara... İmparatorumuz, İznik'te eğleşirken... Derdi ki rahmetli babam, "İmparatorumuzun kesesinin biraz para görmesi, o kıtlığın işi" derdi. Belini doğrultamamış aslında, o zaman bu zamandır, bozkır... Gitgide ekilen toprakları da batak yutmuş... Geçim daraldı mı, adam alır başını savuşur!.. Eskilerde, çok kalabalıkmış bu Ertuğrul Bey'in ucu... Yollar kesilince giden gitmiş... Birazı da, Ertuğrul Bey çapul akınlarını yasakladığından savuştu. Şimdilerde, evet, daralmıştır Türkmen'in geçimi... Kıraçta toprağın tohumu geri vermediği yıllar çoktur. Sürüleri azaldı bunların günbegün... Sürüler azalınca yapağı azaldı. Yapağı azalınca karılar kilimleri, halıları, heybeleri, yastıkları neyle dokusun! Birkaç yıl üst üste dutlara vurgun geldi, çekirge uğradı. Yaprak kalmadı ki böcek kozaya dönebilse... -İçini çekti-: Bu sıralar, Türkmen'in durumu kötü gayet... Et yemeyince "Ekmek yedim" saymayan Türkmen şimdilerde ekmeği bulamazlanmıştır. -"Av eti olunca, ablam alır gider de, fukara Demircan eniştem et yüzü görür" diyecekti. Yabanın Frenk'ine, eniştesinin yoksulluğundan yanıp yakılmayı uygun görmedi-: Rahmetli babam derdi ki: "Ekmek eskilerde arslanın ağzındaymış, Mavro oğlum, şimdilerde işkembesine inmiştir. Pençe salıp ele geçirilmesi cihan pehlivanlarına kalmıştır" derdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl çeker çevirir beyliğin işlerini geliri olmayan herif?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Türkmen kitabının kavlince, varlıklılar, mallarının onda birini yoksullara verecek... Hıristiyan reâyâdan haraç alır. "Alır" dedimse, varsa alır. Ertuğrul Bey'in gücü yeterse yoksula, üste verdiği olur. Bu sebeple beylik sürüleri azalmıştır iyicene! Beyin uç sürüsü olmak kanundur Türkmen'de... Biz her bir sürüyü üç yüz baş sayarız! Yoksulu doyurmaktan, çalışmaz aptal takımını, savaşçı dervişleri besleyeceğim derken, Ertuğrul Bey'in sürüleri yüzer, yüz ellişer kalmıştır. Demircan eniştem geçende dedi ki: "Yoksulluğa alıştık, koca Tanrı'ya şükür, ah, şu Moğol valisinin yıllık armağanları olmasa" dedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vermeyiverirsin! Vermeyince n'olur?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aslında bir şey olmazmış ama, Ertuğrul Bey, onur etmekteymiş "Yok" demeğe... Beyliğine yaraştıramamaktaymış... "Bu yüzden hasır üstünde kaldı uç milleti, bunaldı ki büsbütün" dedi eniştem... Akın isteğini sıklaştırmaktaymış gün günden derviş aptal takımı... Zapt olmaktan çıkmaktaymış! Karacahisar pazarı, Söğüt'e yöneldi ya, kulak asma şövalyem, Söğütlü, pazarın alış verişinde yok... Hayvan sahipleri biraz yoğurt, birazcık yağ peynir getirirse o kadar... Çerçi çerezlerine imrenmesin diyerek, eve kapatırmış karılar pazar günü bebelerini... -Kendi yoksulluğundan, zor altında, utanarak yanıp yakılıyormuş gibi, duraklayarak konuşuyordu-: Akıl ermez bu Türkmen'in işine, hiç ermez şövalyem... Yiyecek ekmeği yoktur, kapısına varsan yol sormaya, çabalar ki sofra kursun!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, çok keyifli bir şey duymuş gibi, hi hi hi diye güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne yedirecek ekmeği olmayan zibidi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Koşar hemen konuya komşuya... Hiçbir şey uydurmasa, ekmekle turşu çıkarır!.. "Demin yedim!" diyerek yalan söyler, hep sana yedirmek için... Değerli silahları kalmıştır ellerinde bir... Bunları ölseler satmazlar! Bir de savaş atı olan yemez yedirir, giymez giydirir, bakar gözü gibi... Evet, şövalyem, Türkmen'in işine akıl erebilemez!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, Frenk'in bu işlere diyeceğini merak ederken Şövalye Notüs Gladyüs büsbütün başka bir şey sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıl toplar, bu Ertuğrul, savaşçılarını gerektiğinde?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Savaşçılarını mı? Toplar kolayca... Köylerde, zaviyelerde, derviş Mağaralarında haberleşme davulları vardır. Uzaktan davul sesi duyuldu mu, duyan işini bırakıp kulak verir. Yangın davulu, su baskını davulu, düşman saldırısı davulu, başka başka vurulur!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nasıldır düşman saldırısı davulu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dan dan dan dan dan... Üç vurup durur, iki vurur. Gider böyle... Bizim kilise çanları gibi... Davulu vurmaya başlayan, arada bir durup sağını solunu, önünü ardını dinler. Dört yandan ses alınca davulu atıp silahını kaparak seğirtir, atlısı atlı, yayası yaya... Say ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro birden susarak kulak verdi. Uzaktan uzağa anlaşılmaz bir gürültü KanlıBoğaz'ın kayalarında yansımaya başlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir o?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anlayamadım şövalyem!.. Sürü desem, bizim boğazdan geçmez aşağı köylerin davarı... Dur hele!.. -Mavro korkuluğa gidip Germiyan yoluna baktı-: Çıngırak sesi bu... Bildiğimiz çıngırak... Arada çan da var. Kervan desem...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye de kalkmıştı. "İster misin, benim Türkopol, peresesine getirdim sanıp Germiyanlının hayvanlarını önüne katsın?" Enikonu telaşlandı. Arkadaşı, Türkopol yüzbaşısı Uranha, kendi deyimiyle, soygun peresesine getirdi mi, ayaklı malı, babasının olsa, önüne katıp sürmemezlik edemezdi. Kıbrıs'ta barınamaz hale gelmesi bundandı. "İşleri karıştıracak ki, hayvan herif, arap saçına çevirecek... Kimsenin malına dokunmayacaksın demedik miydi bu aptala biz?"</p>

  <p class="Standard" dir="ltr" style="margin-left:0;margin-right:0;text-indent:18.859844px">Zil, çan, çıngırak sesleri gittikçe artmış, karşı kayaları çınlatmaya başlamıştı. Her yankılamada biraz boğuklaşan gürültüye gümlemeler de katılınca Mavro güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Anladım efendimiz... Savaşçı dervişler ya da apdallar gelmekte Ertuğrul Bey'in ucuna...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerden belli?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zil seslerin dümbelek de katıldı. Hanlara yaklaşınca dümbelek vurur bunlar!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Dönemeçte beş kişi göründü. Dümbelek çalan önde, dördü arkadaydı. Arkadakilerden birinin omzunda paçavraya benzer yırtık pırtık bir yeşil bayrak vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hani hayvanları?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hayvanları yoktur şövalyem... Boyunlarında, kollarında, ayak bileklerinde asılıdır, ziller, çıngıraklar!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sakın cüzamlı olmasınlar. Sokmayalım hana... Çabuk... Çevir kapıyı... Mahvoluruz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Meraklanma şövalyem, yoktur cüzam müzam... Turp gibi dir bunların hepsi... Babam rahmetli derdi ki "Derviş kısmına, bir de keşiş kısmına, hiçbir illet uğrayamaz. Çünkü pisliklerini delip geçemez" derdi, "Ayrıca bunlar çalışmadıklarından yıpranmazlar ki, hastalık bunlara güç yetiremez" derdi. Savaşta bir kazaya uğramazlarsa, uzun yaşar derviş takımı...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kafile yaklaştıkça gürültü artıyordu. Dönemeçte, iki kişi daha görünmüş, gelenlerin sayısı yediye çıkmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Bunlar cavlaktır şövalyem!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne demektir cavlak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunlar giyim bilmez yaz kış...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Arkadakiler giyimli?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Cavlak değil çünkü... Biri gezgin ozan! Sazından belli... Allah Allah! "Ülkede kımıldama başladı demektir gezgin ozanlar sık görünürse..." derdi rahmetli babam... Geçenlerde bir daha geçtiydi!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne kımıldaması olabilir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilmem! Hemi de uzak yerin ozanı... Matarası, dağarcığı var. Yanındaki aksayan da dilenmeye çıkmış esir... Aksamaktadır, çünkü ayağı zincirlidir. Kanlı Boğaz'ı aşar mutlak, dilenen esirler, Ertuğrul Bey'in ucuna başvururlar bir kez!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizde ne verilir kurtulmalık toplamaya çıkmış esirlere, en çok?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir altın... Onu da krallar verir, senatolar verir! Savaşta sıkıyı gören esir gitmesin diye, çok verilmemek kanundur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizim Ertuğrul Bey, beş altın verir, kanun manun dinlemez, hazırda parası olursa, on altın da verir: Bir kez, birine savaş atı bile bağışlamış, rahmetli babama bakarsan... Ben ozanı merak ettim. Geçenki yaşlıydı epeyce... Sırım gibiydi ama... Bakalım bu neyin nesi? Ürperir gibi içini çekti. Sizin oralarda var mıdır böyle gezgin ozan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bulunur.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tekin değil derler bunlara... Canını sıkmaya gelmezmiş...</p>

  <p class="Standard" dir="ltr" style="margin-left:0;margin-right:0;text-indent:18.859844px">Nasıldır sizinkiler?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Burdakiler gibi...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizde keşiş mağaraları, derviş mağaraları da tekin sayılmaz şövalyem, keşişi, dervişi içinde yokken ağzından bakılabilinemez. Bakanın dili dişi kitlenir... Sizde de böyle midir bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Böyledir.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dümbeleği sol kolunun altına kıstırıp güm güm döven gerçekten adam azmanıydı. İki metreden artık boyu, geniş omuzları, kaim bacaklarıyla dev gibi geliyor, arkasında, ikişerli kol yürüyen takımının söylediği nefesin durak yerlerinde parmaklarının ucuna basıp yükselerek "Ohah" diye naralanması gerçekten yüreklere ürperti veriyordu. Saçları belinde, sakalı göbeğindeydi. Eğri bir yatağanı çıplak omzuna asmış, biricik giyimi olan peştemal parçasını apış arasından geçirip beline dolamıştı. Sırtı, göğsü, kolları, bacakları kara kıllarla örtülü olduğundan ilk bakışta, ayağa kalkmış çok iri bir ayıya benziyordu. Arkasındakilerden üçünün apış aralarından başka her yerleri çıplaktı. Yalnız bayraklının sırtında gömlek vardı. Dördü de saçlarını, sakallarını, bıyıklarını, kaşlarını, kirpiklerini kazıtmışlar, çıplak kafalarına geçirdikleri ak deriden takkelerin iki yanına en irisinden manda donuzları takmışlardı. Boyunlarında yularlar, gemler, katır boncuklarından gerdanlıklar, her boydan ziller; kollarında, dizlerinde, ayak bileklerinde çıngıraklar, bellerindeki kayışa kocaman demir çanlar asılıydı. Dümbeleğin vuruşlarıyla hopladıkları, uzun uzun böğürdükleri için yaklaşan gürültü gerçekten sersemleticiydi. İri cavlak, hanın kapısına beş adım kala durup bağırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px;text-align:center">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px;font-style:italic">"Biz bel oğlu değiliz hey / Akıp giden sel oğluyuz / Taş bağırlı dağlar olsa / Yol bizimdir yol oğluyuz."</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Gürültüye çıkan Liya önce ürkerek örtüsüyle ağzını kapattı, sonra gülümsemeye çalıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hoş geldiniz derviş babalar!.. -Şe'leri Se söylüyordu. Sesi bal gibi tatlıydı-: Uğur getirdiniz ocağımıza...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, hemen koşmuş, ablasının yanına yetişmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uğurun çok olsun avrat! Gamın kasavetin yok olsun!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyrun... Yağımız balımız yoksa da bir kaşık çorbamız vardır. Atlas döşeğimiz yoksa, yumuşak otumuz var!</p>

  <p class="Standard" dir="ltr" style="margin-left:0;margin-right:0;text-indent:18.859844px">Herif dümbeleği bir iki gümletip türküyle karşılık verdi:AÂdem</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px;font-style:italic">Döşek nedir ermişlere / Yerden gelen yata yere / Cehennemden beter nire / Anda bile sofadayız! / Hudur Allah, sofadayız!</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">Bütün dişlerini söktüren iki cavlağın ağızları kuyu gibi karanlıktı. Hepsinin bellerinde sırma işlemeli, birer meşin çanta vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, Rum abdallarının açıkça afyon kullandıklarını daha bilmediği için, keselerin neye yaradığını anlayamamıştı. "Çakmak için desem büyük, azık için desem küçük..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Adam azmanı, bir zaman <span style="font-style:italic">"Pirimiz Adem babadır Cenneti verdik kumara"</span> deyip "Ey erenler tutun koptum" diye dümbeleğini gümleterek naralandı. Sonra elini kaldırıp takımı susturarak, dua okur gibi, söylenmeye başladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dinle gör ne söyler. Âdem Ejderhası. Derviş Pir Elvan! Sözün aslı gönüldür. Gönül hakları evidir. Kim dışa baktı, gaflet ipini boynuna taktı. Gönülden haberi olmayan eşşeeek, ne anlasın cevahir taşından! Bu gövde kalıp, sana kiralanıp... içinde rençperlik etsen gerek! Define bulsan gerek!</p>

  <p class="Standard" dir="ltr" style="margin-left:0;margin-right:0;text-indent:18.859844px">Âdem Ejderhası, şurdan burdan karmakarışık derlediği lafları duaya benzeterek söylediğinden soluklanmak için durdukça, Liya korkuyla "Amin" diyor, Mavro da Ortodoks istavrozu çıkarıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kâh saraylara kerpiç, kâh ayaklar altında hiç olduk. Kâh çıktık başa gül olduk, kâh yere saçıldık kül olduk. Kâh avcı olduk avladık, kâh av olup avlandık. Kâh öğrenci olup öğrendik, kâh bilgin olup öğrettik. Kâh ataya oğul olduk, kâh oğula ata... Kâh yağmur olup yere yağdık, kâh bulut olup göğe ağdık. İşiteni koy, görenden al haberi... Yolsuza sapmaktan iz iyi... Bakın ihvanlar! Hesap günü ki, sormak günüdür, burada adem, deniz gibi derin ola, yer gibi sakin ola, ateş gibi, çiği pişirici ola, su gibi engine vara, yel gibi her yeri dolana... Burada cimriler zordadır, verimkârlar keyifte... Sevenler sevilir, sevmeyene yuf! Tarla tutmak, ev kurmak, işe koşulmak nedir? Koşulana yuf! Havada gezinen bulutlar, esen yeller, yağan yağmurlar senin için çabalamaz mı? Bilmeyene yuf! Gün senin için doğar, gece senin için gelir! Gövde canla diridir. Kılavuz bulundu, yol bilindi. Şaşırana yuf! Ey ermişlerin izini izleyenler, uyarıcı eteğine yapışanlar, ardınca gidenler, "Konağa erişmek zor" demeli değil! Bir kişi, hak ister olursa nerden istesin? Kendinden istesin! Nasıl istesin? Soyunup istesin!</p>

  <p class="Standard" dir="ltr" style="margin-left:0;margin-right:0;text-indent:18.859844px">Herif birinci "istesin"de yürümeye başlamış, üçüncü "istesin"i hana girerken söylemişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs geriden gelenlere baktı. Dilenci esir belki zincirin verdiği alışkanlıktan, belki yollar ayağını vurduğundan topallıyor, zinciri ince olduğu halde görüntüsü insanın yüreğine dokunuyordu. Orta boylu, zayıftı. Sapsarı süzgün yüzüyle bir çalım, Aydın'ın deniz leventleri kılığına girmiş İsa'ya benziyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs bu benzerlikten çok, bütün savaşçılarda aralıksız sürüp giden esir düşmek korkusuyla, adama bakarken, enikonu bunalmıştı. Evet esir düşmek rezillikti. Yoksul kimsesiz savaşçılar, savaşın kaybedildiğini, savuşmak umudunun kalmadığını anlayınca zırhlarını, tolgalarını çıkarıp boğuşmanın en kızgın yerine atılarak öldürücü yarayı bu yüzden arıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, kurtulmalığı çoktan biriktirmeye başlamış, Lombardiyalı bir bankerle bu konuda anlaşmıştı. Öyleyken bile rahat değildi. Bu esiri, izin alması için, sahibi her çeşit işkenceyle sıkıştırıp zorlamış olmalıydı. İki tarafın esir sahipleri para sıkıntısına düştüler mi, bu yola başvuruyorlar, yoksul esirleri de, izinliye kefil olmaları için zorluyorlardı. İzin alanlar gecikir ya da hiç gelmezse, kefillerin kulakları, burunları, parmakları kesilmekte, gözleri oyulmaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro esirin zincirini omzundan saygıyla aldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hoş geldin kardeş, kolayladın mı, az biraz kurtarmalığını?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eh... -Esir umutsuz, usanmış gülümsedi-: Ertuğrul Bey'den haberin var mı? Ağır hastaymış!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Meraklanma, bir şey olsa, duyardık!</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir, sayvanda şövalyeyi görünce hemen ilgilendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Frenk mi? -Alacağı karşılığa çok önem verdiği anlaşılıyordu-: Okuması yazması var mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'apacaksın?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir mektup yazılacak Latince! Yazar mı, yalvarsak?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ozan güvenle karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilir sanırım! Ferah ol; bilirse yazar!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro seslendi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Okumanız yazmanız var mıydı şövalyem sizin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— N'olacak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir mektup yazdıracakmış esir ağa, Latince...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kalem kâğıt bulursan yazarız! Mavro hem sevindi, hem üzüldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Vardı ya... Çoktandır gözüme ilişmedi. Bakayım bir...</p>

  <p class="Standard" dir="ltr" style="margin-left:0;margin-right:0;text-indent:18.859844px">"Liya" diye bağırarak koşunca, gezgin ozan, eli göğsünde eğildi, çok temiz bir Rumca ile konuştu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Lütfedip yazarsanız, bende hepsi var, soylu efendim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gelin bakalım öyleyse...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs masaya döndü, kasılarak bekledi. Birine iyilik etmek zorunda kalırsa, başından büyük işlere özenen çocukların kibrine kapılıyordu. Biraz şarap içti; zeytin, kuru incir, tulum peyniri, turşu, kebap kaplarını iterek yazmak için yer açtı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Önden Mavro çıkmıştı sayvana, yüzü sevinç içindeydi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bulundu şövalyem, hepsi varmış ozan dayıda...</p>

  <p class="Standard" dir="ltr" style="margin-left:0;margin-right:0;text-indent:18.859844px">Gezgin ozan, Frenk savaşçısını selamladı. Masaya bir divitle cöngünden kopardığı sarımtırak kâğıtları saygıyla bıraktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yanık yüzlüydü. Ağzının ucunda, yumuşak bir gülümseme vardı. Gözlerindeki garip dalgınlıkla, yaşadığı çağa çok dışardan, çok uzaktan bakıyor gibiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir, yıpranmış giyimlerinin ceplerinde aradığı kâğıtları bulmuş, "Yaklaş, ver" emri bekleyerek boynunu biraz bükmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye eliyle işaret etti. Mavro'nun alıp koşturduğu kâğıtlara hemen bakmadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerelisin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Menteşe Beyliği'nden...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Necisin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bey gemisinde levent yüzbaşısı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimlere esir düştün?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Rodosluya...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Basıldınız mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Biz, Lindos'u basacaktık! Altı gemiyle çıktık Bodrum'dan... Nesirez Adası'nı vurduk önce... Adalı, sancaklarını baş aşağı getirip ak bezler sallayarak vire istedi. Sonra apansız saldırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boş bulundun?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Biz yendik, malları bölüştük, hisarı yaktık. Vireyi tuzak etmenin cezasıdır. Dolandık Sömbeki'de su yerimize geldik. İkindileyin uygun havayla açıldık. Durakladı. Gönülsüz başlamış, sonra kendini savunuyormuş gibi gittikçe heyecanlanmıştı. Hava patladı ki gökyüzü, deniz yüzü ve de kara yüzü kararıp birbirine girdi. Sancak-iskele belirsizlendi. Önüne katıp sürdü bizi, dalgadan kapıp dalgaya hoplattı, say ki havaya atıp yere çaldı. Bu böyle sürdü gece boyu, sabaha karşı, candan umut kesilmişti ki, geçti gitti. Kendimize geldik, onu gördük ki, deniz devlerinin eğleştiği dipsiz mağaranın önündeyiz. Bunlar, dünya yaratılalı deniz devlerinin oyduğu adam aklı sıçratır kara mağaralardır ve de uğursuz mağaralardır. Her bir esintiyle bir ayrı sesten, öyle uğultular, gurultular, hırıltılar ve de iniltiler koyuverir ki, ürküntüsüne yürek dayanmaz. Aklı erenler, "İş işten geçti ve de bu akının hiçbir tadı kalmadı. Nesirez doyumluğu elversin!" dedilerse de bizim Malta dönmesi Deli Duman Reis kulak asmadı. Kuşluk zamanı Rodos'un donanma gemilerine çattık. Dümen kırıp yöneldiler üstümüze... Reisin zoruyla savaşa, "Fatiha" dedik, Allah'a sığınıp helallaştık. Düşmana kavuşunca, bizim gemi rüzgâr altına düşüp yürümekten kaldı. İki Rodoslu teknesi, gelip iki yandan, çengel salıp iliştirdi, bizi kesinkes kitledi, alıp gitmekliğe başladı. Çengelleri kesemeyince, kılıç çekip savaşa girdik. Ol görüp Frenk'i başaramadık. Reis baktı ki, geçmiştir iş işten, "Aman bre, diri almasın Rodoslu bizi" demesiyle zift ve de yeryağı fıçılarını devirip biz bizi ateşledik. Gemilerin üçü de yandı. Bizden yedi kişi kurtuldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne zaman oldu bu iş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İki yıl önce...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kürekte miydin hep?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Rodoslunun biri tanıdı yüzbaşı olduğumuzu... Frenk baronlardan birine satın aldırdı bize... Üç bin floriye kestik kurtulmalığı... Mektuplar yazıp oyaladık, iki yıl, "Ha geldi, ha gelecek" dedik. Baktı bizim baron gelen giden yok, kızdı. Yolladı birini, Menteşe Beyi'ne kefil kâğıdı getirtti. Verdi elimize dilenme iznini, kurtulmalık bulmaya saldı bizi zorla!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Üç bin floriyi salt para mı götüreceksin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Bir ipek halı... Bir savaş atı, hanımı için iki top ipek kumaş...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne kadarını topladın? Ne zaman bitecek izin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hepsini topladım duan gücüyle efendim, at kaldı bir... Atın da parası hazır, uygununu geçiremedim ele...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bulsan çıkartabilir misin Anadolu toprağından savaş atını? Yasak değil mi? Boynun vurulurmuş yakalanırsan!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bulaydık, gerisi kolaydı efendim... Kederle gülümsedi. Biz kıyı adamı olduğumuzdan, çıkarırız!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Germiyan toprağından geçip geldin değil mi? Dokunan olmadı mı hiç? Duyduğum doğruysa, esir mesir demez babasını soyarmış Germiyanlar?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Soyan olmadı ama, takılan çok oldu efendim. Kimi, "Şunu soyalım ölçtürelim de sürünmekten kurtaralım, din kardeşimizdir diye takıldı. Kimi, "Esir gitmek olur muymuş yiğitlikte?.. Tuh senin yüzüne" diye horladı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne ummaktasın Ertuğrul gibi, adı sanı belirsiz, bir Türkmen'den?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Zorlu savaş atları besler Ertuğrul Bey... Yüreklidir ve de "Esir kısmına acır" ünü vardır. Aradığımız atı verirse Ertuğrul Bey verir... Hemi de azına çoğuna bakmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gitmesen olmaz mı? Gitmeyiversen?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Gezgin ozan, çevresinde, kedi yavruları gibi oynaşan güvercinlere bakıyordu. Bu söz üstüne, başını hızla çevirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir de böyle bir teklifi, bir savaşçıdan, hiç beklememiş gibi şaşırmış, bakışlarının acı kederi ürküntüye dönüvermişti:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gitmemek olur mu hiç!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir demirci çağırsam şurdan... Kırdırsam ayağındaki zinciri... Korkma, vermem seni buranın beylerine...</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir yardım ister gibi gezgin ozana baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olmaz senyör! Kanun değildir bizde... Kefil tuttu sahibim, üç yoksul esiri... Gitmezsek, gözlerini çıkarır, burunlarını, kulaklarını keser, ellerini sakatlar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs sinirli sinirli güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sen bilirsin. Bizden doğru yolu göstermek... Yoksula göz, kulak, burun, parmak ne lazım? Siz Türkmenler hep mi avanak olursunuz...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir zaman susup karşılık bekledi. Mavro önünde adam keseceklermiş gibi telaşlanmıştı. Esir derin derin içini çekti, o kadar... Şövalye kasılarak kâğıtları karıştırdı. Menteşe Bey'den esirin sahibine yazılmış Latince mektubun suretini okudu: "İyi komşum, yiğit dostum, önce zatına selam eder, her hayırlı işte başarılar dilerim... Adamın yanıma geldi, zatından haber getirdi: Esirin levent yüzbaşısı zavallı Kurt Ali Bey benden kefil kâğıdı getirmen için sana yalvarıp yakarmış. Hiç kimseye kefil kâğıdı vermemek ahdimi, hatırın için bozdum! Zatın razı olursan, yarısı para, yarısı mal olarak istediğin kurtulmalığı bulup sana getirecektir. Kestiğin sürede bulamazsa kollarını bağlayıp geri göndereceğim. Bunun kusuru olmaz. Ülkemiz biraz Karışıktır. Kendisine doksan gün izin veresin. Çabalasın, baksın başını kurtarmaya, uğraşsın elinden geldiğince... Eğer gününü doldurmadan ölürse, ya ölüsünü yollarım, ya da kellesini... Benim doğruluğuma, insanlığıma güven, ayrıca da, oradaki esirlerden kefil tutup işini sağlam kazığa bağla... Burada benim esirlerim arasında sizden bir delikanlı var. Kefil kâğıdına bağlanarak salıverilmek dileğinde... Kâğıdı gönderin, hemen salalım! Adı Roberto di Salvatore'dir, Allah zatına sağlık versin. Allah'ın izniyle Menteşe Beyi..." Dilenme kâğıdına geçti: "Herkesin bilgisi ola ki bu kâğıdın sahibi esirimizdir. Kurtulmalığını tamamlamak yolunda dilenmesi için eline bu izin kâğıdını verdik. Bütün toprakların askerleri, memurları kolaylık göstere, baç, ayakbastı parası vermeden dilediği yere gire çıka, kimse dokunmaya, soymaya, öldürmeye. Allah'ın izniyle Rodos'ta, Alfando Baron'u..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye biraz şarap içti. Kâğıdı önüne çekti, diviti evirip çevirerek sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir bu? Nerde boya? Hani kalem?..</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro hemen atılıp kamış kalemi borusundan çıkardı, hokkanın ağzını açıp hazırladı. Şövalye kalemi alayla gözden geçirdi, çok gülünç bir şeymiş gibi, kaba kaba güldü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizin oralarda kazların tüyü böyle midir senyör ozan?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet, bizim kalemler kamıştan olur efendim!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dur bakalım, sizin kamış, bizim Latinceyi yazabilecek mi? -Esire döndü, kasıldı-: Söyle bakalım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir, çok korkulu bir işe hazırlanıyor gibi, ellerini göbeğine bağlayarak bir adım yaklaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağolun soylu efendim, Allah zatını beladan korusun! "Yüksek vicdanlı soylu efendim" diye yazınız. "Ben sizin yanınız da esirlik çekmedim, kendi toprağımda gibiydim" diye yazın. Deyin ki, "Efendim, bana darılmayın. Zatın benden savaş atı istemişti. Çok dolaştım, çok at gördüm, efendime yararını, değerlisini bulamadım! Hem değersiz, hem çok pahalı..." -Her kelimede yazılmasını yeterince bekliyordu-: "Şimdi Ertuğrul Bey'in uç topraklarına gitmekteyim. Buralarda bu yıl çok kış oldu. Hayvanlar kırıldı. Yollar batak! Gereğince dolaşamadım. Öteki istekleriniz hazırdır. Dolaşmadığım yer kalmadı, efendimi hoşnut edecek güzel, bey işi, mallar buldum. Saygıdeğer hanımının istediği ipek halıyı buldum, ipek kumaşları buldum. At için bana bu kâğıdımı aldıktan sonra kırk gün mühlet vermenizi yalvarırım. Eğeri, koşumları, üzengileri alınmıştır. Değerli at bulamazsam, parasını getireceğim. At çok kıttır. Çıkarmak da çok zordur. Aman efendim ayaklarınızı öpeyim, ben gelene kadar zavallı kefillerime dokunmayın. Onlara işkence ettirmeyin. Mektuplar aldım, yanıp yakılmaktadırlar. İstediklerinizi bulamasaydım da geri gelip gene esiriniz olacaktım. Burda at için kimse kimseye yardım etmez. Bir umudum Ertuğrul Bey'dedir. Ertuğrul Bey'in atlarının ününü zatın bilirsin. Kurtulmalığımın para kesimini, yollayacaktım, Moğollar Anadolu'dan para çıkmasını yasakladı. Ancak kâğıt paraya izin var, onu da sen efendim istemezsin. Zavallı esirinin hali çok kötüdür, çok korkuludur. Benimle birlikte salıverdiğiniz zavallı esiriniz Seyit Ağa da üzerine yüklediğiniz kurtulmalığı bulmak için debeleniyor. Gezmediği yer kalmadı. Sizin esirinizdir, dilediğinizi ele geçirmek için çırpınmaktadır. Onun kefillerine de ilişmeyiniz efendim. Yalvarırım. Çok hastalandı, gereği gibi dilenemedi. Dolaşacaktır, uğraşacaktır. Kefillerimizi sakatlarsanız, öldürürseniz ne geçer elinize? Bu kulunuz ayaklarınızı öperek yalvarır. Allah sizi beladan korusun. Zavallı esirin, levent yüzbaşısı Kurt Ali kulun..."</p>

  <p class="Standard" dir="ltr" style="margin-left:0;margin-right:0;text-indent:18.859844px">Levent yüzbaşısı Kurt Ali Bey bütün gücünü bu mektubun bitmesine göre ayarlamış gibi adını söyleyince gözlerini bir an kapattı. Esirlik utancı, belli ki savaşçı onurunu aralıksız yaralıyor, mektubuna yazdırdığı alçaltıcı yakarışlarla savaş yerinde kendini gereğince savunamamış olmanın acısını kendisinden sanki tekrar tekrar çıkarmak istiyordu. Bunu oradakiler de açıkça anladılar. Sayvana çöken bunaltıcı sessizliği, Liya’nın tatlı sesi dağıttı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nerde kaldınız esir efendi? Söylemedi mi bu alık, sizi aşağıda beklediğimi? -Dönüp baktılar. Liya sol elinde bir tahta lenger, ötekinde ağzından duman çıkan iri bir bakır ibrikle kapıda durmuş gülümsüyordu. Kardeşine şakadan çıkıştı-:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Unuttun değil mi, daldın gene... Esire yer gösterdi. Oturun şuraya... Ayaklarınızı yıkayacağım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir de, ötekiler de önce hiçbir şey anlamadılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Liya üstündeki iş giyimlerini galiba bayramlıklarıyla değişmişti. Lâcivert kadifeden hırkası boydan boya sırma işlemeliydi. Mavi çizgili, ak ipekten eteği, kırmızı ponponlu çedik pabuçlarına kadar iniyordu. Bürümcük gömleğinin çapraz bağları, diri göğüslerini iyice sıkmıştı. Uzun başörtüsünü, fesine sarık gibi dolayıp, bir ucunu omzundan arkasına atmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Belki de "Ayaklarını yıkayacağım" sözü değil, bu kılık esiri ürküttü.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sağol bacı! Bırak oraya, yıkarım ben!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oturun hadi... Soğumasın suyunuz...</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir oradakilere şaşkın baktı. Çok duygulandığı için enikonu titrek bir sesle yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırakın siz... Bırakın!</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, ablasının elinden ibriği almak için koştu. Liya yumuşak bir hareketle bunu önledi. Gösterdiği yere koyması için yalnız lengeri verip esire de şakadan çıkıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Elim koptu... Suyunuz soğuyacak... Hadi canım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Adam, zincirini sürükleyerek lengerin önüne oturup ayaklarındakileri çıkardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, bakakalmıştı. Liya, kocaman kara gözlerindeki derin acıma, kırmızı dudaklarındaki kibar gülümsemeyle tapılacak kadar güzeldi. Bu akıl almaz güzellik, ayak yıkamayı, bir halayık işi olmaktan çıkarıyor, çok soylu bir alçakgönüllülük haline getiriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir bir kez daha yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırakın bacı... Ben hem dökerim, hem yıkarım, alışığım!</p>

  <p class="Standard" dir="ltr" style="margin-left:0;margin-right:0;text-indent:18.859844px">Liya buna İncil'den bir sözle karşılık verdi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— "İmdi ben Rab ve öğretmeniniz olduğum halde ayaklarınızı yıkadım ise, birbirinizin ayaklarınızı yıkamak size gerektir."</p>

  <p class="Standard" dir="ltr" style="margin-left:0;margin-right:0;text-indent:18.859844px">Müslüman esir bu sözden hiçbir şey anlamadı ama, Şövalye Notüs Gladyüs ürperdi, "işte ol şehirde günahkâr bir karı bulunup İsa'nın Farizî'nin evinde sofrada oturduğu haberini aldıkta, bir şişe hoş kokulu yağ getirdi, ve arkadan ayakları yanında durup ağlayarak ayaklarını gözyaşlarıyla ıslatmaya başladı. Ve ayaklarını başının saçıyla öperek bu yağ ile yağladı." Şövalye gözlerini yumdu, aklı iyice karıştığından gerisini zorla hatırladı: "Sana derim ki günahları çok olduğu için bağışlandı, çünkü çok sevdi..." Bu sözleri tekrarlarken Kıbrıs Sen-Jan tarikatı manastırında uykularını bölen karışık duygulara kapılmıştı. On üç yaşında papaz çömeziyken, İncil'deki bu ayak yıkama parçasını her hatırlayışta cinsel huylanışlara yakın bulanık duygularla sarsılır, günah işlemenin ürküntüsüyle içi titrerdi. İncil'de kadınlarla ilgili bütün parçaların, yalnız kendi yaşıtı çömezleri değil, saçlı sakallı papazları da öyle günaha sokarcasına etkilediğini sonraları öğrenmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Liya, telaşsız su döküyor, Müslüman esir alışık hareketlerle ayaklarını yıkıyordu. Sıçramalarından korunmak için hırkasının önünü sıkıca kavuşturduğundan kalçalarının yuvarlaklığı adamakıllı meydana çıkmıştı. Şövalye hemen şarap tasını aldı, gezgin ozanın dikkatle yüzüne baktığını görünce, yüreğinden geçenleri istemeden dışarı vurmuş gibi somurttu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İçer misin şarap?</p>

  <p class="Standard" dir="ltr" style="margin-left:0;margin-right:0;text-indent:18.859844px">— İçilmez mi? İyidir Issızhan'ın şarabı. Dinlenmiştir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geçtin demek buradan daha önce?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Geçtik evet... Yakındır bizim yurdumuz buraya... Ankara ile Eskişehir arasında, Sarıköy derler.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Oraya mı gidiyorsun?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... İtburnu'nda bir şeyh oturur, Edebâlî derler. Bura ahilerinin babasıdır. Ona uğrayıp döneceğim Konya'ya...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, Mavro'dan bir şarap tası istedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaç konaktır buradan Konya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Dokuz...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Saat hesabıyla?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yetmiş beş saat... Saat, atın düzenli ılgarıyla bir saatte aldığı yer... Üç İtalyan mili... Bir fersahtan biraz eksik!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yollar nasıl?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ozan biraz durakladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Eh, iyidir...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro tası getirdi, ozanı çorbaya çağırdı. Şövalye ayıpladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şarap içen çorbayı n'apsın? Doldur hadi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Ozan şarabı tadını çıkararak içiyordu. Şövalye Notüs Gladyüs, çok uğraşarak razı etmiş de, bir Müslüman kâfiri günaha sokmuş gibi, gizlice sevinerek alt dudağını dişledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Üçüncü tastan sonra ozanın yüzü biraz kızarmış, gözleri biraz parlamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye beklediği kıvamın gelmiş olacağını düşünerek, çok önemsiz bir konuymuş gibi gelişigüzel sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne var ne yok Konya'da, nasıl oraları?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ozan bu kez hiç duraklamadan karşıladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sahipsiz iyice... Vergi üstüne vergi bindirmekte Moğol... Say ki kalıcı değil, gidici... Kendi kâğıt parasını almaz oldu epeydir; gümüş, altın ister oldu. Oysa gümüşün adını çoktan unuttu millet! Görünürdeki hep alındı, saklıları çıkartmak için ülkeyi zorlamaktalar sopa gücüyle... Bize n'olduysa 1277'de oldu, şövalyem! Mısır'ın Memlûk Sultanı geldi, biraz Moğol öldürdü. Bunu duyan Abaka İlhan, ordusunu çekti yürüdü, öç almak için iki kere yüz bin kafa kesti. Kan düştü böylece Anadolu adamıyla Moğol'un arasına... Karamanoğlu Mehmet Bey sıvandı, başına yeterince adam biriktirip Konya'yı basıp aldı. Birini, "Sultan oğlu" diye tahta oturttu. Kimileri buna "Düzme" dediler, adını "Cimri" kodular. Konya Sultanı, asker çekti, yenildi, Moğol'dan yardım istedi. Bu kez Mehmet Bey'i bozdu, kendisini, kardeşlerini, amcalarını öldürdü. kaçtı, Germiyan toprağına geldi. Ayağındaki kırmızı çizmeden bilinip tutuldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kırmızı çizmenin özelliği nedir?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çok pahalıdır kırmızı sahtiyan buralarda... Sultanlarla vezirler giyebilir. Kırmızı çizmeyi atmaya kıyamadığından verdi tatlı canını Qmri... Sultan dölü değilken sultanlığa kalktığı için, diri diri yüzülüp derisine saman dolduruldu. Ben saman tepilmiş deri, kargı ucunda gezdirilirken, gördüm gözümle...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne zaman oldu bu iş?</p>

  <p class="Standard" dir="ltr" style="margin-left:0;margin-right:0;text-indent:18.859844px">— On, on bir yıl önce...</p>

  <p class="Standard" dir="ltr" style="margin-left:0;margin-right:0;text-indent:18.859844px">— On bir yıl... Şövalye içinden hesapladı: 1279'da...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet... Gezgin ozan şarap içti, kebap yedi, biraz dalgın gülümseyerek içini çekti. Hep Moğol belasıdır bu çektiklerimiz... Aklı ermeyenler "Yollar silindiğinden kervan geçmez oldu" demekte... Hayır, kervan geçmezlenince yollar silinir. Neden geçmezlenir kervan? Güven ister çünkü tüccar takımı... Ülke, soyguncusuz olmaz ve de olmamıştır. Ama, sultanı güçlüyse soyguncuyu bulur, tutar, keser başını, yağmaladığı malı tüccara geri verir. Bacını alır, yığar hazinesine, bakar keyfine... Soyguncu ele geçmezse, burdan öder tüccarın zararını, güveni korur. Moğol'a geldi mi, soyguncuyu, bu da bastırıp kesmekte ama, tüccara vereceği malı kesesine atmakta... Bezirganlar baktılar ki, mallar gitmekte, üste can bile caba gitmekte... Çevirdiler kervan yollarını Akdeniz'e, Karadeniz'e... Bir toprağa Moğol atı bastı mı, gökten say ki, bela indi. Konya sultanları güçlüyken yollar düzdü, harman yerleri gibi, tekerlek kırılma nedir bilinmezdi. Şimdilerde "şurdan şurası ne kadar?" dedim mi, "Üç teker kırımı" demekte köylüler... Ben yetiştim, kervansaraylar vardı ki, her birine iki bin, üç bin hayvan konardı, içlerinde çarşıları vardı ki, Karacahisar panayırı kaç para... Esnafı, üç beş kervanı donatırdı baştan ayağa... Ulak düzeni dersen, hiç aksamazdı. işin acele de, iki konağı bir mi edeceksin? Kesen bilir. Parayı sayar, çekerdin altına arap atını... Karılar gezinirlerdi bu ülkede, yaldızlı tahtırevanlara kurulup, koruyucusuz moruyucusuz... Başında tepsiyle altın götürene dönüp bakabilemezdi hiç kimse... Çünkü, yol güvenini bozmanın cezası, yağlı kendir; ırza geçmenin cezası, kazık! Ulaklara, dilenen esirlere değen yandı, bunların cezası Cimri gibi canlıyken yüzülüp derisine saman doldurulmak...</p>

  <p class="Standard" dir="ltr" style="margin-left:0;margin-right:0;text-indent:18.859844px">Aşağıda dervişler karınlarını doyurup afyonları da yutmuş olmalılar ki, dümbelek, zil, çıngırak sesleri arasında naralanarak semaha kalkmışlardı. Şövalye "Nedir?" anlamına başını sallayınca gezgin ozan suratını buruşturdu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— "Cavlak" deriz bunlara biz... İyi saymayız. Her kötülük vardır bu takımda... Utanmaz bunlar, varlıklıdan haraç ister, vermeyeni öldürür. Varlıksızın nesini bulursa alır, "Acından ölür mü?" demez. Bir zamanlar Moğol'a hizmet ettiler, ordusuna girip... Bellerinde gördüğün meşin torba afyonluktur, gece gündüz yutarlar afyonu... Şimdi semaha durdular. Hoplayıp zıplar, sonunda çoğu düşer bayılır. Bayılanı Tanrıya varmış sayar bu avanaklar! "Pirimiz dem baba" derler. Bu hesapça Havva anamız da anaları olur!.. Soğuk sıcak dinlemezler afyon gücüyle... Yunup temizlenmeyi hiç sevmezler. Akınlarda, afyonlu şarapla sarhoş olup çapula yumulurlar. Omuzlarına kartal kanatları, kafalarına kara kömüş boynuzları takarlar, gayetle de kıyıcı olduklarından çapul toprağının adamı yılar bunlardan... Çalışmayı günah sayar bu takım! Ahiliği, "Esnaflıktır" diye küçümser. Sövmedikleri, korkudandır. Ahiler çarşılarını kılıç elde savunmasa, ossaat basıp dağıtıp yüklenip savuşurlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bunlar da senin gittiğin şeyhe mi gitmekteler!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok! Şeyh Edebâlî'nin geçemezler yakınından... Geçemezler dedimse, ahilik bozulmadan, geçemezlerdi. Şimdi bilmem!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bozuldu mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir ülkede düzen bozulursa, her şey bozulur. Buralarda, düzeni güçlü sultanlar tutar. Eskiden halifeler, sultanlar da ahi şalvarı giyermiş... Çıraklar da ahi sofrasında yermiş... Giderek bir kazandan yemek, bekâr kalfalara kaldı. Zenginleşen ustalar evlenip çekildi... Parasız çabalayan çıraklar kapı diplerinde, yan aç sürünür. Duyduğum doğruysa, pek umursayan yokmuş Ahi Baba töresini şurda burda... Şeyh Edebâlî başkadır. Tuttuğu uzar tutamak olur, bastığı düzelir basamak olurdu. Ben görmedim, kerameti söylenir. Herifin biri kimyacılıkta altın yapma tutkusuna düşmüş, baba mirasını ve de kendi kazandığını harcayıp saçıp savup hasır üstünde çıplak kalmakla Şeyh Edebâlî'ye gelip sadaka istemiş... Şeyh yerden bir tutam toprak alıp "Kimya öyle olmaz böyle olur, derbeder" diye uzatmakla toprak, ossaat altın olmuş, şaşkın herifin aklı sıçrayıp hazreti şeyhin eteğine yapışmış...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye çocukluğundan beri her çeşit kerametle çok ilgileniyordu. Gezgin ozana bir başka türlü bakarak yavaşça sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Siz de Ahi misiniz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok.. Biz gezgin ozan olmak çabalamasındayız!</p>

  <p class="Standard" dir="ltr" style="margin-left:0;margin-right:0;text-indent:18.859844px">Ozanın susması uzayınca sözü, levent yüzbaşısı, esir Kurt Ali Bey aldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Baba İlyaslıdır ozanımız! Saltuk Baha'dan Burak Baha'ya, ondan Taptuk Emre'ye geçmiş halifedir. Bilgi gücüyle deniz derinlerinde, aşk gücüyle gök yücelerinde gezinir. Gölgesi millete rahmettir. Ülkenin gören gözü, duyan kulağı, söyleyen dilidir, eteğine yapışan yoksun kalmaz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman yiğit! Biz bir sefil ozan olup...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evet! Sayın şövalye, bak ne demiştir bu sefil ozan:</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px;font-style:italic">"Yaz yaratıp yer donatan, kar yağdırıp su donduran / Yanan kömür, kızan demir, örse çekiç salan benim / Emredip bulut oynatan, yerde bereket kaynatan / Elimde kudret şiriği, halka ekmek veren benim / Yere göğe direk kuran, bükülmeden dimdik duran / Denizlere göl çağıran adım Yunus, umman benim'"</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yunus mu adınız?</p>

  <p class="Standard" dir="ltr" style="margin-left:0;margin-right:0;text-indent:18.859844px">Ne demek? Gezgin ozan yere bakarak gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hak edemedik ki ad taşımayı daha biz, anlamı ola!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs, ozanın yüzüne araştırarak baktı. Çökük yanakları, kavrulmuş dudakları, içinde ateş yanıyormuş gibi, yüzüne acılı bir kuruluk veriyordu. Gülümsedi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilirim sizde soy adı olmaz! Bizde vardır ama, benim yok... Babam ünlü bir prenstir. Hadi sizden saklamayayım: Napoli krallarından... Notüs Gladyüs dedim kendime... Notüs babasız demektir... Piç, yani... Onurlu ad, kendi kazandığımız addır! Çalıp söylemez misin bize rica etsek!</p>

  <p class="Standard" dir="ltr" style="margin-left:0;margin-right:0;text-indent:18.859844px">Gezici ozan Âşık Yunus, hiç nazlanmadan sazı aldı, çok usta parmakları tellerin gerginliğini, tüy gibi gezinerek yokladı:</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px;font-style:italic">"Ey dost aşkın denizine girem gark olam yürüyem / Yürüyem ya hu yürüyem... / Bülbül olup dalda ötem gönül olup ceset tutam / Başım elime alıp yoluna verem yürüyem / Yürüyem ey yâr yürüyem"</p>

  <p class="Standard" dir="ltr" style="margin-left:0;margin-right:0;text-indent:18.859844px">&nbsp;</p>

  <p class="Standard" dir="ltr" style="margin-left:0;margin-right:0;text-indent:18.859844px">diye başlayıp yaşamak üstüne, ölüm, sevda, kader, ahret, dervişlik üstüne birkaç deyiş okudu. Bitirince, söylerken soluğunu hep tutmuş gibi ciğerlerini "hoh" diye boşalttı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Esir, deyişleri, kısadan çevirmeye başlamıştı. Şövalye söylenenleri' önce umursamadan dinliyordu. Birden ilgilendi. Uzaktan uzağa tanıdık fikirlerdi bunlar... Yeni Platonculuğun İslamlıkla karışması... "Başımı elime alıp yoluna verem yürüyem' sözüyle ürperdi. Allah'la ilgili de olsa, bir aşk şiirinde, bu ne kocaman, ne kadar çırılçıplak, ne sınırsız cömertlikti. Neden sonra ürpererek kendine geldi çevresine baktı, şaşırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tepede parlayan güneş hemen çekilip gitmiş, Kanlı Boğaz ürkütücü bir hızla hemen kararmaya başlamıştı. Telaşlandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Akşam oluyor Mavro. Çok uzak mı buraya Dargın Pınar?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, soruyu birden anlayamadı. Germiyan'ın Dargın Pınar’ını bu yabancı şövalyenin bilmesine şaşmıştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Epeycedir! Neden sordunuz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Arkadaşımı bekliyorum. Karanlığa kalırsa yolu çıkarabilir mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buralı mı arkadaşınız?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye bu soruya karşılık arıyormuş gibi duraklayınca, esir hemen kalktı. Yunus Emre de şövalyeyi selamlayıp dervişlerin kudüm sesine doğru yürüdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, "Başımı elime alıp yoluna verem yürüyem" diyen ozanın yürüyüşüne, kapıda kaybolana kadar bakmış, bu yürüyüşte, büyük şiirin müthiş bir kolaylıkla anlatıverdiği yiğitliğe yakın hiçbir şey görememişti. Omuzları dar, sırtı biraz kamburcaydı. Yumuşak yol pabuçlarını sayvanın taşlarında zorla sürüklemişti. Herhangi bir köylüden farksız, bu kaba saba adamın, bu kadar derin şiir gücünü nerden nasıl alıp içinde böyle gösterişsiz saklayabildiğine şaştı. Bir yandan bunları düşünürken öte yandan Mavro'ya vereceği uygun karşılığı arıyordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok... Hayır, değil buralı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman etmeyin şövalyem...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne var?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Karanlığa kalırsa, batağı sökemez yaban kişi... Niçin gittiydi Germiyanlı'ya?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Birini görecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Boğazı gün ışığında tutamayacağını kestirirlerse bırakmazlar gece vakti... Bırakmazlar inşallah!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Gerçekten bu kadar korkulu mudur batak?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sizin oralarda batak var mıdır? Hiç düştü mü yolun?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne desem boş öyleyse... Gündüz bunaltır adamı namussuz batak, nerde kaldı gece... Gidersin bir zaman... Bildiğin sazlıktır. "Gözüm görmekte, aklım başımda" diye güvenirsin! "Ayak yordamıyla bulurum sağlam toprağı... Kötüsü gelirse, dağlar nah şurada... Geri basar girdiğim yerden çıkarım" dersin. Aman haaa... Aman ki ne kadar... Hele atlıysan, yüreğine hiç kuşku gelmez. Çünkü başın sazlardan yukarda... Aman olmaz. Çünkü ölümdür bunun sonu... Çünkü at ayağı, adam ayağından daha kötü saplanır, tik tökezlemede bineğin yılar. Bakarsın dizleri titremeye başlamış, gözleri evlerinden uğramış... Hayvanın korkusu, ossaat, seni kavrar. Sökemeyeceğini anladın, döneceksin. Yedeklemek için attan indin mi, tamam, umduğun dağları da yitirdin! Yukarda gök, aşağıda batak... Dört yanın saz... Bata çıka debelenirken, bakarsın ki, kesiklik seni kapmış... Soluğun ağzına sığmaz olmuş... Batak iz saklamaz, sazlar nişan tutmaz. "Geri basmaktayım, eyvah, dönelemekteyim" kuşkusunun ardından, ölüm korkusu yüreğini sardı bil! Yüreğine korku düştüyse, çabalama boşuna!.. Bırak, kartal kuşları, kel akbabalar gelip yüreğini gagalasın, gözlerini oysun!.. — Abarttın ki yüreksiz Mavro... Cermanya'nın ağaç denizi mi bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Cermanya'nın ağaç denizini bilmem... Benim bildiğim, koca kervanları önce güçten düşürür, sonra çökertip yutar bu bizim batağımız. Batağın ayrıntısı yoktur kar tipisinden... Bunu bilir buranın adamı, yolu batağa uğradıysa, kılavuzsuz şurdan şuraya gidebilemez. İşin kılavuza düştüyse, bela çiftleşti demektir.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Niçin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Her kılavuza güvenilmez çünkü... Kılavuz, hem can kurtarıcıdır, hem can alıcı... Götürür seni, göz göre batağa gömer, kemerindeki paranı, ya da atını, rubalarını soyar alır. Kılavuzun durumu da yamandır haaa... Batakta yol bulayım diye kıvranırken, "Bize bir kötülük mü edecek acaba?" kuşkusu, yüreğine düşerse n'aparsın? Atik davranıp çeker vurursun. Bu yüzden kılavuz kısmının canı kılın ucundadır. Kılavuzluğun pahalı olması bundan... Batağa herkes hayırlı iş için dalmaz. Çoğu kötülüğe gider. Kötülük edeceğin herif n'apar peki? Seni gezdiren kılavuzu düşman alır karşısına... O da tutar bir kılavuz... Demek, kılavuzun bir can düşmanı da, öteki kılavuzlar... -Ürperdi-: "Canlıdır batak kısmı" derdi, rahmetli babam, "Bir günü bir gününü tutmaz, değişir kahpe karı gibi" derdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nedir değişmesi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bir hafta önce kervan geçirdiğin yol, bir hafta sonra, dipsiz kuyuya döner. Çünkü bir yandan, bir sızıntı gelmiştir. Kılavuzluğa soyunan, kendi yollarını aralıksız kollayacak ki, batağın kahpeliğine uğramasın. Öteki kılavuzlar, yeni geçit, yeni pusu yeri, yeni saklanma kuytusu buldu mu, sezeceksin bunu hemen... Seninkileri de kollayan vardır çünkü... Kurtuluş, bilip bildirmemektedir. Şuraya buraya koyduğun nişanlar bozuldu mu, yabancı nişan koyuldu mu, kollayacak aralıksız usta kılavuz... Açlığa, yorgunluğa dayanıklı olacak, yılan gibi... Hele komşu beyliğin baskıcılarını gezdirmekteysen, uzun yaşamak yoktur sana... Bu yüzden uzun sürdüreni hiç görülmemiştir. -Bir şey hatırlamış gibi içini çekerek istavroz çıkardı-: Kara Kılavuz başka...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kimdir o Kara Kılavuz!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bilen çıkmadı şimdiye kadar... Gören de uzaktan gördüyse görmüştür. Yolbağı olduydu geçen yollarda... İstanbul-Tebriz kervanı vurulduydu, imparatorumuzun Tebriz İlhanı'na saldığı şu kadar bin altınlık armağanları alıp gitti eşkıya... Moğol, Selçuk, Bizanslı iz sürdü üç koldan, getirip batağa soktu. Bunlar paçalarını sıvayıp girdiler batağa, Karış karış aradılar, hiçbir şey bulamadılar. Say ki soyguncular, duman olup göğe çekildi. Ardından İznik'in Ayasofya'sını soydu hırsızlar. İzleri sürüldü. Bu izler de geldi batağa girdi. Yitti gitti. İşte o sıralarda çıktı ortaya bu Kara Kılavuz lafı...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden Kara Kılavuz?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çünkü giyimi kara... Tepeden tırnağa kapkara ki, akşam inmesiyle karanlığa karışıyor! Seçebilene aşk olsun! -Biraz düşündü-: Kancıktır batak gayet, şövalyem, korkuludur..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tanır mısın batağın geçitlerini, pusu yerlerini, saklanma kuytularını sen?</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, bu sorudan çok ürktü. Vakit kazanmak için gülmeye çalışarak yalandı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bizim ne ağzımıza şövalyem, bizim gibi hancı parçasının...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hele hele... Sen, artık, hancı parçası mısın alık Mavro, sen şövalye yamağı değil misin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Olsun... Kılavuzluk başkadır şövalyem...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Şuna buna kılavuzluk etmeyeceksin ki...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Edebilemeyiz istesek de... Çünkü yemin içirmiştir bize rahmetli babamız! "Bildiğin sende kalsın" derdi, "Baktın, kılavuzluktan başka ekmek yolu yok, oğlum Mavro at kendini şurdan Kanlı Boğaz'a" derdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Başkasına parayla kılavuzluk edersen doğru... Biz, kendimizi gezdireceğiz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kendimiziyse... -Mavro kurnaz kurnaz gülümsedi-: O kadarına gücümüz yeter Allah'ıma şükür... O kadarı... Eh...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu sırada, korkunç bir uluma, Kanlı Boğaz'ı çatlatacak gibi doldurdu, kayalara çarpa çarpa yükselip akşamın alacakaranlığını enikonu çalkaladı. Şövalye sıçramış, Mavro da hızla sesin geldiği yöne dönmüştü. Ses kalındı, alabildiğine gürdü, en müthiş fırtınaları bastıracak kadar insan üstü bir gücü var gibiydi. "Gratias Deo"<span class="DipnotBavurusu1"><span class="Footnoteanchor"><a href="#ftn2" id="bodyftn2">2</a></span></span> diye kükrüyor, son heceyi, dağdan dağa gerilmiş bilek kalınlığı bir saz teline dev bir mızrapla vurur gibi titreyip inleterek uzatıyordu. Sesin titreyerek inlemesi, bu iniltinin, hiçbir insan ciğerine sığmayacak kadar uzaması, sonra da, kayalardan kayalara hiç kesilmeyecekmiş gibi yankılanması gerçekten ürkütücüydü. Şövalye art arda istavroz çıkarırken, Mavro hemen davrandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Keşiş baba!.. Keşiş babanın narasıdır bu... Benito Baba’mız...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye kendisini daha toplayamamıştı. Elleri masaya dayalı, öfkeyle sordu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Benito mu? Neden ulur, köpek gibi bu rezil?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sus aman şövalyem!.. Benito Baba'ya kötü söylenmez. Bilir çünkü aklımızdan geçenleri... Kızarsa, bizi perişanlatır. Tekin değildir. Ermiş kısmı keyfinedir, bağırır canı çektikçe...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye de sayvanın kapıyı gören tarafına doğru, Mavro'nun ardından yürümüştü. Yol doruğa yakın olduğundan biraz aydınlıktı. Geniş adımlarla harmanlayarak yaklaşan Keşiş Benito'yu kolayca tanıdılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Keşiş, zaten uzun boyluydu. Topuklarına inen kara cüppesi, çok sivri kukuletasıyla olduğundan çok daha uzun görünüyordu. Elinde kalın bir sopa vardı. Her adımda, cüppesinin geniş etekleri, savrularak harmanlanıyor, bu da yürümesine, ayakları yere değmiyormuş gibi, garip bir uçuculuk veriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— İşte bizim Benito Baba’mız, şövalyem... Nerden esmiş, kendini dağlara vermiş, ne kadar dolandıysa dolanıp bize konuk gelmeyi istemiş. Bağırması keyfinden... Evet, kutsal pederimiz, keyfe gelince salar "Gratias Deo" naralarını, dağı taşı inletir böylece...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye dişlerinin arasından sövüyordu. Mavro, keşişi karşılamak için koşacakken durdu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dönemece dikkatle baktı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Atlı mıydı senin arkadaş şövalyem?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Ne var? Niye sordun?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Nah, dönemeci kıvrıldı atlının biri...</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye ileri uzanıp seçmeye çalıştı, birden sevindi:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam! Bizim Uranha...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uranha mı adı? -Mavro dikkatle bakıyordu-: Nece bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Türkçe besbelli... Tükropol'dur... Hem de yüzbaşı... Yamandır ha. Şakaya gelmez. Gözüne girmeye çalış... Yolu, atına iyi bakacaksın...</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro koştu. Şövalye, canı şarap istediği halde, sayvanın korkuluğundan ayrılmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Keşiş Benito, cüppesini, İspanyol çingene kanlarının oynarken geniş eteklerini havalandırıp çevirdikleri gibi savurarak yaklaşıyordu. "Nasıl yapıyor bu numarayı bu köpoğlu? Dizlerini kullanıyor olmalı madrabaz herif." Şövalye sırıtarak başını sallarken, Liya koşarak gidip Benito'nun önüne diz çökmüştü. Keşiş, bacaklarını biraz açıp sopasına sıkıca dayanarak bir an gözlerini göğe kaldırdı, sonra imparatora taç giydiren papa kasıntısıyla elini kızın başına koydu:</p>

  <p class="Standard" dir="ltr" style="margin-left:0;margin-right:0;text-indent:18.859844px">— İste, verilecektir. Ara, bulacaksın. Çaldığın kapı sana açılacak.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'ya bakmadan elini öptürdü:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sana derim ki ey Kara Vasil'in oğlu Mavro, "Gel arkamcek... Seni insan avcısı edeceğim!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro irkildi. Bu sözden, kendisine biraz önce yapılan şövalye yamaklığı teklifini Benito babanın, ermişlik gücüyle bildiği sonucunu çıkarmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Liya iki büklüm yalvardı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kalacaksınız değil mi, kutsal peder?.. Biz günahkârları, çiğneyip geçmeyeceksiniz! Evimiz nurlanacak! Ambarımız bereketlenecek!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Evimiz deme! "Tilkilerin inleri, hava kuşlarının yuvaları vardır, lâkin insanoğlunun başını sokacak yeri yoktur" denildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Keşiş Benito yaklaşan atlıyı görmezden gelerek omzundaki ağır torbayı Mavro'ya verip yürümüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Türkopol yüzbaşısı Uranha, dizginini tutan Liya'ya, ister istemez çok tepeden bakıyordu. Çünkü atı, çok az rastlanacak kadar yüksek, kendisi de her göreni şaşırtacak kadar ince uzundu.O kadar yüksek hayvanın üstünde bile, ayakları nerdeyse yere değecekti. Bu upuzun görüntüyü, ucunda üç köşe bir flama bulunan, çok uzun mızrağı büsbütün şaşırtıcı hale getiriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Buyrun şanlı efendim, yoksul ocağımıza uğur getirdiniz.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Bırak gevezeliği kadın! Issızhan mıdır bura? Soylular soylusu Şövalye Notüs Gladyüs, Issızhan'ı şereflendırmekte midir?</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye Notüs Gladyüs sayvan korkuluğuna ellerini koyarak kahkahalarla gülmeye başlayınca Türkopol yüzbaşısı Uranha başını kaldırdı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Burada mısınız sayın şövalyem, Uranha'dan selam!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Uzatma... Kebap soğuyor. Şarap da tükendi tükenecek...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Yok öyle şey! Tükenemez. Çünkü çiğnerim bu taş yığınını... Yuvarlarım bayır aşağı, tangır tungur...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Höst... Bir alay dervişle bir mübarek keşiş var ki, her biri bir cennet bağında dolaşıyor. Çarpılırsın!..</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro'yla Liya yardım ederek tepeden tırnağa zırha bürünmüş, uzun savaşçıyı atından aşağıya aldılar. Herif kımıldadıkça dışardan demir, içerden kemik sesi veriyordu. O kadar kuruydu ki, Mavro tuttuğu çırayı biraz yaklaştırsa harlayacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mızrağını Şövalye'ye uzattı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Önce bayrağımız girer!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye mızrağı çekip aldı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hey Mavro, dediğim gibi, sayın yüzbaşımız Uranha’nın yoktur şakası... Hayvanına dikkat ister çok!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hiç meraklanmasınlar...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Neden meraklanacakmışım? -Uranha top gibi bir kahkaha patlattı-: Kesilecek kulaklar benim mi?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Duydun ya, Mavro, en küçük cezası kulak kesmektir. Ona göre...</p>

  <p class="Standard" dir="ltr" style="margin-left:0;margin-right:0;text-indent:18.859844px">Kapıdakiler avluya girmişlerdi ki, şövalye hızla döndü, Keşiş Benito'yla karşılaştı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Hay Allah belanı versin... Bugün kaçıncı dalgınlık bu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Aman şövalyem!..</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sana değil kendime söyleniyorum. -Kapıya bakarak sesini alçalttı-: Oldu mu?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tamam!.. -Keşiş de sesini kısmıştı-: Uyuştular.</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kapora?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Alındı. -Mavro sayvana çıkınca Keşiş Benito başını hafifçe eğip kendini şövalyeye tanıtıyordu-: Allah'ın günahkâr kullarından... Cenevizli Keşiş Benito! Allah'ın rahmeti üstünüze olsun soylu şövalyem, amin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Onurlandım kutsal peder. Ben Sen-Jean şövalyelerinden Notüs Gladyüs oğlunuz! Buyrun, yoksul soframızı yüceltin!</p>

  <p class="Standard" dir="ltr" style="margin-left:0;margin-right:0;text-indent:18.859844px">— Sofranıza, göklerdeki yüce efendimiz Rab İsa'dan bereket... Ağız tadı... Mutluluk!</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, Türkopol yüzbaşısını, keşişle tanıştırıp Mavro'yu kebap getirmeye yollayınca Uranha'ya fısıldadı:</p>

  <p class="Standard" dir="ltr" style="margin-left:0;margin-right:0;text-indent:18.859844px">— Kaça kesiştin?</p>

  <p class="Standard" dir="ltr" style="margin-left:0;margin-right:0;text-indent:18.859844px">— At başına beş yüz Venedik altını...</p>

  <p class="Standard" dir="ltr" style="margin-left:0;margin-right:0;text-indent:18.859844px">— Tüh... Kazıklamış Çudaroğlu resmen seni! "Ertuğrul’un savaş atlarından en kötüsü bin beş yüz altın eder" demedi miydi, İnegöl tekfuru?</p>

  <p class="Standard" dir="ltr" style="margin-left:0;margin-right:0;text-indent:18.859844px">— Çudar'a kalsa dört yüz bile vermeyecekti ya, Benito babamızın hatırı için çıktı beş yüze... Ben epeyce Moğol soyguncusu gördüm ama, Çudaroğlu denilen bu rezil gibisine hiç rastlamadım. &nbsp;Herif soyguncuların padişahı olduktan başka, Tebriz tüccarlarına başbezirgân olacak madrabaz... Baktım da, böyle bir namussuzu köylüsünün başına sarmakla bizim Tekfur Nikolas'ın yüz kat daha namussuz olduğuna iman ettim.</p>

  <p class="Standard" dir="ltr" style="margin-left:0;margin-right:0;text-indent:18.859844px">Uranha tolgasını çıkarıp saçlarını omuzlarına döktü. Saçları hem kaim, hem çubuk gibi düzdü. Uzun at suratını sert sakalı büsbütün aşağıya çekiyor, çökük avurtları, elmacıklarını büsbütün dışarıya çıkarıyordu. Kafası, omuzları, dirsekleri, dizkapakları şaşılacak kadar sivriydi. Bu sivrilikleri kalın örme zırhı bile azaltamıyordu. Uçları aşağıya çekik, kirpiksiz gözlerinde, arada bir çakıp sönen kurnazlık ışıltısı, hayvansı aptallığını hiç azaltmamakta, hele yerli yersiz patlattığı kahkahalar, aptallıktan öte, sinir dengesizliğini belirtmekteydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Mavro, dumanı tüten kebabı getirince Keşiş Benito duaya başladı. Ötekiler saygıyla başlarını eğdiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonra gecenin geç saatlerine kadar şarap içerek, cinayet hazırlar gibi, fısıl fısıl, gelecek günlerden konuşuldu. Türkopol yüzbaşısı Uranha, Issızhan'ın yerini çok beğenmişti. Keşiş Benito, tepenin arkasında otuz evlik bir köye yetecek kadar toprak bulunduğunu söyleyince kararını verdi. İşleri tökezlemeden yürürse Kanlı Boğaz baronu olarak bu Issızhan'a yerleşecek, Bitinya Prensliği'nin kapılarından birini tutarak geçişin baçını toplayacaktı.</p>
  <hr class="footnoterule" />

  <p class="Footnote" dir="ltr"><a class="FootnoteSymbol" href="#bodyftn1" id="ftn1">1</a> &nbsp;&nbsp;Latince: Benzersiz kılıç</p>

  <p class="Footnote" dir="ltr"><a class="FootnoteSymbol" href="#bodyftn2" id="ftn2">2</a> &nbsp;(Lat.) Şükür Tanrıya.</p>
</body>
</html>
